+++
title = "१७ सजातीय विजातीय व्यवच्छिन्नलक्ष्यप्रतीत्यर्थं लक्षणं मास्तु"

+++


## याथार्थ्यमेव मानत्वम्

**सजातीय विजातीय व्यवच्छिन्नलक्ष्यप्रतीत्यर्थं लक्षणं मास्तु**

**याथार्थ्यमेव मानत्वम्**

### **सुधा**

नाद्यः । तस्या एव दुरवधारणत्वात् ।

तथा हि । किं सजातीयेति प्रमाणत्वेन (सजातीयत्वं) विवक्षितं रूपान्तरेण वा । नाद्यः । स्वव्यवच्छेदावधेः सजातीयादव्यावृत्तत्वेन व्यवच्छेदकत्वानुपपत्त्या व्यावृत्तिस्वीकारेणा(चा)व्यापकत्वात् । नापि द्वितीयः । विजातीयपदोपादानवैयर्थ्यात् । अस्ति हि प्रमेयत्वेन(त्वादिना) सर्वसाजात्यम् । अथ ज्ञानत्वादिना विशेषेण साजात्यं विवक्षित्वेदमुच्यते । तर्हि लक्ष्यस्यापि ज्ञानत्वादिना साजात्याद्य्ववच्छेद्यकोटिप्रविष्टतया सङ्ग्राह्याभावप्रसङ्गः । लक्ष्यस्य यज्ज्ञानत्वादिभिः सजातीयं तद्य्ववच्छेद्यम् । न च लक्ष्यस्य लक्ष्यं सजातीयम् । षष्ट्यर्थस्य सम्बन्धस्य भेदे व्यवस्थितत्वादिति चेत् । एवं तर्हि लक्ष्यापेक्षया भिन्नाद्य्ववच्छेद इत्येवोच्यतां कृतं ज्ञानत्वादिना साजात्येन प्रकृतानुपयोगिना वर्णितेन ॥ यदा च लक्ष्यादन्यत्वं परेषामवगतं तदा परेभ्योऽन्यत्वमपि लक्ष्यस्यार्थादवगम्यत इति सिद्धमग्रतो लक्षणप्रयोजनमिति वैयर्थ्यमेव स्याल्लक्षणाख्यानस्य ।

अपि च न तावदनेन लक्षणेनानवगतेनैव व्यवच्छिन्नप्रतीतिसम्भवः । अतिप्रसङ्गात् । नापि ज्ञातेन । दुरवधारणत्वात् । न तावल्लक्षणं प्रत्यक्षम् । निर्दोषाक्षोद्भवत्वादेरप्रत्यक्षविणत्वात् । नापि कार्येण लिङ्गेन तदनुपपत्त्या वा तदवगमः । ताभ्यां सामान्यतः कारणमात्राक्षेपेण कारणगतानुगतरूपासिद्धावेकरूपलक्षणासिद्धेः । कार्यस्यैकजात्यादेकजातीयकारणसिद्धिरिति चेत् । तर्हि कार्यगतैकजात्यस्य पूर्वमवश्यं प्रत्येतव्यत्वाङ्गीकारेण तत एव सजातीयविजातीयव्यवच्छेदप्रतिपत्तिरस्तु । कृतमनया पारम्पर्यकुसृष्ट्या ।

नन्वेतावताऽपि न प्रकृतलक्षणखण्डनं (सं)भवति । अव्याप्तेरतिव्याप्तेर्वाऽनुद्भावनादिति चेन् मैवम् । प्रथमभावितयाऽवश्याभ्युपेयतया लघोरुपायात्साध्यसिद्धौ सम्भवत्यां चरमभावितया अवश्यानुष्टेयत्वाभावेन गुरावुपाये प्रवर्तमानस्य तवैवेदं (दूषणो)दोषोद्भावनम् । प्रदीपे प्रतीपं प्रज्वाल्य तमोनिरासाय यतमानस्येव पुंसः । न हि तत्र कश्चिद्दीपदोषः । किन्तु तथाकारी पुरुष एव पर्यनुयोज्यः । सर्वसाधनसाधारणो वाऽयं दोषः । यत्सम्भवदेवविधलधूपायत्वं नाम स्वरूपासिद्धिरिव सर्वप्रमाणानाम् । तस्मान्मा नाम भूदतिव्याप्त्यादिदोषः । सामान्यदोषादेव दुष्टं लक्षणमिति ।

### **वाक्यार्थचन्द्रिका**

विकल्पक्रमेण निराकरोति नाद्य इति । एतल्लक्षणस्य सजातीयादेरव्यावर्तकत्वं दर्शयितुं सजातीयपदार्थं विकल्पयति तथा हीति । समाना जातिर्येषां तानि हि सजातीयानि । तत्र समाना जातिः किं प्रमाणत्वमेवोत रूपान्तरमेवानुगतं किमपीति विल्प्याद्यं दूषयति नेति । कुत इत्यपेक्षायां हेतुमाह व्यवच्छेदावधेरिति । यस्मात्प्रमाणत्वेन सजातीयादिदं व्यवच्छिद्यते तस्माद्य्ववच्छेदावधेर्व्यावृत्तिप्रतियोगिनो लक्षणस्य ह्यव्यावृत्तत्वेऽव्यावृत्तत्वेनैव हेतुना व्यवच्छेदकत्वानुपपत्तिः । वैधर्म्यस्यैव व्यावर्तकत्वात् । अतो व्यवच्छेदकत्वानुपपत्त्या व्यावृत्तत्वं स्वीकरणीयं, तेन तत्र लक्षणमव्यापकं स्यात् । प्रमाणत्वाक्रान्ततया तस्यापि लक्ष्यैकदेशत्वात् । अस्यापि प्रमाणसामान्यलक्षणत्वादित्यर्थः । अस्तु तर्हि रूपान्तरेण सजातीयत्वमिति द्वितीयो निरवद्यत्वादित्यत आह नापीति । हेतुमाह विजातीयेति । सजातीयविजातीयव्यवच्छिन्नतत्प्रतीत्यर्थमित्यत्र विजातीयपदं व्यर्थं सर्वस्यैव सजातीयतया सजातीयव्यवच्छेदेनैव लक्षणस्य चरितार्थत्वादित्यर्थः । सर्वपदार्थेषु भावाभावरूपेष्वनुगतरूपाभावात्सर्वेषां साजात्याभावेन विजातीयपदसङ्ग्राह्यमस्त्येवेत्याशङ्क्याह अस्ति हीति । प्रमेयत्वाभिधेयत्वाद्यनुगतरूपस्य सत्त्वात्सर्वेषां साजात्यमेव । तथा च कस्योपसङ्ग्रहाय विजातीयपदमित्यर्थः । ननु न प्रमेयत्वादिसामान्यरूपेण साजात्यं विवक्षितं येन तेन रूपेण सर्वस्य सजातीयतया सजातीयव्यवच्छेदेनैव लक्षणस्य चारितार्थ्याद्विजातीयपदवैयर्थ्यं स्यात् । किन्नाम ज्ञानत्वादिना रूपेण, तेन च रूपेण न सर्वस्य साजात्यमिति तद्य्वावृत्तत्वलाभेऽपि विजातीयव्यावृत्तिलाभार्थं विजातीयपदं सार्थकमिति भावेन द्वितीयपक्षदूषणपरिहारं शङ्कते अथेति । ज्ञानत्वादिनेत्यादिपदेन ज्ञानसाधनत्वपरिग्रहः ।

यदि ज्ञानत्वतत्साधनत्वाभ्यां सजातीयाद्य्ववच्छेदो लक्षणफलं तदा स्वस्यापि ज्ञानत्वाद्याक्रान्ततया साजात्यमस्तीति व्यवच्छेद्यकोटिनिविष्टत्वं स्यात् । तथा च ततो व्यावृत्तावसम्भवोऽव्यावृत्तावतिव्यापिरिति भावेन परिहरति तर्हिति । ननु प्रमाणेऽपि प्रणीतं लक्षणं वर्तत एवेति नासम्भवः । नैवमतिव्याप्तिस् तदितरस्य ज्ञानत्वादिना सजातीयस्य व्यवच्छेद्यत्वादिति शङ्कते लक्ष्यस्येति । ननु लक्ष्यस्य लक्ष्यमपि सजातीयमेवेत्यतो गादितावद्यतादवस्थ्यमित्याशङ्क्याह न चेति । कुत इत्यत आह षष्ठीति । सजातीयमित्युक्ते कस्येति मीमांसने लक्ष्यस्येति वाच्यम् । अतः ्यष्ठ्या लक्ष्यसम्बन्धिन्यत्ततो व्यवच्छेदो लक्षणप्रयोजनमिति वाच्यम् । लाधवान् न ‘ज्ञानत्वादिना’ इत्यादि, आनर्थक्यापातादिति परिहरति एवमिति । ननु चालक्ष्याल्लक्ष्यव्यावृत्तये लक्षणप्रणयनमिष्टमस्माभिरित्यत आह यदा चेति । किं लक्ष्यादन्यतया प्रतिपन्नमलक्ष्यं किंवा प्रतिपन्नमात्रम् । नान्त्यः । लक्ष्यस्यापि तथात्वेन तद्य्वावर्त्यापातात् । यद्याद्यस्तदाऽपि तत्प्रसङ्गात् । ततश्चालक्ष्यस्य लक्ष्यान्यत्वप्रतीतावेव लक्ष्यस्यापि ततोऽन्यत्वं लक्षणोदीरणात्पुरैव सिद्धमिति व्यर्थं लक्षणमित्यर्थः ।

घटप्रत्यक्षं यथा घटादन्यत्वेनानवगतपटादेर्व्यावृत्तं घटं बोधयति । तथा लक्षणमपि लक्ष्यादन्यत्वोनानवगतादलक्ष्याद्वस्तुतोऽन्यस्माल्लक्ष्यं किन्न व्यवच्छिन्द्यादित्याशङ्क्य दोषान्तराभिधानायाङ्गीकृत्य लक्ष्याद्वस्तुतोऽन्यत्सजातीयपदवाच्यमिति व्यवस्थां किमिदं लक्षणमज्ञातं व्यवच्छिन्नप्रतीतिहेतुरुत ज्ञातमिति विकल्प्याद्यं दूषयति अपि चेति । तत्र हेतुमाह अतिप्रसङ्गादिति । सत्तामात्रेण व्यवच्छेदकत्वे सर्वदा सर्वेषामेव सर्वान्प्रति व्यवच्छेदकत्वं स्यादविशेषादित्यतिप्रसङ्गादित्यर्थः । द्वितीयमसम्भवेन दूषयति नापीति । लक्षणस्य दुरवधारणत्वान्न ज्ञातमपि व्यवच्छिन्नलक्ष्यज्ञानहेतुरित्यर्थः । दुरवधारणत्वं च तत्साधकप्रमाणाभावात् । तथा हि । प्रमाणलक्षणं प्रत्यक्षेण ज्ञायते किंवा लिङ्गादिनेति विकल्प्य प्रथमं तावन्निराकरोति न तावदिति । निर्दोषाक्षोद्भवं प्रत्यक्षमिति हि प्रत्यक्षलक्षणम् । न च तत्प्रत्यक्षगम्यम् । अप्रत्यक्षविणत्वाद् अप्रत्यक्षं यस्मिंस्तदप्रत्यक्षविणं तस्य भावस्तत्त्वं तस्मादित्यर्थः । इन्द्रियस्य तत्सन्निकर्षस्य तद्दोषस्य तदभावस्य चाप्रत्यक्षत्वेन प्रत्यक्षेण तद्विशिष्टलक्षणस्य प्रतीत्यनुपपत्तेः । ‘नागृहीतविणा विशेष्ये बुद्धिरि’ति न्यायादिति भावः। आदिशब्दः प्रमाणलक्षणाद्यभिप्रायः । तस्यापि यद्देशकालयोर्यद्वस्तु यथाऽस्ति तद्देशकालयोस्तथा तद्वस्त्ववगाहित्वे प्रर्यवसन्नस्याप्रत्यक्षविणत्वादिति द्रष्टव्यम् ।

ननु प्रत्यक्षस्येतरभिन्नत्वेन ज्ञानं तल्लक्षणरसाध्यमिति कार्यमेव लक्षणे लिङ्गं तदन्यथाऽनुपपत्तिर्वा लक्षणज्ञापिकेति द्वितीयमाशङ्क्याह नापीति इति केचित् । वस्तुतस्तु साक्षात्कारिप्रमारूपं कार्यमेव स्वकारणं निर्दोषमक्षमनुमापयिष्यति । तदन्यथाऽनुपपत्तिरूपार्थापत्त्या वा तदवगम इति द्वितीयमाशङ्क्याह नापीति ॥ तदवगम इति । यद्यपि कार्येण कारणतया लक्षणविणीभूतनिर्दोषाक्षस्यैव सिद्धिर्न तु तदुद्भवत्वरूपलक्षणस्यापि तथाऽपि समानसंवित्संवेद्यत्वात्कारणतया निर्दोषाक्षावगमे कार्ये तदुद्भवत्वमप्यवगम्यत एवेत्याशयेनैवमुक्तमिति मन्तव्यम् । कथमनवगम इत्यतस्तमुपपादयति ताभ्यामिति । लिङ्गानुपपत्तिभ्यामित्यर्थः ॥ अनुगतरूपासिद्धाविति । ज्ञानादिरूपकार्येण लिङ्गेन तदन्यथाऽनुपपत्त्या वा किञ्चित्कारणं सिध्यति । कार्यं कारणपूर्वकमिति नियमात् । न पुनः कारणस्यानुगतधर्मसिद्धिरपि । कार्यमनुगतकारणपूर्वकमिति नियमाभावात् । तदसिद्धौ च न निर्दोषाक्षोद्भवत्वादिरूपलक्षणसिद्धिरित्यर्थः । विमतं ज्ञानमेकजातीयकारणजन्यमपरोक्षत्वेनैकजातीयकार्यत्वात् । यदेकजातीयं कार्यं तदेकजातीयकारणजन्यं यथा घट इति सामान्यतो दृष्टात्कारणस्यानुगतरूपसिद्धिरिति युक्तालक्षणसिद्धिरिति शङ्कते कार्यस्येति । एवं तर्हि कार्यगतं यदैकजात्यं कारणैकजात्ये लिङ्गमुच्यते तस्यैव साक्षात्कारिज्ञानत्वस्य लक्षणभवनसमर्थस्योपजीव्यस्य प्रत्यक्षलक्षणत्वमस्तु कृतमनुमितलक्षणेनेति परिहरति तर्हीति ॥ पारम्पर्येति । कार्यगतैकजात्येन कारणगतैकजात्यद्वारा लक्षणमनुमाय तेन सजातीयविजातीयव्यवच्छिन्नप्रतीतिरिति यत्नगौरवात्पारम्पर्यस्य या कुत्सिता सृष्टिस्तया कृतमलमित्यर्थः।

कार्यगतैकरूपप्रमित्या लक्ष्यस्य सजातीयादिव्यवच्छेदोपपत्त्या लक्षणस्योक्तं वैयर्थ्यमभ्युपगम्यापि लक्षणस्यादुष्टत्वं चोदयति नन्विति । नन्वेवं पारम्पर्याश्रयणे गौरवमुक्तं किमेतावता । न हि गौरवं लक्षणदूषणम् । तथा च लक्षणदूषणाय प्रवृत्तस्यान्याभिधाने कथं नासङ्गतिरिति चोदयति नन्वितीत्यन्ये ॥ एतावतेति । गौरवप्राप्त्येत्यर्थः । लक्षणान्तरसम्भवेऽपि न प्रकृतस्य लक्षणत्वक्षतिः । लक्षणदोषस्यातिव्याप्त्यादेरकथनादित्यर्थः । परोदीरितलक्षणस्य दूषणोदीरणं स्वरूपेण न प्रयोजनं किन्तु जयहेतुतया । तदिह लक्षणं स्वयमदुष्टमपि स्वप्रणेतुर्दोषानापादयन्मम जयहेतुर्भवेदेवेति परिहरति मैवमिति । लघोरुपायात्साध्यसिद्धौ सम्भवत्यां गुरावुपाये प्रवर्तमानस्य तवैवेदं दोषोद्भावनमिति सम्बन्धः । गौरवं चात्र हेतुः । ‘इष्टस्यायत्नसंसिद्धौ को विद्वान्यत्नमाचरेदि’ति न्यायात् । उपायान्तरस्य लाघवे हेतुमाह अवश्येति । कार्यगतैकरूप्यनवगतौ कथितलक्षणस्यैवावगत्यसम्भवेनावश्यानुष्ठेयत्वमवश्यज्ञेयत्वमिति यावत् । तदेव कुत इत्यत आह प्रथमेति । कार्यगतैकरूप्यावगमस्यैवेकजातीयकारणरूपलक्षणावगमं प्रति हेतुत्वाभावात्प्राथम्यमिति भावः ।

इतरस्य गुरुत्वे कारणमाह अवश्येति । तस्यावश्यानुष्ठेयत्वाभावश्च साधनान्तरादेवावश्यकात्साध्य सिद्धेरिति ज्ञेयम् । विपरीतं किन्न स्यादित्यत आह चरमेति । लक्षणस्य चरमभावित्वेनाविशिष्टत्वासिद्धेर्न वैपरीत्यचोदनावकाश इति भावः । उक्तमेवोदाहरणप्रदर्शनेनोपपादयति । प्रदीप इति । द्वितयप्रदीपहेतुतया प्रथमप्रदीपस्यावश्यकस्य दीपान्तरानपेक्षतया तमोनिरसनसामर्थ्ये सति दीपान्तरमुज्वाल्य तमोनिरासाय यतमानस्य यथाऽप्रतिपत्त्यादिदोषस्तद्वदित्यर्थः । विषम उपन्यासस् तत्र द्वितीयदीपस्य दुष्टत्वात्तत्कारी पर्यनुयुज्यते । अत्र तु कथितलक्षणस्यानवद्यत्वात्कथं तत्प्रणेतुर्मम पराजय इत्यत आह न हीति । तर्हि साधनस्यानुष्टत्वात्ततोऽपि साध्यसिद्धिरित्याशङ्क्य कर्तृदोषान्नेत्याह किन्त्विति । नन्वस्तु पुरुषदोषस्तथाऽपि लक्षणस्यादुष्टत्वात्तेन सजातीयविजातीयव्यावृत्तलक्ष्यप्रतीतिरवर्जनीयैवेत्यतो लक्षणदोषोप्यस्तीत्याह सर्वेति । एवंविधं प्राथमिकमवश्यानुष्ठेयं सम्भवति यस्मिन् लघूपायरूपं तत्सम्भवदेवंविधलघूपायं तस्य भावस्तत्त्वम् । एतदुक्तं भवति । लघूपाये सम्भवति सति गुरोरुपायस्योपायत्वमेव नास्त्युपेयस्यान्यत एव सिद्धेः । उपेयतेऽनेनेति ह्युपायः । प्राथमिकेन दृष्टान्तमाह स्वरूपेति । प्रत्यक्षादिप्रमाणानां यथा स्वरूपासिद्धिर्दोषस्तद्वदित्यर्थः । अतिव्याप्त्यादिदोषाभावेऽपि सामान्यदोषेण दुष्टं लक्षणमिति प्रथमपक्षदूषणमुपसंहरति तस्मादिति । मा नाम भून् माभून्नामेति सम्बन्धः ।

### **परिमल**

स्वव्यवच्छेदेति । स्वनिष्ठो यो व्यवच्छेदस् तं प्रत्यवधेर् निरूपकीभूतात् प्रमाणत्वादिना सजातीयात् प्रमाणान्तरादितो ऽव्यावृत्तत्वेन तत्र विद्यमानत्वेन लक्षणस्येति योज्यम् । व्यावृत्तत्वस्वीकारे तत्राप्यविद्यमानत्वाङ्गीकारे चेत्यर्थः ॥ अव्याकत्वादिति । लक्ष्यैकदेशे वर्तमानत्वाभावादिति भावः । शङ्कते लक्ष्यस्येति ॥ एवं तर्हीति । संम्बन्धस्य भेदघटितत्वे सतीत्यर्थः ॥ प्रकृतानुपयोगिनेति । लक्ष्यासङ्ग्राहकत्वादिति भावः । अस्त्वेवं तावता लक्षणफलस्येतरभेदस्य लक्ष्येऽसिध्द्यभावेन लक्षणवैयर्थ्यानापत्तेरित्यत आह यदेति । एवं लक्षणोक्तिकृत्यम् इतरव्यवच्छेदरूपं निरस्येदानीम् अशक्यं च लक्षणेन तत्प्रयोजनसम्पादनमित्याह अपि चेति । यद्यप्येतत्खण्डनं विकल्पितप्रयोजनपञ्चकनिरासानन्तरं प्रदर्शनीयम् । सर्वलक्षणासाधारणत्वात् । तथाप्येतदतिदेशेन द्वितीयादिपक्षनिराससौकर्यायात्रानूदितमित्यदोषः ॥ अतिप्रसङ्गादिति । गवादिलक्षणाज्ञानिनोप्यगोव्यावृत्तिबुद्धिप्रसङ्गादित्यर्थः ॥ अप्रत्यक्षविणत्वादिति बहुव्रीहिः । दोषाभावादिरूपायोग्योपाधिघटितत्वादित्यर्थः ॥ कार्येणेति । अर्थाविसंवादिरेखोपरेखादिगोचरविशिष्टव्यवहारादिकार्येणेत्यर्थः । अर्थापत्तेः पृथक् प्रमाणत्वमुपेत्याह तदनुपपत्त्या वेति । ताभ्यां लिङ्गानुपपत्तिभ्याम् ॥ अनुगतेति । सर्वलक्ष्यनिष्ठधर्मासिद्धावित्यर्थः । शङ्कते कार्यस्येति । निर्दोषाक्षोद्भवप्रमितिजन्यव्यवहारविस्येत्यर्थः ॥ व्यवच्छेदप्रतिपत्तिरिति । निर्दोषाक्षजन्यप्रतिताविति योज्यम् । पारम्पर्येति । कार्यगतैकरूप्येण तत्कारणीभूतलक्षणेऽप्यैकरूप्यमनुमाय तेन लक्ष्याभिमते सजातीयप्रतीतिरूपपारम्पर्यकुसृष्ट्येत्यर्थः । उक्तदूषणस्यासङ्गतत्वमाशङ्क्य समाधत्ते नन्वित्यादिना । तावताऽर्थदोषो न प्राप्त इत्यत आह सर्वसाधन इति ।

### **यादुपत्यं**

व्यवच्छेदावधेरिति । यतः प्रमाणात् प्रमाणं व्यावर्तनीयं तत्र लक्षणस्य सत्त्वेऽव्यावर्तकत्वमसत्त्वे तदव्याप्तिर्लक्षणदोष इत्यर्थः । एवं सति लक्ष्यभिन्नव्यवच्छेदफलकं लक्षणमित्येवोच्यतां लाघवात् । सजातीयविजातीयव्यवच्छेदफलकत्वोक्तिरयुक्तेति परिहरति एवमिति । ननु तथैवास्तु तावताऽपि लक्षणं सफलमेवेत्यत आह यदा चेति । परेभ्य; प्रमाणस्य भेदं विना, परेषां प्रमाणाद्भिन्नत्वमनुपपन्नमित्यर्थवशाल्लक्षणाभिधानात्पूर्वमेव सिद्धमितरभिन्नत्वमित्यर्थः । ननु स्वतो लक्ष्यापेक्षया भिन्नद्य्ववच्छेद इत्युच्यते न तु लक्ष्यभिन्नत्वेन परेषां मानमपेक्षितं, येन लक्षणाख्यानमनर्थकं स्यादित्यरुचेराह अपि चेति ॥ अतिप्रसङ्गादिति । लक्षणस्य सत्तामात्रेण व्यवच्छिन्नप्रतितिहेतुत्वे काश्यां स्थितेनापि लक्षणेन दाक्षिणात्यस्य व्यवच्छिन्नप्रतीतिप्रसङ्ग इत्यतिप्रसङ्ग इत्यर्थः । दुरवधारणत्वमेवाह न तावदिति । लक्षणं सर्वं न प्रत्यक्षमित्यर्थः । निर्दोषाक्षोद्भवत्वादेरित्यत्रादिपदेन प्रकृतलक्षणसङ्ग्रहः ॥ अप्रत्यक्षविणत्वादिति । अप्रत्यक्षं विणं यस्मिंस्तदप्रत्यक्षविणं तस्य भावस्तत्त्वं तस्मादित्यर्थः । इन्द्रियस्याप्रत्यक्षत्वेन तद्विशिष्टस्य लक्षणस्य प्रत्यक्षेण प्रतीतिरनुपपन्नेति भावः । एवं प्रकृतलक्षणमपि यद्देशकालयोर्यद्वस्तु यथाऽस्ति, तद्देशकालयोस्तथा तद्वस्त्ववगाहित्वे पर्यवसन्नमप्रत्यक्षविणमेवेति ज्ञातव्यम् । ननु साक्षात्कारिप्रमारूपं कार्यं स्वकरणं निर्दोषमक्षमनुमापयिष्यति, तदन्यथाऽनुपपत्तिर्वा तज्ज्ञापिकेत्यत आह नापीति ॥ तदवगम इति । यद्यपि कार्येण कारणतया लक्षणविणीभूताक्षमेव सिध्यति, न तदुद्भवत्वरूपं लक्षणम् । तथाऽपि समानसंवित्संवेद्यत्वात् । कारणतयाऽक्षावगमे कार्ये तदुद्भवत्वमप्यवगम्यत एवेत्याशयेनेदमुक्तमित्यवगन्तव्यम् ॥ ताभ्यामिति । लिङ्गानुपपत्तिभ्यामित्यर्थः ॥ अनुगतरूपासिद्धाविति । कार्येण लिङ्गेन तदनुपपत्त्या वा कारणीभूताक्षव्यक्तिमात्रं सिध्यति न त्वक्षत्वेनानुगतम् । कार्यं कारणपूर्वकमित्येव हि व्यप्तिर् न त्वनुगतकारणपूर्वकमिति । तदसिद्धौ चाक्षोद्भवत्वादिरूपानुगतलक्षणासिद्धिरित्यर्थः । अक्षव्यक्तिविशेषोद्भवत्वं तु अव्याप्तत्वादलक्षणमिति भावः । ननु न किञ्चित्कार्यव्यक्तिरूपेण लिङ्गेन कारणमनुमीयते येनानुगतलक्षणसिद्धिः, किन्तु साक्षात्त्वावच्छिन्नं कार्यं प्रतीन्द्रियत्वेनैव कारणतेति तदेव तेनानुमेयमिति शङ्कते कार्यस्येति । तर्हि साक्षात्कारिज्ञानत्वमेव प्रत्यक्षलक्षणमस्तु कृतमनुमितलक्षणेनेति परिहरति तर्हीति ।

लक्षणदूषणाय प्रवृत्तस्यान्याभिधानमनुचितमित्याशङ्कते नन्विति । परोदीरितलक्षणे दूषणोद्भावनं स्वरूपेण न प्रयोजनं किन्तु जयहेतुतया । तदिह लक्षणं स्वयमदुष्टमपि स्वप्रणेतुर्दोषमापादयन्ममजयहेतुर्भवेदेवेति परिहरति मैवमिति ॥ प्रथमभावितयेति । कार्यैकजात्यवगमस्यैकजातीयकारणावगमं प्रति हेतुत्वादिति भावः ॥ अवश्याभ्युपेयतयेति । अन्यथा कथितलक्षणावगमस्यैवासम्भवादिति भावः ॥ तवैवेदमिति । ‘इष्टस्यायत्नसंसिद्धौ को विद्वान्यत्नमाचरेदि’ति न्यायादिति भावः । पुरुषस्य दुष्टत्वेऽपि लक्षणादुष्ट्या तद्बलाल्लक्ष्यादिसिध्द्युपपत्तिरित्याशङ्क्य लक्षणमपि दुष्टमित्याह सर्वेति । एतदुक्तं भवति । लघावुपाये सम्भवति गुरोरुपायस्येपायत्वमेव नास्ति । उपेयस्यान्यत एव सिद्धेः । उपेयते साध्यमनेनेति ह्युपायः । प्राथमिकदीपे निरस्ते तमसि जायमानदीपान्तरस्य तमोनिरास साधनत्वाभावादिति । मा नाम भून् मा भून्नामेति सम्बन्धः ।

### **श्रीनिवासतीर्थीया**

व्यवच्छेदावधेरिति । यस्मात्प्रमाणत्वेन सजातीयादिदं व्यवच्छिद्यते तस्माद्य्ववच्छेदावधेर्व्यावृत्तिप्रतियोगिनः सकाशाल्लक्षणस्याव्यावृत्तत्वे तत्र सत्त्वे तस्माद्य्ववच्छेदकत्वानुपपत्तेस्तस्मात्सजातीयाद्य्वावृत्तिस्वीकारे च लक्षणस्याव्याप्तिप्रसङ्ग इति भावः । ज्ञानत्वादिनेत्यत्रादिपदेन तत्करणत्वं ग्राह्मम् । सङ्ग्राह्याभावो लक्षणेनेति शेषः ॥ अर्थादिति । लक्ष्यस्य प्रमाणस्य परेभ्यो भेदं विना परेषां प्रमाणाद्भिन्नत्वमनुपपन्नमित्यर्थात्समानसंवित्संवेद्यतयेतरभिन्नत्वं सिद्धमेवेत्यर्थः ॥ व्यवच्छिन्नेति । व्यवच्छिन्नलक्ष्यप्रतीतीत्यर्थः । अतिप्रसङ्गः सर्वेषामनवगतलक्षणानामपीतरभेदज्ञानरूपोऽतिप्रसङ्ग इत्यर्थः ॥ अप्रत्यक्षेति । अतीन्द्रियाक्षादिघटितत्वेन प्रत्यक्षाविषयत्वादित्यर्थः । तदनुपपत्त्या कार्यान्यथाऽनुपपत्त्या । अर्थापत्तेरनुमानाद्भेदमङ्गीकृत्यैवमुक्तम् । ताभ्याम् अन्यथानुपपत्तिलिङ्गाभ्याम् ।

### **वाक्यार्थरत्नमाला**

समाना जातिर्येषां तानि हि सजातीयानि इति पाठः । पूर्वकल्पार्थकथनपूर्वकमुत्तरवाक्यावताराद्विकल्पेत्युक्तम् । व्यवच्छेदावधेरित्येतदनूद्य विवृतं व्यावृत्तिप्रतियोगिन इति । लक्ष्यनिष्टव्यावृत्तिप्रयोगिनः सकाशादित्यर्थः । ननु व्यावृत्तिप्रतियोगिन्यपि लक्षणस्य सत्वेऽपि ततो व्यावृत्तिं लक्ष्येन कुर्यादित्यत आह । वैधर्म्यस्यैवेति । विरुद्धधर्मवत्वस्यैवेत्यर्थः । व्यावर्त्तकत्वात् परस्परं व्यावृत्तिहेतुत्वादित्यर्थः । प्रकृते च लक्ष्य इव तद्य्वावृत्तिप्रतियोगिन्यपि लक्षणसद्भावेन समानधर्मवत्वप्राप्त्या विरुद्धधर्मवत्वाभावान्न भेदकत्वमिति भावः । साधर्म्यवैधर्म्याभ्यामिति वैषिकसूत्र इवात्रापि वैधर्म्यपदस्य व्यावर्त्ते धर्मपरत्वमिति वा । विधर्मस्यैवेति पाठे तु व्यावृत्तिप्रतियोगिविरुद्धधर्मस्येत्यर्थः । ततश्च यतो यद्य्वावर्त्यते येन धर्मेण तस्य धर्मस्य तस्मिन् व्यावृत्तिप्रतियोगिनि अत एव व्यावर्त्तकत्वात्प्रकृते व्यावृत्तिहेतोर्लक्षणस्य व्यावृत्तिप्रतियोगिन्यपि सत्वेन तत्रासत्वाद्य्वावर्त्तकत्वानुपपत्तिरित्यर्थः । यद्यपि लक्ष्यस्यापि सजातीयकोटिनिविष्टत्वेन सङ्ग्राह्याभावप्रसङ्ग इति दूषणमप्यत्र सम्भवति । तथापि वक्ष्यमाणरीत्या स्पष्टत्वाद् उपलक्षणया शिष्यैरेवोह्यतामिति भावेनानुक्तिर्मूले । अनुगतरूपाभावे हेतुमाह । भावाभावरूपेष्विति । तद्य्वावृत्तत्वलाभेऽपीति । न सर्वस्य साजात्यमित्युक्ते किं तु केषांचिदेवेति लक्ष्यते न तत्र येषां साजात्यं ततो व्यावृत्तत्वलाभेऽपीत्यर्थः । ततो व्यावृत्ताविति । व्यवच्छेद्यकोटेः सकाशात् । व्यावृत्तौ अलक्ष्यादिव लक्ष्यादपि व्यावृत्या लक्ष्ये लक्षणावृत्तेरसम्भव इत्यर्थः । अव्यावृत्तावित्यत्रापि व्यवच्छेद्यकोटेरव्यावृत्तौ लक्ष्य इवालक्ष्येऽपि लक्षणसत्वप्राप्त्या अतिव्याप्तिरित्यर्थः । ननु प्रमाणेऽपि प्रणीतं लक्षणं वर्त्तत एवेति । लक्ष्यादव्यावृत्तं लक्षणमित्यर्थः । तदितरस्य लक्ष्यादितरस्यालक्ष्यसंबन्धिन इति । लक्ष्यसम्बन्धिसजातीयस्यैव लक्ष्यस्य सजातीयमित्यनेन बोधेन न लक्ष्यसम्बन्धिनः साजात्यं लक्ष्यसम्बन्धिगतं यत्साजात्यं तस्यैव प्रतीयमानत्वादित्यर्थः । लक्ष्यसम्बन्धीति । ततश्च न लक्ष्यसम्बन्धिसाजात्योपेतमिति शेषः । इत्येवोच्यतामित्यापादितमङ्गीकृत्य सजातीयेत्याद्युक्तेरपि तत्रैव तात्पर्यान्नानुपपत्तिरिति शङ्कायां तन्निवृत्यर्थमुत्तरग्रन्थ इति भावेन यदाचेति ग्रन्थमवतारयति । ननु चेति । तथाहि प्रमाणलक्षणमिति । अत्र प्रमाणशब्देन प्रमाणसामान्यं तद्विप्रत्यक्षादिकं च गृह्यते । यद्यपि निर्दोषाक्षेति वक्ष्यमाणानुसारेण अत्र प्रत्यक्षादिलक्षणमित्येव वक्तव्यम् । तथापि प्रमाणलक्षणविचारावसरे निर्दोषाक्षोद्भवत्वस्य प्रत्यक्षलक्षणस्यातीन्द्रियताव्युत्यादनं मुखतो न कार्यम् अपि तु प्रमाणलक्षणस्यैव । आदिपदेनैव च पूर्वत्रेवापि प्रत्यक्षादिलक्षणग्रहणं कार्यमिति शङ्कायां नात्र निर्दोषाक्षोद्भवत्वमादिर्यस्येति व्युत्पत्तिमात्रमभिप्रेतम् अपि तर्हि तस्यादिरित्यपि ततश्च तस्यादिरिति व्युत्पत्या प्रमाणलक्षणस्य बहुव्रीहिव्युत्पत्या च लक्षणान्तरस्यातीन्द्रियस्य ग्रहणम् । नचैवं प्रतिपत्तिगौरवम् । प्राक् प्रमाणत्वादिति प्रमाणादीनि चादिपदोपात्ततया वस्तुविज्ञापनस्य प्रयोजनस्य सत्वेन गौरवानादरणोपपत्तेरिति परिहारस्योत्तरत्राभिप्रेतत्वेन प्रमाणलक्षणस्यैवादित्वात्तद्ग्रहणम् । आदिशब्दः प्रमाणाद्यभिप्राय इत्यत्रापि व्युत्पत्तिद्वयाश्रयणेन लक्षणान्तरस्वीकार इत्येवार्थः । अतो नानुपपत्तिरिति बोध्यम् ।

तस्यापीति । देशकालयोरतीन्द्रियत्वादप्रत्यक्षविणत्वमिति भावः । एतच्चोपलक्षणम् । लक्षणान्तरेऽप्यप्रत्यक्षविणे तत्तदप्रत्यक्षविणत्वोपपादनं बोध्यम् । तर्हि कार्यगतैकजात्येति वक्ष्यमाणासङ्गतिरित्याशयेन शङ्करभट्टीयेऽस्वरसमाह । केचिदिति । तदनुरोधेन प्रत्यक्षज्ञानेनैव कार्येणेति गुण्डराजभट्टोक्तयनुसारेण च स्वपक्षमाह । वस्तुत इति । सिद्धिरपि भवतीति सम्बन्धः । अपरोक्षत्वेनेति । इत्थंभूतलक्षणो तृतीया । अपरोक्षत्वलक्षणैकजातीयकार्यत्वाद् इत्यर्थः । एकजातीयकार्यत्वादित्येवोक्ते आत्ममनोयोगादिसाधारणकारणजन्यत्वेनार्थान्तरता स्यात् । तत्परिहारार्थम् अपरोक्षत्वेन जातिर्विशेषिता । तथाचोक्तहेतोः पक्षधर्मताबलात्साध्यसिध्द्यै अपरोक्षज्ञानासाधारणकारणं निर्दोषाक्षमेव सिध्यति । यद्वक्ष्यति साक्षात्कारिज्ञानत्वस्येतीति ध्येयम् । दृष्टान्ताभावेन विव्याप्तेरभावादाह । यदिति । व्यवच्छेदोपपत्येति । व्यवच्छेदप्रमित्युपपत्येत्यर्थः । लक्षणान्तरसम्भवेऽपीति ॥ कार्यगतैकरूपादि रूपलक्षणान्तरसम्भवेपीत्यर्थः । न प्रयोजनमिति । ममेति वक्ष्यमाणमत्रापि वर्तते । तत्सम्भवदिति । एतत्तात्पर्यकथनम् । विग्रहस्तु सम्भवन् एवंविधो लघूपायो यस्मिंस्तस्य भावस्तत्वमित्येवेति ज्ञेयम् । बुद्धिसाम्योपपादनार्थमिति । सर्वेषां दोषत्वेन समानबुद्धित्वोपपादनार्थमित्यर्थः ।





