+++
title = "०३ वेदस्य नित्यत्वं श्रुतिसिद्धम्"

+++


## विरूप नित्यया वाचा

**वेदस्य नित्यत्वं श्रुतिसिद्धम्**

**विरूप नित्यया वाचा**

### **सुधा**

स्यादेतत् । नित्यत्वमेव वेदस्य कुतः । प्रागुक्तसामान्यसिद्धिपरिशेषाभ्यामिति ब्रूमः ।

ये तु स्वयूथ्या वेदप्रामाण्यमङ्गीकृत्यापि तन्नित्यतां नानुमन्यन्ते तान्प्रति सूत्रसूचिताभिः श्रुतिभिस्तामुपपादयति विरूपेति ।

## **अनुव्याख्यानम्**

***विरूप नित्यया वाचा ...............***

अनेन ‘तस्मै नूनमभिद्यवे वाचा विरुप नित्यया । वृष्णे चोदस्व सुष्टुतिमि’ति श्रुतिमुपादत्ते ।

अत्र वाचो नित्यत्वमुच्यते । न वेदस्य । तदपि बहुकालीनत्वं भविष्यतीत्यतो ‘नित्ययाऽनित्यया स्तौमि ब्रह्म तत्परमं पदमि’ति ‘श्रुतिर्वाव नित्याऽनित्या वा स्मृतयो याश्चान्या वाच’ इति श्रुतिमुपादत्ते नित्ययेति ।

**अनुव्याख्यानम्**

***......... ......... नित्ययाऽनित्यया सदा ।***

***इत्यादिश्रुतिभिर्वेदो नित्य इत्येव गम्यते ।***

**सुधा**

व्याख्यानान्तरनिरासाय नित्ययेत्येतत्सदा विद्यमानयेति व्याख्यातम् । वाक्यशेषे हि बहुकालीना अपि स्मृतीरनित्यपक्षे निक्षिप्य श्रुतिमेव नित्यामाह । पौरुषेयतामपि श्रुतयोऽभिदधतीति चेन्न । आप्तोक्तत्वस्य दुरवधारणतायाः प्रागुक्तत्वेन पौरुषेयत्वे प्रामाण्यावधारणानुपपत्तिप्रसङ्गेन दुर्बलत्वात् । प्रामाण्यस्य स्वतस्त्वेनापौरुषेयत्वेऽपि कारणाभावात्प्रामाण्यं न स्यादिति प्रसङ्गस्याभासत्वात् । प्रबलश्रुत्यनुसारेण तत्तत्पुरुषप्रवर्तितत्वमेव तासामर्थोऽवगन्तव्यः । तथा च ‘ऋचः सामानि जखिरे’ ‘ऋग्वेद एवाग्नेरजायते’त्याद्युपपन्नं भवति । न ह्येकं वाक्यमनेककर्तृकमिति सम्भवति त्वनेकप्रवर्तितमिति ।

### **वाक्यार्थचन्द्रिका**

ननु वेदस्य नित्यत्वमेव कुत इत्याशङ्कायां मूले ‘विरूप नित्यया वाचे’त्यादिना श्रुतिभिर्नित्यत्वं साध्यते । न तद्युक्तम् । धर्मादिकं प्रमाणोपेतं वस्तुत्वाद् घटादिवदिति सामान्यतो धर्मादिविषयप्रमाणसिद्धौ तस्य प्रत्यक्षानुमानपौरुषेयवाक्यत्वप्रतिषेधेनापौरुषेयत्वस्यैव प्राप्तत्वेन सामान्यसिद्धिपरिशेषाभ्यामेव नित्यत्वस्य सिद्धत्वात् । न च सामान्यसिद्धिपरिशेषाभ्यामिव श्रुत्याऽपि नित्यत्वं सुसाधमित्यभिप्रायेण श्रुत्युपन्यासो मूले इति वाच्यम् । श्रुतिप्रामाण्ये विवदमानं प्रति श्रुतिभिस्तत्साधनायोगादित्यतो नात्र श्रुतिप्रामाण्ये विवदमानं प्रति श्रुतिभिस्तत्साधनमभिप्रेतं येनोक्तानुपपत्तिः स्यात् । न चैवं नित्यत्वासिद्धिप्रसङ्गः । सामान्यसिद्धिपरिशेष्याभ्यामेव तत्सिद्धेरभिप्रेतत्वात् । ‘न हि धर्मादिसिद्धिः स्यादि’त्यादिना सामान्यसिद्धिपरियोः प्रागुपन्यस्तत्वादेव चात्र नित्यत्वसाधकतयाऽनुक्तिर्भाष्यकाराणामित्यभिप्रेत्य तद्भाष्यं मनसि निधाय नित्यत्वाक्षेपं परिहरति प्रागुक्तेति । नन्वेवं सामान्यसिद्धिपरिशेषाभ्यामेव वेदनित्यत्वसिद्धेः श्रुतिभिर्नित्यत्वसमर्थनं मूलेऽनर्थकमापन्नमित्यतोऽङ्गीकृत्य वेदप्रामाण्यं तन्नित्यतायां विवदमानं प्रति तत्समर्थनार्थत्वान्नानर्थक्यं तस्येत्याशयेनोतरभाष्यं तथैव योजयति ये त्विति । ननु ‘विरूप नित्यये’त्यादिरूपश्रुत्यप्रसिद्धेः ‘इत्यादिश्रुतिभिः’ इतिभाष्यासामाञ्जस्यमित्यतो नेदं श्रुतिप्रतीकोपादानं किन्त्वर्थानुवादोऽयमित्यभिप्रेत्य तदंशसूचिततत्तच्छतिस्वरूपमाह अनेनेत्यादिना ॥ वाच इति । वागिन्द्रियस्येत्यर्थः ॥ व्याख्यानान्तरेति । बहुकालीनत्वमात्रेण नित्यत्वमित्येवंरूपव्याख्यानान्तरनिरासायेत्यर्थः । बहुकालीनत्वं न नित्यत्वं किन्तु सदा विद्यमानत्वमेव इत्यत्र नियामकमाह वाक्यशेषे हीति ॥

श्रुतय इति । ‘ऋचः सामानि जज्ञिरे’ इत्याद्या इति शेषः । तथा च पौरुषेयत्वप्रतिपादकश्रुतिभिः सत्प्रतिपक्षत्वान्नोदाहृतश्रुतिभिरपौरुषेयत्वसिद्धिरिति भावः । तर्कपराहतत्वेन पौरुषेयत्वश्रुतीनां दुर्बलत्वान्न सत्प्रतिपक्षत्वमित्याह आप्तोक्तत्वस्येति ॥ प्रागिति । अविप्रलम्भस्तज्ज्ञानमित्यादिनेत्यर्थः । नन्वपौरुषेयत्वे श्रुतेराप्तोक्तत्वरूपकारणाभावात्प्रामाण्यं न स्यादिति तर्कपराहतत्वेनापौरुषेयत्वश्रुतेरपि दुर्भलत्वात् श्रुतिद्वयस्यापि साम्यमेवेति मुक्तः सत्प्रतिपक्ष इत्याशङ्क्याह अपोरुषेयत्वेऽपीति । अभासत्वमेवोपपादयितुं प्रामाण्यस्य स्वतस्त्वेनेत्युक्तम् । गुणानपेक्षत्वेनेत्यर्थः । का तर्हि पौरुषेयत्वश्रुतीनां गतिरित्यत आह प्रबलश्रुत्यनुसारेणेति । प्रवलनित्यत्वश्रुत्यनुसारेणेत्यर्थः । सामान्यसिद्धिपरिरूपन्यायोपेतत्वेन च नित्यत्वश्रुतेः प्राबल्यमित्यवधेयम् । तर्कपराहतिशून्यत्वेन नित्यत्वश्रुतेः प्राबल्यमित्यप्याहुः । तत्तत्पुरुषप्रवर्तितत्वमेवेत्यवधारणमुपपादयति तथा चेति । तथात्व एव च तत्तत् पुरुषप्रवर्तितत्वार्थत्व एव चेत्यर्थः । कथं तत्तत्कृतत्वार्थत्वेऽनुपपन्नत्वमित्यतस्तदुपपादयति न हीति । तत्तत्प्रवर्तितत्वार्थत्वे तदुपपत्तिमुपपादयति सम्भवति त्विति ।

### **परिमल**

प्रागुक्तेति । ‘नहि धर्मादिसिद्धिस्स्यान्नित्यवाक्यं विना क्कचिदि’त्यादिजिज्ञासानयानुव्याख्याव्याख्यानावसरे ‘धर्मादिकं सप्रमाणं वस्तुत्वाद् घटवत् । एच्च प्रमाणं न प्रत्यक्षादी’त्युक्तसामान्यसिद्धिपरिशेषाभ्यामित्यर्थः । स्वयूथ्या वैशेषिकादयः । एतेन पुनरुक्तिर्निरस्ता । तस्मा इत्यादि श्रुत्योरर्थोभाष्यटीकायामुक्तत्वादत्र नोक्तः ॥ व्याख्यानान्तरेति । बहुकालीनत्वरूपव्याख्यानान्तरेत्यर्थः। सदेत्यस्यार्थः सदा विद्यमानयेति ॥ पौरुषेयतामपीति । ‘ऋचः सामानि जज्ञिरे’ इति श्रुतौ पुरुषाज्जातवमृगादीनामुच्यते ।

### **यादुपत्यम्**

प्रागुक्तेति । ‘न हि धर्मादिसिद्धिः स्यान्नित्यवाक्यं विना क्कचित् । अविप्रलम्भस्तज्ज्ञानं तत्कृतत्वादयोऽपि च । कल्प्या गौरवदोषेण पुंवाक्यं ज्ञापकं न तदि’त्यत्रोक्तसामान्यसिद्धिपरिशेषाभ्यामित्यर्थः । तत्र हि, धर्मादिकं प्रमाणोपेतं वस्तुत्वाद्धटवदिति सामान्यतः सिद्धं धर्मादि विषयं प्रमाणं न तावत्प्रत्यक्षं धर्मादेरतीन्द्रियत्वात् । नाप्यनुमानम् । तत्प्रतिबद्धलिङ्गाभावात् । नापि पौरुषेय आगमः । आप्त्यनिश्चयात् । अतः परिशेषादपौरुषेयमेव तदिति सामान्यसिद्धिपरिशेषावुक्ताविति ज्ञातव्यम् ॥ अनेन तस्मै नूनमिति । अभितो द्यौः प्रकाशो यस्यासावभिद्युस्तस्मै अभिद्यवे वृष्णे वर्षित्रे नूनं निश्चितं हे विरूप नित्यया वाचा वेदलक्षणया सुष्टुतिं शोभनां स्तुतिं चोदस्व प्रेरय कुर्वितिमन्त्रार्थः ॥ अत्र वाच इति । वागिन्द्रियस्येत्यर्थः ॥ व्याख्यानान्तरेति । बहुकालीनत्वरूपव्याख्यानान्तरनिरासायेत्यर्थः ॥ पौरुषेयतामपीति । ‘ऋचः सामानि जज्ञिरे’ इत्याद्या इत्यर्थः ॥ प्रागुक्त त्वेनेति । ‘अविप्रलम्भस्तज्ज्ञानमि’त्यत्रोक्तत्वेनेत्यर्थः ॥ दुर्बलत्वादिति । तथा च न सत्प्रतिपक्षतेति भावः । नन्वपौरुषेयत्वे श्रुतेराप्तत्वोक्तरूपकारणाभावात्प्रामाण्यं न स्यादिति प्रसङ्गबाधितत्वेनापौरुषेयत्वश्रुतेरपि दुर्बलत्वमित्यत आह अपौरुषेयत्वेऽपीति । कुत आभासत्वमित्यत उक्तं प्रामाण्यस्य स्वतस्त्वे नेति । गुणानपेक्षत्वेनेत्यर्थः ।

### **श्रीनिवासतीर्थीया**

स्वयूथ्याः सत्यतावादित्वेन तार्किकाः । तां नित्यताम् । वाचो वागिन्द्रियस्य । ‘तदपी’त्यतःपूर्व’मस्तु वाऽत्र वेदस्य नित्यत्वमुच्यत इति तथाऽपी’ति शेषः । तदपि नित्यत्वमपि । ननु श्रुतेः पौरुषेयत्वे यथा प्रामाण्यावधारणानुपपत्तिरूपतर्कबाधोऽस्ति । तथा प्रामाण्यस्य स्वतस्त्वमङ्गीकृत्य वेदस्यापौरुषेयत्वेऽपि यदि वेदोऽपौरुषेयः स्यात्तदाऽऽप्तिरूपगुणलक्षणकारणाभावात्प्रामाण्यं न स्यादिति प्रसङ्गावतारादित्याशङ्क्याऽह प्रामाण्यस्येति ॥ आभासत्वादिति । भवति च प्रमाणं वेदस् तस्मादाप्तोक्तत्वादपौरुषेयो नेति विपर्ययपर्यवसानं तर्के न सम्भवति । अपौरुषेयताया उक्तश्रुतिसिद्धत्वेन विपर्ययपर्यवसाने बाधापत्तेरिति भावः । यद्वा गुणलक्षणकारणाभावे प्रमाण्यं न स्यादिति तर्को न युक्तः । यादृच्छिकसंवादिस्थले सल्लिङ्गपरामर्शरूपगुणाभावेऽपि प्रामाण्यदर्शनेन व्यभिचारदर्शनात्तद्वत्प्रकृतेऽपौरुषेयत्वेनाप्तोक्तत्वरूपगुणलक्षणकारणाभावेऽपि प्रामाण्यमस्त्विति तर्क आभास इत्यर्थः । नन्वपौरुषेयताश्रुतयो ‘ऋचः सामानी’ति पौरुषेयताऽभिधायकश्रुत्या सत्प्रतिपक्षा इति चेत्तत्राह प्रबलेति । ‘वाक्यशेषेऽही’त्याद्युक्तरीत्या प्राबल्योपेतनित्यया नित्ययेत्यादिश्रुत्यनुसारेणेत्यर्थः । प्रत्युतेदं वाक्यं पौरुषेयतापक्षे विरुद्धमित्याह न हीति । पुरुषसूक्ते ‘ऋचः सामानी’ति ऋग्वेदसामवेदयोः पुरुषनामकभगवज्जातत्वं कथयते । तथा तयोरेव वेदयो ‘र्ऋग्वेद एवाग्नेरजायतादित्यात्सामवेद’ सति वाक्याभ्यामग्न्यादित्यजातत्वं कथ्यते । न हीदं सम्भवति । एकस्य वाक्यस्यानेककर्तृकताऽयोगादिति भावः । प्रवर्तितत्वपक्षे तु नानुपपत्तिरित्याह सम्भवतीति ।

### **वाक्यार्थरत्नमाला**

नित्यत्वं साध्यत इति । प्रतिषेधेनेति । नहिधर्मादीत्युक्तरीत्येति शेषः । तन्नित्यतायां विवदमानमिति । यद्यपि प्रत्यक्षादिभ्योऽतिरिक्तं वेदरूपं प्रमाणं सिध्यन् नित्यमेव सिध्यतीति प्रागुपपादितम् । तथाच न नित्यत्वे विवादः सम्भवति । तथापि धर्मादिप्रमाणस्य नित्यत्वे यो हेतुः पुरुषेष्वज्ञानादिदोषसद्भावेन पुरुषप्रणीतत्वानुपपत्तिरिति परिशेषोपपादनावसरेऽभिहितः । सोऽत्र नास्ति । परमात्ममहेश्वरप्रणीतत्वाभ्युपगमाद् इत्याशयो विवदमानस्येति केचित् । तन्न । ईश्वरकृतत्वपक्षस्यापि प्रागेव बहुधा निराकृतत्वात् । किन्तु तेन वेदप्रामाण्याङ्गीकारान्न तं प्रति परिशेषावसर इति प्रामाण्याङ्गीकारादेव वेदरूपप्रमाणमुच्यते । नित्यताऽननुमतिस्तु वेदनित्यत्वे वेदरूपप्रमाणाभावशङ्कया ऋचः समानीति विपरीतप्रमाणप्रदर्शनेन च । अत एव स्वयूथ्या इत्युक्तं मूले । वेदप्रामाण्यानङ्गीकारिणं प्रति प्रमाणत्वेन वेदः साध्यमानो नित्यतयैव साध्यते । तदङ्गीकारिणं प्रति तु वेदेनैव नित्यत्वमात्रं प्रसाध्यते इति भेद इति मूले तात्पर्यम् । नित्यत्वमिति । विवक्षितमिति शेषः । ऋचः सामानीति । अत्र तस्माद्यज्ञादित्यनेन सम्बन्धस्य सिद्धवत्कारेण ऋच इत्यादिकमेवोदाहृतम् । अन्यथा ऋचः सकाशादिति प्रतीयते । एवं तत्वनिर्णयटीकायामपि तावन्मात्रोदाहरणस्याभिप्रायः । छन्दांसि जज्ञिर इति वाक्यं तर्कताण्डवे उदाहृतम् । तत्र च्छन्दःशब्दस्य ऋच इत्यादिसमभिव्याहारेण वेदपरत्वं चास्ति । सामान्यविभावेनोक्तयाश्रयणात् । अथर्ववेदस्योत्पत्तिलाभार्थत्वाच्च छन्दःशब्दस्य वेदपरताया अप्यावश्यकत्वम् । वेदत्रयस्यैव त्रयो वेदा इत्याद्यनुसारेण संव्यवहारविषयत्वाशयेन भागवतद्वितीयस्कन्धगतपुरुषसूक्तव्याख्यानस्पष्टीकरणावसरे सप्त छन्दासीत्येवाभिनवतीर्थैरुक्तमिति ज्ञेयम् । का तर्हीति । पौरुषेयत्वप्रतिपादकश्रुतीनां तर्हि कोर्थ इत्यर्थः ।

