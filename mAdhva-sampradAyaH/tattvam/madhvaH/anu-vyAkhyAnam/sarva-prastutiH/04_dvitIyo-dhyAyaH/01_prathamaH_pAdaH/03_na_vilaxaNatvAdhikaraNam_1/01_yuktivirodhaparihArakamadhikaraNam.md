+++
title = "०१ युक्तिविरोधपरिहारकमधिकरणम्"

+++


## ॐ न विलक्षणत्वादस्य तथात्वं च शब्दात् ॐ

**नविलक्षणत्वाधिकरणम्**

**युक्तिविरोधपरिहारकमधिकरणम्**

**ॐ न विलक्षणत्वादस्य तथात्वं च शब्दात् ॐ**

### **सुधा**

॥ ॐ न विलक्षणत्वादस्य तथात्वं च शब्दात् ॐ ॥ परिहृतः स्मृतिविरोधः । सम्प्रति युक्तिविरोधः परिह्रियते । तथा हि । श्रुत्यादिसमन्वयेन खलु जगज्जन्मादिकारणत्वं ब्रह्मणो निरूपितम् । तत्र श्रुतेरेव प्रामाण्यं तावद्दुर्लभम् । यद्धि फलव्यभिचारि तदप्रमाणं दृष्टम् । यथा विप्रलम्भकवाक्यम् । फलव्यभिचारिणी च श्रुतिः । पुत्रकामेष्ट्याद्यनुष्ठानेऽपि कदाचित्पुत्रजन्माद्यनुपलब्धेः । अन्यथा फलानुपलब्ध्योक्तं पाशुपताद्यप्रामाण्यमपि न स्यात् । एकदेशे चाप्रामाण्ये तन्न्यायेनैकदेशान्तरस्याप्यप्रामाण्यानुमानं सुलभमेव ॥ किञ्च यदबुद्धिपूर्वकं तदप्रमाणं यथा पिपीलिकालिपिः । अबुद्धिपूर्वकश्च वेदोऽपौरुषेयत्वाङ्गीकारात् । पौरुषेयत्वे च मूलप्रमाणशून्यत्वाद प्रमाणमेव, विप्रलम्भकवाक्यवत् । अपि चाप्ताप्रणीतवाक्यत्वादुन्मत्तवाक्यवदप्रामाण्यं वेदस्यानुमेयम् । यदा वेदस्य ई(एता)दृशी दशा तदा का वार्ता स्मृतीतिहासपुराणानां फलव्यभिचारादि (दोष)खर्खराणां प्रामाण्यस्य । तथा च वेदादिसमन्वयेन न जगज्जन्मादिकारणत्वं ब्रह्मणः सिध्द्यतीत्येवं प्राप्ते तत्प्रतिविधानार्थस्य न विलक्षणत्वादिति सूत्रस्य तात्पर्यमाह नित्यत्वादिति ।

