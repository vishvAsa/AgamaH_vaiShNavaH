+++
title = "१२ उपजीव्यत्वेनैव प्राबल्यम्"

+++


## उपजीव्यविरोधे तु वेदस्यान्यार्थकल्पना

**उपजीव्यत्वेनैव प्राबल्यम्**

**उपजीव्यविरोधे तु वेदस्यान्यार्थकल्पना**

### **सुधा**

अपि च प्रत्यक्षागमविरोधोऽपि न स्वरूपेणाप्रामाण्यं प्रयोजयति । किन्तु तयोरुपजीव्यत्वादिना प्राबल्ये सत्येव दुर्बलयोः स्वयं बाधितत्वेन समबलयोः प्रतिबन्धमात्रहेतुत्वेनाप्रामाण्यनिश्चयानुपपत्तेः । उपजीव्यादिविरोधेन चाप्रामाण्यं भवद्वेदस्य न सर्वथाऽयथार्थत्वलक्षणप् । किन्नाम प्रतीतार्थप्रच्यावनमात्रम् । अपौरुषेयतया निर्दोषस्य सर्वथाऽप्रामाण्यानुपपत्तेः । तथा चान्यार्थकल्पनाऽवश्यं कार्येत्याशयवानाह उपजीव्येति ।

## **अनुव्याख्यानम्**

***उपजीव्यविरोधे तु वेदस्यान्यार्थकल्पना ॥***

उपलक्षणमेतन् निरवकाशत्वादिकमपि ग्राह्यम् । भवत्वेवं ततः किम् । वेदोपजीव्यत्वादिकं च प्रत्यक्षागमयोरेव प्रायेण सम्भवति । युक्तेस्तु क्कचिदेव । पुरुषत्वादियुक्तेस्तु नास्त्येव । अतश्च न तद्विरोधेन वेदस्याप्रामाण्यं मन्तव्यमित्याशयेनाह प्रत्यक्षमिति ।

**अनुव्याख्यानम्**

***प्रत्यक्षमुपजीव्यं स्यात्प्रायो युक्तिरपि क्वचित् ॥***

***आगमैकप्रमाणेषु तस्यैव ह्युपजीव्यता ॥***

वेदस्येत्यनुवर्तते । स्यादित्यतःपरमितिशब्दोऽध्याहार्यस् तत्त्वमसीत्यादिवेदस्य प्रत्यक्षमुपजीव्यम् । युक्तिरपि क्कचिद्वेदस्योपजीव्येति संबन्धः । यथा ‘प्राणा वा अणव’ इत्यादेः । आगमैकप्रमाणकेषु विष्ण्वादिविषयेषु प्रवर्तमानं ‘जनितोत विष्णोरि’त्यादिवेदं प्रति निरनिष्टो निरवद्य इत्यादेस्तस्य वेदो(दस्यो)पजीव्यतेत्यर्थः । एवं निरवकाशत्वादिकमपि प्रत्यक्षागमयोरेव प्रायेण संभवति युक्तेस्तु क्कचिदेव । तच्च न प्रकृतयुक्तेरित्यपि द्रष्टव्यम् ।

### **वाक्यार्थचन्द्रिका**

ननु वक्तव्यस्य सर्वस्याप्युक्तत्वात् किमुपजीव्यविरोधे तु इत्यादिनेत्यतो, युक्तिविरोधेन श्रुतेरप्रामाण्यशङ्कायाः प्रत्यक्षागमविरोधस्यैवाप्रामाण्यप्रयोजकत्वेन युक्तिविरोधस्य तदभावान्न युक्तिविरोधेन श्रुतेरप्रामाण्यप्रसङ्ग इति ‘विरोधोऽपि स एवोक्तः’ इत्येवं समाधानमुक्तं, तत्रैवोत्तरग्रन्थेन तूपजीव्यविरोधस्यैव तत्प्रयोजकत्वात्प्रकृतयुक्तेश्चानुपजीव्यत्वेनोपजीव्यविरोधाभावान्ना प्रामाण्यप्रसङ्ग इति समाधानान्तरमुच्यत इति नानर्थक्यमिति भावेन तथैवोत्तरग्रन्थमवतारयति अपि चेत्यादिना । स्वरूपेण प्रत्यक्षागमविरोधत्वेनेत्यर्थः । यदि स्वरूपेण प्रत्यक्षागमविरोधस्याप्रामाण्याप्रयोजकत्वं केन तर्हि रूपेण प्रयोजकत्वमिति पृच्छति किन्त्विति । उत्तरमाह तयोरिति ॥ उपजीव्यत्वादिनेत्यादिपदेन निरकाशत्वपरिग्रहः । स्वरूपेणैव तद्धिरोधस्य प्रयोजकत्वोपपत्तौ किं रूपान्तराश्रयणेनेत्यत आह दुर्बलयोरिति । नन्वस्त्वेवमुपजीव्यविरोधस्यैवाप्रामाण्यप्रयोजकत्वसिद्धिस्तथाऽपि भाष्ये वेदस्यान्यार्थकल्पनावर्णनमनर्थकमुपजीव्यविरोधेन वेदाप्रामाण्यस्यैव वर्णनीयत्वात् । न चोपजीव्यविरोधप्रयुक्तमप्रामाण्यमेतदेवेति दर्शयितुमन्यार्थकल्पनावर्णनमिति वाच्यम् । अन्यत्र क्लृप्तायाथार्थ्यरूपाप्रामाण्यम्यैव वेदेऽपि तत्प्रयुक्तत्वस्य सम्भवेन तत्परित्यागायोगादित्यत आह उपजीव्यादिविरोधेनेति ॥ सर्वथाऽप्रामाण्येति । अयथार्थत्वलक्षणाप्रामाण्येत्यर्थः । निरवकाशत्वादिकमित्यादिपदेन बहुत्वपरिग्रहः । तथाऽपि वेदं प्रति प्रत्यक्षागमयोरेव प्रायोणोपजीव्यत्वस्य युक्तेस्तु क्कचिदेव तदुपजीव्यत्वस्य पुरुषत्वादित्युक्तेश्च सर्वथाऽनुपजीव्यत्वस्य च वर्णनपरोत्तरवाक्यानर्थक्यमित्यत उपजीव्यविरोधस्यापि प्रकृते सत्त्वेन साधनव्यापकतयोपजीव्यविरोधस्य नोपाधित्वमित्याशङ्कापरिहारार्थं तदिति भावेन तां शङ्कामुत्थापयति भवत्वेवमिति । उपजीव्यविरोधस्यैवाप्रामाण्यप्रयोजकत्वं भवत्वित्यर्थः ॥

तत इति । प्रकृतेऽप्युपजीव्यविरोधाच्छतेरप्रामाण्यमुपपन्नमिति भावः ॥ अतश्चेति । न केवलं प्रत्यक्षागमविरोधस्यैवाप्रामाण्यप्रयोजकत्वेन युक्तिविरोधस्य तदभावान्न पुरुषत्वादियुक्तिविरोधेन श्रुतेरप्रामाण्यमित्येव किन्नामोपजीव्यविरोधस्यैवाप्रामाण्यप्रयोजकत्वेन पुरुषत्वादियुक्तेश्चानुपजीव्यत्वेन तद्विरोधस्याप्रामाण्याप्रयोजकत्वाच्च न तद्विरोधेन श्रुतेरप्रामाण्यं वक्तुं शक्यमित्यर्थः ॥ अनुवर्तत इति । वेदस्यान्यार्थकल्पनेति पूर्ववाक्यादिति शेषः । अत्र प्राय इत्यस्य युक्तिशब्देन सन्निहितत्वात्तेनैवान्वयः प्रतीयते न चासौ युक्तः । तथ सति वेदं प्रति युक्तेरेव बाहुल्येनोपजीव्यत्वमित्यापातात् । न चागमं प्रति युक्तेर्बाहुल्येनोपजीव्यत्वं सम्भवति । क्कचिदित्युक्तक्वाचित्कत्वेन विरुद्धत्वाच्च । न च क्वचिदित्यस्य प्रत्यक्षं प्राय उपजीव्यं स्यादित्यन्वये न दोष इति । तथा सति सन्निहितान्वयपरित्यागापत्ते । प्रत्यक्षस्य वेदं प्रत्युपजीव्यतानियमस्य प्रायिकत्वालाभाच्चेत्यत आह ॥ स्यादित्यतःपरमितिशब्दोऽध्याहार्य इति । अनेन प्रत्यक्षमुपजीव्य स्यादित्येतत्प्रायो बाहुल्येनेत्यन्वय इत्युक्तं भवति ॥ प्राणा वा अणव इत्यादेरिति । अत्र रूपाद्युक्तेरागमं प्रत्युपजीव्यत्वमिति द्रष्टव्यम् । ‘युक्तोऽयुक्तश्च यद्यर्थ आगमस्य’ इत्युत्तरग्रन्थस्याव्यवहितपूर्वग्रथेन सङ्गतिर्नप्रतीयत इत्यतस्तं सङ्गमयति आगमयोरित्यादि ।

### **परिमल**

कैमुत्यन्यायेनाप्यागमस्यानुमानविरोधोऽकिञ्चित्कर इत्याह अपि चेति ॥ उपजीव्यत्वादिनेति । निरवकाशत्वादिरादिपदार्थः । प्राबल्ये सत्येवेत्येतदुपपादयति दुर्बलयोरिति ॥ वेदेति । वेदं प्रत्युपजीव्यत्वादिकं चेत्यर्थः ॥ क्वचिदेवेति । एतच्च ‘प्राणा वा अणवः’ इत्याद्यागमस्थल इत्यग्रे व्यक्तम् ॥ पुरुषत्वादीति । ईश्वरो न सर्वज्ञः पुरुषत्वाद्यज्ञदत्तवदिति प्रागुक्तयुक्तेरित्यर्थः । इतिशब्दोध्याहार्य इति । स च हेत्वर्थः । प्रायः प्रत्यक्षमुपजीव्यं स्यादिति हेतोः पुरुषत्वयुक्तेस्तदभावात्तद्विरोधो वेदस्याकिञ्चित्कर इति योज्यमिति भावः ॥ इत्यादिवेदस्येति । प्रत्यक्षसिद्धं जीवं त्वमित्युद्दिश्य तदसीति ब्रह्मभेदस्य वाच्यत्वादिति भावः ॥ यथा प्राणा वा अणव इति । रूपाद्युपलब्धयः करणसाध्याः क्रियात्वाच् छिदिक्रियावदित्यादियुक्तिसिद्धानि प्रमाणसिद्धेन्द्रियाण्युद्दिश्य अणुत्वस्य विधेयत्वादिति भावः ॥ जनितेति । जनयिता विष्णोरित्यर्थः । न प्रकृतेति । पुरुषत्वादियुक्तेरित्यर्थः ॥

### **यादुपत्यम्**

पूर्वं प्रत्यक्षागमविरोध एवाप्रामाण्यप्रयोजको न युक्तिविरोधस् तथा च तद्व्युत्पादनं प्रकृतासङ्गतमित्युक्तम् । इदानीमुपजीव्यत्वादिना प्रबलप्रत्यक्षादिविरोध एवाप्रामाण्यप्रयोजकतयाऽवश्यं वाच्यस्तथा प्राबल्यं च न पुरुषत्वादियुक्तेरस्तीति वक्तुमाह अपिचेत्यादिना । प्रसङ्गादाह उपजीव्यादिविरोधेन चेति ॥ इतिशब्द इति । तथा च वेदस्य प्रत्यक्षमुपजीव्यं स्यादिति योऽर्थः स प्रायो बहुस्थलसम्बन्धीत्यर्थः । इतिशब्दाध्याहाराभावे त्वनन्वय इति ज्ञातव्यम् ॥ यथा प्राणा वा इति । अत्र प्राणपदेनानुमानसिद्धानि चक्षुरादीन्यनूद्य तेषामणुत्वं विधीयत इति भावः ।

### **श्रीनिवासतीर्थीया**

दुर्बलयोरिति । प्रत्यक्षागमयोः । बाधितत्वेनागमेनैव ॥ प्रतिबन्धेति । अत्र प्रत्यक्षागमविरोधो यस्यागमस्योच्यते तदागमोक्तार्थप्रतिबन्धेत्यर्थः ॥ निश्चयेति । तद्विरोधो नेति शेषः । ननूपजीव्यतद्विरोधेनाप्यपौरुषेयस्याप्रामाण्यं नाम कीदृशमित्याह आह उपजीव्यादीति । सर्वथा निर्विषयत्वेन ॥ ग्राह्यमिति । तथा च उपजीव्यविरोधे निरवकाशप्रत्यक्षागमविरोधे चेत्यर्थः । प्रायेण बाहुल्येन । क्वचिदेवोपजीव्यत्वमिति वर्तते । नास्त्येवेत्यत्राप्येतदनुवर्तते ॥ इतिशब्द इति । वेदस्य प्रत्यक्षमुपजीव्यं स्यादित्येतत्प्राय इत्यर्थः । यथा प्राणा वा इत्यनेन युक्तेस्तु क्वचिदेवेत्येतद्विवृतं भवति । निरवकाशप्रत्यक्षागमविरोधेचेत्यर्थः । प्रायेण बाहुल्येन । युक्तेर् मुन्न वक्त्री जडत्वादित्येवंरूपायाः । तच्च निरवकाशत्वम् । प्रकृतयुक्तेः पुरुषत्वदियुक्तेरित्यर्थः ।

### **वाक्यार्थरत्नमाला**

तथैवोत्तरग्रन्थमवतारयतीति । प्रघट्टकावतारोयम् । नन्वेतावतोपजीव्यविरोधस्याप्रामाण्ये प्रयोजकत्वात्प्रकृते नाप्रामाण्यमित्येतत्समर्पणस्योपजीव्यविरोधस्य इत्येतावतैव भाष्येण पूर्त्तेर्वेदस्यान्यार्थकल्पनेति भाष्यखण्डस्यानर्थक्यम् । उपजीव्यविरोध इत्यनेनोक्तार्थप्रतिपादनानन्तरं प्राप्तायाः प्रकृतेऽप्युपजीव्यविरोधस्य सत्वाच्छतेर प्रामाण्यं प्रसज्येत इत्येतच्छङ्कायास्तु निवारकत्वेन प्रत्यक्षमुपजीव्यं स्यादित्युत्तरं भाष्यं योजनीयमिति समानमेव । अन्यार्थकल्पनारूपमेवाप्रामाण्यं वेदस्य न तु सर्वथाऽप्रामाण्यमिति प्रतिपादनप्रसक्तिमूलभूतं वेदस्याप्युपजीव्यविरोधेऽप्रामाण्यमस्तीति यत्प्रमेयं तस्य पूर्वपक्षिणा आपादितत्वाभावेन सिद्धान्तिना तदप्यस्त्येवेति चाङ्गीकाराभावेन तदप्रामाण्याप्रसक्तौ तर्हि वेदोऽप्यप्रमाणमिति प्राप्तमिति शङ्कानुदयेन तत्परिहाराय तच्चाप्रामाण्यं भवन्न सर्वथेत्यादि व्यवस्थाया अवक्तव्यत्वेन तदर्थतया वेदस्यान्यार्थेत्यादिभाष्यप्रवृत्ययोगात् । अत एवोपजीव्यविरोधेन चाप्रामाण्यं भवदित्यवतारेऽपि मूलकारस्य कथं तामर्हतीति चेदत्र ब्रूमः । यत्तावदुक्तमुपजीव्यविरोध इत्येव भाष्येण पूर्त्तेरिति । तत्तथैवेति ब्रूमः । न च तर्हि प्रकृतेऽप्युपजीव्यविरोधसत्वशङ्कावारणाय प्रत्यक्षमुपजीव्यं स्यादिति भाष्यमेव सङ्गतमिति मध्येऽप्रामाण्यव्यवस्थापरं वेदस्येत्यादिभाष्यमनर्थकमित्युक्तमिति वाच्यम् । भावानवबोधात् । अत्र हि भाष्यकारेणोपजीव्यविरोध इत्यंशेनाप्रामाण्यप्रयोजक उपजीव्यविरोध इत्युक्ते तर्हि जनितोत विष्णोरित्यादिवेदस्याप्युपजीव्यनिरनिष्टो निरवद्य इत्यादिविरोधादप्रामाण्यं स्यादिति मध्ये शङ्काया इष्टापत्तिरेव समाधानं बहिरेवोपजीव्यविरोधेतु न प्रामाण्यममुष्य चेति ब्रह्मतर्कानुसारेण वाच्यम् । तदुपरि च तर्हि वेदस्याप्रामाण्याङ्गीकारादपसिद्धान्त इति शङ्कान्तरं यत्प्राप्तं तत्परिहाराय वास्तवस्थितिप्रदर्शनस्यावश्यकतया तदर्थं वेदस्यान्यार्थकल्पनेति भाष्यमावश्यकमेवेत्येतावतोऽर्थस्य प्रतिपादनक्रमेण प्राप्तेर्विज्ञानात् । तथा चैतावन्तं प्रतिपाद्यमर्थं सिद्धवत्कृत्योपजीव्यादिविरोधेन चेत्यादि मूलप्रवृत्या भाष्यस्य तत्सम्बन्धिमूलस्य च सार्थक्योपपत्तेः । तदेतदुपजीव्यादिविरोधेन चाप्रामाण्यं भवदिति सिद्धवत्कारेणैव मूलात्सुज्ञेयमिति नासङ्गतिशङ्का कार्येति सुज्ञैः परिभावनीयम् ।

तेनैवेति । सन्निहितयुक्तिशब्देनैवेत्यर्थः । बाहुल्येनोपजीव्यत्वमिति । बहुस्थलावच्छेदेनोपजीव्यत्वमित्यापातादित्यर्थः । यद्यथा घटत्वेन घटं जानाति घटत्वेन कार्यता तेन कारणतेत्यादौ घटत्वादीनां घटेन वा ज्ञानादिनावा सम्बन्धेऽपि उभयत्राप्यर्थसम्बन्धप्रत्ययः । सर्वानुभवसिद्धं चेदम् । परन्तु घटः कथं ज्ञानविषय इत्येवमाकाङ्क्षानिवृत्तये प्रयुक्तस्य घठत्वेनेत्यस्य घट एव प्रकारान्तरव्यावृत्तिबुद्धिजनकतेत्यादिकश्चिद्विशेषोऽप्याश्रीयत एव । एवं च प्रकृते बाहुल्येनोपजीव्यत्वमित्येतद्वाक्यार्थतया बाहुल्योपजीव्यत्वसम्बन्धं चेत्कश्चिद्ब्रूयात्तदा सोऽपि न दुष्यत्येव । युक्तिशब्देनान्वयं मूलीकृत्य युक्तिविणत्वेनैव बोध इति पक्षेतु समानसंवित्संवेद्यतयोपजीव्यत्वेऽपि बाहुल्यभावेऽपि आकाङ्क्षानुसारेण युक्तिरेव बाहुल्येनेत्यनेन युक्तिगतरूपान्तरव्यावृत्तिर्बाहुल्येन भवतीति युक्तेरेवात्र बाहुल्यप्रतिपादनं नोपजीव्यत्वस्येति मन्तव्यम् । एतेन युक्तिशब्देन प्रायःपदस्यान्वये युक्तिरेव बाहुल्यप्राप्तावपि उपजीव्यत्वस्य तदप्राप्तिरिति कथं बाहुल्येनोपजीव्यत्वमिति बाहुल्यमुपजीव्यत्वविणतयाऽऽश्रितमित्यपास्तम् । उक्तरीत्योभयत्र बाहुल्यभानेन एकैकविणत्वपक्षेऽपि प्रतीतौ उभयत्रार्थान्वयभानस्यावर्जनीयतया च तथोक्तावपि दोषाभावात् । वस्तुत आकाङ्क्षायाम् अनुसर्त्तव्यत्वादुभयत्राप्यर्थान्वयबोधेऽपि युक्तावेव बाहुल्यं विणभूततयाऽङ्गीकृतमिति न कश्चित्क्षुद्रोपद्रवः । क्वाचित्कत्वेनेति । युक्तिरपि क्वचिदिति हि । आकाङ्क्षानुसारेण युक्तेः क्वाचित्कत्वं प्राप्तम् । तत्र प्रायस्त्वस्याप्युक्तौ युक्तिः क्वचिद्बाहुल्येनोपजीव्येत्यर्थप्राप्त्या विरोध इत्यर्थः । न च क्वचिदित्यस्योपजीव्येत्यनेनान्वये विरोधानवकाश इति वाच्यम् । तावतापि समानसंवित्संवेद्यतया युक्तिगतक्वाचित्कताया अपि भानेनान्ततः युक्तिर्बाहुल्येनोपजीव्या युक्तेरुपजीव्यत्वं क्वचिदित्यनयोरपि विरोधस्य सर्वसंमतत्वेन विरोधोक्तेरुपपन्नतरत्वात् । क्वचिदित्यस्योपजीव्यपदान्वयस्य मूले टीकायां चोक्तत्वे तथा शङ्कामात्रावकाशेऽपि तयोस्तथानुक्तत्वेन सन्निधानेनैकान्वयस्य प्राप्त्या विरोधस्य सुकरत्वाच्च युक्तिपदेनानन्वयादिति संनिधानेन हि युक्तिपदेनान्वयमङ्गीकृत्य विरोधः शङ्कितः । अस्माभिस्तु संनिधानमाश्रित्य युक्तिपदेनान्वयस्यानङ्गीकारात् । योग्यतयोपजीव्यमित्यनेनान्वयाङ्गीकाराच्च न विरोध इत्याशयान्न कश्चिद्दोषः । नहि सम्भावितान्वयाशङ्कनेन ग्रन्थप्रवृत्तौ सत्यां क्वचिदित्युक्तक्वाचित्कत्वेन विरोधाच्चेति । विशेषान्वये स्पष्टीकृते च सति पूर्वं युक्तिपदेनान्वयानुक्तेरत्र तन्निषेधकरणानुपपत्तिरिति शङ्कावकाशमासादयतीति ध्येयम् ।

व्यवहितेति । न च सन्निहितान्वये बाधकसद्भावे व्यवहितान्वयाङ्गीकारो युक्त एवेति वाच्यम् । तथासति सन्निहितान्वयकरणं कुत्राप्यसङ्गतं स्यात् । सर्वत्रापि शङ्किता सन्निहितान्वये दूषिते व्यवहितान्वये वाऽऽपादिते तं प्रति इष्टत्वेन समाधानं सुलभं स्यात् । व्यवहितान्वयस्यायोग्यत्वे वा प्रतिपादयित्रनभिप्रेतत्वे वा तदङ्गीकारायोगेन संनिहितान्वये बाधकमात्रेण तदङ्गीकारायोगाच्च । अत एव व्यवहितान्वये बाधकान्तरमुक्तं प्रत्यक्षस्येति । वस्तुतः प्रत्यक्षस्य बाहुल्येनोपजीव्यत्वेनेत्यर्थः । सन्निहितान्वयेति । एतदपि पूर्ववत्समाधेयं नियमस्येति । न च प्रत्यक्षस्य बाहुल्येनोपजीव्यत्वातिरिक्तं न नियमप्रायिकत्वमिति कथं तदलाभाभिधानमिति वाच्यम् । समानसंवित्संवेद्यतया वा आर्थिकलाभाद्वा प्रत्यक्षस्य बाहुल्येनोपजीव्यत्वोक्तौ नियमप्रायिकत्वभावेनापि प्रत्यक्षस्य बाहुल्येनोपजीव्यत्वस्य नियमप्रायिकतायाश्च भिन्नविशेष्यकत्वादिनैक्यानुपपत्तेः । न हि प्रत्यक्षं प्राय उपजीव्यं प्रत्यक्षमुपजीव्यं स्यादिति प्रायः । प्रत्यक्षमुपजीव्यं प्रायः स्यादित्युक्तिषु प्रमेयभेदोऽस्ति । बोधवैलक्षण्येन वाचनिकार्थे प्रकारप्रकारिवैलक्षण्यमित्येवेत्यलम् । स्यादित्येतत्प्राय इति । ननु व्यवहितान्वयाद्बिभ्यता कथमध्याहारो मूलकृतानुत इति चेन्न । न हि व्यवहितान्वयप्रसङ्गमात्रं बाधकम् । अपितु सिद्धान्त्यभिप्रेतार्थालाभोऽपि । एवं चाध्याहारेऽभिप्रेतार्थलाभसौकर्यात्तदङ्गीकारोऽत्र यदि पुनर्व्यवहितान्वयेऽपि अभिप्रेतार्थसिद्धिस्तदाऽस्तु तथाऽन्वयं कोनु नानुमन्येतेत्याशयादिति सर्वमनवद्यम् ॥



