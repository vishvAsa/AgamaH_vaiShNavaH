+++
title = "१० अनुमानविरोधव्युत्पादनं प्रकृतासङ्गतम्"

+++


## विरोधोऽपि स एवोक्तः प्रत्यक्षेणागमेन वा

**अनुमानविरोधव्युत्पादनं प्रकृतासङ्गतम्**

**विरोधोऽपि स एवोक्तः प्रत्यक्षेणागमेन वा**

### **सुधा**

अप्रामाण्यप्रयोजकस्य प्रमाणविरोधस्याभावान्न श्रुतिस्मृत्योरप्रामाण्यमित्युक्तम् । तदयुक्तम् । श्रुत्याद्युक्तस्य ईश्वरसार्वज्ञादेरीश्वरो न सर्वज्ञः पुरुषत्वात् । यज्ञदत्तवत् । इत्याद्यनुमानविरुद्धत्वादित्यत आह विरोधोऽपीति ।

## **अनुव्याख्यानम्**

***विरोधोऽपि स एवोक्तः प्रत्यक्षेणागमेन वा ॥***

प्रकृतसंबन्धार्थोऽपिशब्दः । यच्छब्दोऽध्याहार्यः । विरोधादेव बाधितमित्यप्रामाण्यप्रयोजकतयोक्तो विरोधोऽपि स एव यः प्रत्यक्षेणागमेन वा स्यात् । न पुनरनुमानेन । अयमभिसन्धिः । अप्रामाण्यप्रयोजकतया यदस्माभिरभिहितं तत्पक्षेऽऽप्युपपादयितुं खलु परस्यायं प्रयत्नः । अस्माभिश्च प्रत्यक्षागमविरोध एव तथाऽभिप्रेतो नानुमानविरोधः । तथा च पक्षे तद्व्युत्पादनं प्रकृतासङ्गतमेव । स्वतन्त्रानुमानविरोधं तूत्तरत्र निराकरिष्यति सूत्रकृदिति ।

ननु प्रमाणविरोध एवाप्रामाण्ये प्रयोजकोऽस्तु किं प्रत्यक्षेणागमेन वेति विणेन । तथा चोक्तानुमानविरोधाद्वेदादेरप्रामाण्यमिति । मैवम् । वक्ष्यामो ह्यत्र ब्रह्मादिवस्तुषु प्रमाणं वेद एवैक इति वैदिकेऽर्थेऽनुमानस्यानवकाशम् । यत्र च यस्याप्रवेशो न तस्य तद्भाधकम् । न हि नयनं स्पर्शप बाधनस्येष्टे । तथा च कथमनुमानं वेदा(द्य)र्थबाधनेन तदप्रामाण्ये प्रयोजकं स्यात् । प्रकृतं च वेदादिकमेवेति ।

### **वाक्यार्थचन्द्रिका**

फलव्यभिचारस्यान्यथासिद्ध्यर्थं प्रामाण्यापेक्षायामपि प्रामाण्यसिद्ध्यर्थं फलव्यभिचारान्यथासिद्धेरनपेक्षितत्वादिति भावः । प्रमाणाविरुद्धत्वोपाध्युद्भावनेनैव पूर्वपक्ष्युत्पे्रक्षितानुमानस्याभासत्वसिद्धेस्तस्य प्रत्यक्षागमविरुद्धत्वे पर्यवसानपरोत्तरवाक्यमनर्थकमित्यत उक्तोपाधेः साधनाव्यापकत्वसिद्ध्यर्थत्वात्तस्य न तदित्याशयेन साधनव्यापकताशङ्कामुत्थापयति प्रामाण्येति । प्रकृतेति । अप्रामाण्यप्रयोजकत्वेनोक्तो विरोध इत्येवं प्रकृतसम्बन्धार्थ इत्यर्थः ॥ यच्छब्दोऽध्याहार्य इति । स एवेति तच्छब्दश्रवणादिति भावः । नन्वस्त्वप्रामाण्यप्रयोजकत्वोक्तविरोधस्य प्रत्यक्षादिविरुद्धत्वे पर्यवसानं तथाऽप्युक्तानुमानविरोधेन श्रुत्यादेरप्रामाण्यशङ्काय कः परिहार इत्यतो मूले ‘‘स एवोक्त’’ इत्यत्रोक्तपदसूचितमभिप्रायमाह ।

अयमभिसन्धिरिति । ननु प्रमाणविरुद्धत्वोपाधेः पक्षे सद्भावप्रतिपादनेन साधनव्यापकत्वमुपपादयितुं नास्माभिर्युक्तिविरोधः शङ्क्यते, येन श्रुत्यादेः प्रत्यक्षागमाविरुद्धतया विवक्षितोपाधेः पक्षे सत्त्वेन साधनाव्यापकत्वाप्रतिहतेः प्रकृतसङ्गतिः स्यात्किन्तूक्तयुक्तिविरुद्धार्थप्रतिपादकत्वा’द्यः सर्वज्ञ’ इत्यादिश्रुत्यादेरप्रामाण्यमिति स्वातन्त्र्येणैव युक्तिविरोध उपन्यस्यते तत्कथमसङ्गतिरित्यत आह स्वतन्त्रेति ॥ उत्तरत्रेति । सर्वधर्मोपपत्तेश्चेत्यत्रेत्यर्थः । ‘आगमेनागमस्यैवे’त्याद्युत्तरग्रन्थस्य न पूर्वेण साक्षात्सङ्गतिः सम्भवतीत्यतस्तत्सङ्गमयितुमाह नन्वित्यादि । ननु वैदिकेऽर्थेऽनुमानस्यानवकाशेन तद्वाधकत्वाभावेऽपि सार्वज्ञादौ तदवकाशादस्तु तद्वाधकत्वमित्यत आह प्रकृतं चेति । सार्वज्ञ्यादिसाधकतया प्रकृतं च वेदादिकमेवेत्यर्थः । ततश्च सार्वज्ञ्यादेरपि वैदिकत्वान्न तत्रानुमानस्यावकाश इति न सार्वज्ञ्यादिप्रतिपादकश्रुत्यादि बाधकत्वमनुमानस्येति भावः । प्रकृतं सार्वज्ञ्यादिकं वेदादिकं वेद आदिर्ज्ञप्तेकारणं यस्येति तथोक्तं वैदिकमिति न तत्रा नुमानस्यावकाश इत्यर्थ इति वा ।

### **परिमल**

प्रकृतसम्बन्धार्थ इत्येतव्द्यञ्जयं योजयति विरोधादेवेत्यादिना ॥ उत्तरत्रेति । ‘श्रुतेस्तुशब्दमूलत्वादि’त्यत्र निराकरिष्यतीत्यर्थः ॥ वक्ष्यामो ह्यत्रेति । श्रुतेस्त्विति नये । इतिशब्दो हतोरित्यर्थः । वेद एवैक इति हेतोरित्यर्थः ।

### **यादुपत्यम्**

अप्रामाण्यप्रयोजकतयोक्तस्य प्रमाणविरोधस्य पक्षेऽप्युपपादनायैतदनुमानविरोधो नोक्तो येनासङ्गतिः, किन्तु सार्वज्ञादिप्रतिपादक आगमो न प्रमाणमुक्तयुक्तिविरोधादिति स्वातन्त्र्येणैवानुमानविरोध आगमाप्रामाण्ये हेतुतयोच्यते तत्प्रामाण्यसाधकानुमानस्य सत्प्रतिपक्षतयेत्यत आह ॥ स्वतन्त्रेति ॥ उत्तरत्रेति । ‘सर्वधर्मोपपत्ते’त्यत्रेत्यर्थः ।

### **श्रीनिवासतीर्थीया**

प्रकृतसम्बन्धार्थ इत्युक्तं दर्शयति विरोधादेवेति । यत्प्रमाणविरुद्धत्वम् । पक्षे श्रुतिस्मृतिरूपे । तथा, अप्रामाण्यप्रयोजकत्वेन । व्युत्पादनम् अनुमानविरोधव्युत्पादन मित्यर्थः । ननु वैदिकेऽर्थेऽनुमानस्याप्रवेशेनानुमानस्य वेदादिबाधकत्वाभावेऽपि सार्वज्ञ्यादिप्रतिपादकवाक्यबाधकत्वं स्यदित्युत आह प्रकृतं चेति । प्रकृतं सार्वज्ञादिप्रतिपादकं वाक्यं वेदादिकमेवेति न तत्रानुमानस्य प्रवृत्तिरित्यर्थः ।





