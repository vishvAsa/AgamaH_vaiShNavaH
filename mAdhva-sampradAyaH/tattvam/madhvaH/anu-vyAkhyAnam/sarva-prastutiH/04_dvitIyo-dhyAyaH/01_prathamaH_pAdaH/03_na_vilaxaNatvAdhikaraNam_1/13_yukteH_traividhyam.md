+++
title = "१३ युक्तेस् त्रैविध्यम्"

+++


## युक्तिश्च त्रिविधा मता

**युक्तेस् त्रैविध्यम्**

**युक्तिश्च त्रिविधा मता**

### **सुधा**

प्राक् पुरुषत्वादियुक्तिविरोधेनागमस्याप्रामाण्यं न वाच्यमित्युक्तम् । इदानीं तु युक्तिरेवासौ प्रत्यक्षगमविरोधेनाप्रमाणम् । तस्यास्तदुपजीवित्वेन ततो दुर्बलत्वादित्याशयवानाह युक्तिश्चेति ।

## **अनुव्याख्यानम्**

......... ***युक्तिश्च त्रिविधा मता ॥***

**सुधा**

यद्वा यत्सिद्धवत्कृत्य तत्र मीमांसारम्भानुपपत्तिः परिहृता तदिदानीं दर्शयितुमाह युक्तिश्चेति ।

चशब्दः प्रकृतानुसन्धानार्थः । कथं त्रैविध्यमित्यत आह व्याप्तिरिति ।

**अनुव्याख्यानम्**

***व्याप्तिः प्रत्यक्षगा यस्या युक्तिगाऽऽगमगा तथा ॥***

यस्या युक्तेः साध्येन व्यप्तिः प्रत्यक्षगा प्रत्यक्षावगता सैका । युक्तिगा युक्त्यवगता यस्या व्याप्तिः सा द्वितीया । तथाऽऽगमगा आगमावगता यस्या व्याप्तिः सा तृतीयेति एवं त्रिविधेति योज्यम् ।

उपलक्षणं चैतत् । ध(र्मा)र्म्यादिग्राहकभेदेनापि त्रैविध्यं द्रष्टव्यम् । एतच्च स्पष्टयिष्यामः ।

### **वाक्यार्थचन्द्रिका**

मूले ‘युक्तिश्च त्रिविधा मते’ति युक्तित्रैविध्यं किमर्थमुच्यत इत्यतस्तत्प्रयोजनं दर्शयन्नुत्तरमूलमवतारयति प्रागिति ॥ यत्सिद्धवत्कृत्येति । आगममूलकयुक्तेर्वैदिकेऽप्यर्थेऽवकाशं सिद्धवत्कृत्यागमेनागमस्यैवेति पूर्ववाक्ये मीमांसारम्भानुपपत्तिः परिहृता । सा तदा स्याद्यद्यागमादिमूलकत्वं युक्तेः स्यात्तदेव नास्तीत्यतस्तन्मूलत्वं दर्शयितुं युक्तेर्विभागामाहेत्यर्थः । अत एव पूर्वमेवंविधोपपत्तेरागमिकेऽप्यर्थे सावकाशत्वादुपपन्ना मीमांसेत्युपसंहृतम् । तत्रत्यस्यैवंविधोपपत्तेरित्यस्य पदस्य समूलोपपत्तेरित्यर्थकत्वात् ॥ प्रकृतानुसन्धानार्थ इति । आगमयोः परस्परविरोधे सति निर्णयार्थमनुसृतप्रकृतयुक्त्यनुसन्धानार्थ इत्यर्थः । मूले यस्या युक्तेर्व्याप्तिः प्रत्यक्षगा सा युक्तिस्त्रिविधेत्येव प्रत्येकं त्रैविध्यान्वयभ्रान्तिं निवारयति यस्या इत्यादिना ॥ उपलक्षणमिति । प्रत्यक्षादिगृहीतव्याप्तिकत्वेन युक्तित्रैविध्यकथनमुपलक्षणं प्रत्यक्षादिगृहीतधर्म्यादिकत्वेनापि युक्तेस्त्रैविध्यं द्रष्टव्यमित्यर्थः ॥ एतच्च स्पष्टयिष्याम इति । समयचरणे ‘प्रत्यक्षमागमो वाऽपि भवेद्यत्र नियामकः’ इत्यनुव्याख्यानव्याख्यावसरे त्रिविधव्याप्तेरुदाहरणप्रदर्शनेन युक्तित्रैविध्यं स्पष्टयिष्याम इत्यर्थः ।

### **परिमल**

परिहृतेति । ‘आगमेनागस्यैवे’त्येत्रेति भावः ॥ दर्शयितुम् । ‘प्रत्यक्षागममूला तु युक्तिस्तत्र बलीयसी’त्यत्र ॥ धर्मादीति । यस्या युक्तेः साध्यो धर्मः प्रत्यक्षयोग्यः सैका विधेत्येवं रूपेण द्रष्टव्यमिति भावः । क्वचिद्धर्म्यादीति पाठः ॥ एतच्च स्पष्टयिष्याम इति । ‘प्रत्यक्षमागमो वापि भवेद्यत्र नियामकः । सैव व्याप्तिर्भवेन्मानं नान्या सन्दिग्धमूलत’ इति वैशेषिकनयानुव्याख्यावसरे धूमाग्न्योः प्रत्यक्षावगता व्याप्तिः । ब्राह्मणो न हन्तव्य इत्यत्रागमगृहीता व्याप्तिः । जीवच्छरीरं सात्मकं प्राणादिमत्त्वादित्यादिकेवलव्यतिरेकिण्यनुमानगृहीतव्याप्तिरिति स्पष्टयिष्याम इत्यर्थः । अत्रैव प्रकरणे ‘व्याप्तिरेव तु सा स्मृते’त्येतद्य्वाख्यावसरे च स्पष्टयिष्याम इत्यर्थः । तत्र व्यतिरेकिणि व्याप्त्यनुमानप्रकारस्य विवरिष्यमाणत्वात् ।

### **यादुपत्यं**

यत्सिद्धवत्कृत्येति । यद् वैदिकेऽर्थे युक्तेरप्रवेशेनाबाधकत्वम् । सिद्धवत्कृत्य अभिप्रेततयोक्त्वोति यावत् । परिहृता आगमेनागमस्यैवेत्यत्रेति शेषः । दर्शयितुं ‘प्रत्यक्षागममूला तु युक्तिस्तत्र बलीयसी’त्यत्रेति शेषः । आह ॥ आदौ तावद्युक्तेस्त्रैविध्यमिति शेषः ॥ स्पष्टयिष्याम इति । ‘प्रत्यक्षमागमो वाऽपि भवेद्यत्र नियामकः । सैव व्याप्तिर्भवेन्मानं नान्य सन्दिग्धमूलतः’ इत्यनुव्याख्यानव्याख्यावसरे, प्रत्यक्षगृहीतव्याप्तिर्यथा, धूमस्याग्निना । आगमगृहीता यथा, ब्राह्मणो न हन्तव्य इति । अनुमानगृहीता यथा, व्यतिरेकप्रयोग इति स्पष्टयिष्याम इत्यर्थः ।

### **श्रीनिवासतीर्थीया**

असौ पुरुषत्वादिरूपः । तदिति । प्रत्यक्षागमेत्यर्थः । ततः प्रत्यक्षगमाभ्याम् ॥ यत्सिद्धवत्कृत्येति । युक्तेरागमाद्युपजीवित्वप्रकारमित्यर्थः । धर्म्यादीति । तथा च प्रत्यक्षगृहीतधर्मिकैका युक्तिः, आगमावगतधर्मिकाऽन्या, युक्त्यवगतधर्मिकाऽपरेत्येवं रूपेणापि युक्तेस्त्रैविध्यं द्रष्टव्यमित्यर्थः ॥ आदिपदेन प्रत्यक्षगृहीतहेतुका, आगमगृहीतहेतुका, युक्तिगृहीतहेतुका इत्यादिरूपेणापि त्रिविधत्वं ग्राह्यम् । तस्यागमादेर्बाधिका भवत्वित्यन्वयः । आगमाद्युपजीव्यत्वे खलु तद्बाधकत्वं स्यात् । इयं च तथेत्याशयः ।





