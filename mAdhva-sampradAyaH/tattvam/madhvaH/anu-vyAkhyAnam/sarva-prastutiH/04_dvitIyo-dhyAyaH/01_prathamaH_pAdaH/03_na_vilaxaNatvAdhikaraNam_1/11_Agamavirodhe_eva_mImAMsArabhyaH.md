+++
title = "११ आगमविरोधे एव मीमांसारभ्यः"

+++


## आगमेनागमस्यैव विरोधे युक्तिरिष्यते

**आगमविरोधे एव मीमांसारभ्यः**

**आगमेनागमस्यैव विरोधे युक्तिरिष्यते**

### **सुधा**

नन्वेवं (सति) तर्हि वेदार्थमीमांसा नारम्भणीया स्यान् मीमांसाया युक्त्यनुसन्धानात्मकत्वादित्यत आह आगमेनेति ।

## **अनुव्याख्यानम्**

***आगमेनागमस्यैव विरोधे युक्तिरिष्यते ॥***

एवशब्दो विरोध इत्यतःपरो द्रष्टव्यः । निर्णयार्थमिति शेषः । एतदुक्तं भवति । अनुमानं हि धर्म्यादिप्रमितिमपेक्षते । न च धर्म्यादिरूपं ब्रह्मादिकं वेदादृते सिध्यतीति तदनपेक्षायामाश्रयासिद्ध्यादिकम्, अपेक्षायां तु विरोधिनो धर्म्यादिग्राहकविरोध इत्येवं वैदिकेऽर्थेऽनुमानस्यानवकाशोऽभिधित्सितः । मीमांसायां तु क्कचिदागमस्यागमान्तरेण विरोध एवार्थनिर्णयार्थं युक्तिरुपादीयते । सा खल्वन्यतरागमा(माण्य)मुपोद्बलयन्त्यान्यतरागमबाधयाऽर्थनिर्णयाय प्रभवति । अन्यतरागमसिद्धधर्म्याद्याश्रयणेन(येण) आश्रयासिद्ध्याद्यनवकाशात् । अन्यतरागमस्य धर्म्यादिग्राहकत्वाभावेनाप्रबलस्य, अगमसचिवतयोपपत्तेस्ततो दुर्बलस्य, अकिञ्चित्करत्वात् । तदेवमेवंविधोपपत्तेरागामिकेऽप्यर्थे सावकाशत्वादुपपन्ना मीमांसेति ।

### **वाक्यार्थचन्द्रिका**

एवमुपयुक्तमभिधायोत्तरवाक्यं सङ्गमयति नन्विति ॥ एवं तर्हीति । वैदिकेऽर्थेनुमानस्यानवकाश इत्यर्थः । ब्रह्मादिवस्तुष्वित्यादिना वैदिकेऽर्थे युक्तेर्निरवकाशत्वस्य वक्ष्यमाणत्वादिह तस्यास्तत्र सावकाशत्ववर्णनं तद्विरुद्धमित्याशङ्क्याह विरोध इत्यतः पर इति । नन्वेतावताऽपि कथमुक्तशङ्कापरिहार इत्यतो वैदिकेऽनुमानस्यानवकाशाङ्गीकारे ब्रह्मादिष्वित्यादिना वक्ष्यमाणं नियामकं दर्शयन्नेव मीमांसायां तदवकाशे मूले विरोधे निर्णयार्थं युक्तिरिष्यते’ इत्यनेन सूचितं नियामकमाह एतदुक्तं भवतीत्यादिना ॥ इत्येवमिति । तथा च धर्म्यादिप्रमित्यसम्भव एव तत्रानुमानाप्रवृतौ नियामक इति भावः । अस्तु तर्हि प्रकृतेऽपि धर्म्यादिप्रमित्यसम्भवादेव मीमांसायामप्यनुमानाप्रवृत्तिरित्यतः प्रकृते तदभावमुपपादयति मीमांसायं त्विति ॥ आगमसचिवतयेति । अत्रागमसचिवतयेत्यतः परं प्रबलत्वादिति शेषः । तत इत्यस्योपपत्तेः सावकाशादित्यर्थः ।

### **परिमल**

कथमनेनोक्तशङ्कानिरासः । क्कचिदागमार्थस्य युक्त्या बाधे सर्वत्र तद्बाधस्यावर्जनादित्यत आह एतदुक्तमिति ॥ धर्म्यादीति । पक्षलिङ्गादित्यर्थः । सिध्यतीतीतिशब्दो हेत्वर्थः ॥ विरोधेन इति । अनुमानस्येति योज्यम् । अभिधित्सितो ऽभिधातुमिष्टः ॥ आगमबाधयेति । आगमस्य प्रतीतार्थबाधयेत्यर्थः ।

### **श्रीनिवासतीर्थीया**

एवं यदि वैदिकेऽर्थेऽनुमानस्यानवकाशस्तर्हीत्यर्थः ॥ तदिति । धर्म्यादिप्रमितीत्यर्थः । विरोधिनोऽसार्वज्ञप्रतिपादकस्यानुमानस्येत्यर्थः । नन्वितरागमस्यापि धर्म्यादिग्राहकत्वेनोपजीव्यात्वात्कथं युक्तस्तद्वाधकत्वमित्यत आह अन्यतरागमस्येति ॥ सचिवतयेति । युक्त्यनुगृहीतप्रबलागमानुकूलत्वेनेत्यर्थः । तता युक्युपेतागमात् ॥ एवंविधेति । आगमसहकृतेत्यर्थः ।

### **वाक्यार्थरत्नमाला**

ब्रह्मादिवस्तुष्वित्यादिग्रन्थे सावकाशत्वनिरवकाशत्वे वैदिकविषये प्रवृत्तिमत्तदभावौ । न तु बाध्यबाधकभावप्रयोजकभूत इति ध्येयम् । विरोधनिर्णयार्थमिति । विरोध एव निर्णयार्थमिति एवकारघटितत्वं मूलानुसारेण ।

