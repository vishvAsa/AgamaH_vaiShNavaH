+++
title = "१० इच्छाया अभावे विषयप्रयोजनाभावात् श्रुतेरप्रामाण्यप्रसङ्गः"

+++


## मोक्षार्थाः श्रुतयो यस्मात्स च तस्य प्रसादतः

**इच्छाया अभावे विषयप्रयोजनाभावात् श्रुतेरप्रामाण्यप्रसङ्गः**

**मोक्षार्थाः श्रुतयो यस्मात्स च तस्य प्रसादतः**

### **सुधा **

महातात्पर्ययुक्तेश्चेति यदुक्तं तदसत् । यदीश्वरो नेच्छावान्स्यात्तदा श्रुतिमहातात्पर्य-विषयो न स्यादित्यत्र व्याप्त्यभावात् । इच्छारहितस्यापि धर्मादेस्तत्तच्छास्त्रमहातात्पर्य-विषयत्वदर्शनात् । आपाद्यस्यानिष्टत्वाभावाच्चेत्यत उक्तं विवृणोति मोक्षार्था इति ।

## **अनुव्याख्यानम्**

***मोक्षार्थाः श्रुतयो यस्मात्स च तस्य प्रसादतः ।***

***उन्निनीषतिवाक्याच्च लोकदृ(ष्ट्य)ष्टानुसारतः ॥***

***इच्छानिमित्तको यस्मात्तदभावे कुतः श्रुतिः ।***

***महातात्पर्यरहिता प्रमाणत्वं गमिष्यति ॥***

यस्मात्कारणात्सर्वा अपि श्रुतयो मोक्षार्था मोक्षप्रयोजनास्तस्मात्तदभावे परमेश्वरस्येच्छाऽभावे तत एव मोक्षार्थताऽभावे श्रुतिस्तत्र महातात्पर्यरहिता स्यात् । तथा च कथं प्रमाणत्वं गमिष्यतीति योजना । मोक्षार्थत्वे किमीश्वरस्येच्छयेत्यत उक्तं स चेति । स च मोक्षस्तस्य ईश्वरस्य प्रसादतो यस्मात्तस्मात्तदभाव इति सम्बन्धः । तथाऽपीश्वरस्य प्रसादेन भाव्यं किमिच्छयेत्यतः प्रसादत इत्येतद्य्वाख्यातम् इच्छानिमित्तक इति । ईश्वरज्ञानादेव मोक्षसिद्धेः किं तत्प्रसादेनेत्यत उक्तं लोकेति । विमतो बन्धमोक्षः प्रभुप्रसादसाध्यो मोक्षत्वात् शृङ्खलामोक्षवद् इत्यादिलोकदृष्टव्याप्त्युपेतानुमानानु-सारत इत्यर्थः । न केवलमनुमानात्किन्त्वागमादपीत्युक्तम् उन्निनीषतीति । ‘एष ह्येव साधुकर्म कारयति तं, यमेभ्यो लोकेभ्य उन्निनीषते’ इति वाक्याच्च । अत्र कर्मेत्युपलक्षणम् उन्निनीषते ऊर्ध्वं नेतुमिच्छति । यद्वा प्रसादशब्देनेच्छोच्यते इत्यत्र इदं वाक्यं (वाक्यमेतत्) ज्ञापकम् । लोक-दृष्टा(ष्ट्य)नुसारत इत्येतदप्यस्यैव अर्थस्य ज्ञापकमुक्तम् । श्रुतय इत्युपक्रम्य श्रुतिरित्येकवचनं कैमुत्यार्थम् । एकमपि वाक्यं न तत्र महातात्पर्यवत्स्यात् । किमुत सर्वाः श्रुतय इति ।

### **सशेषवाक्यार्थचन्द्रिका **

मोक्षार्था इत्युत्तरग्रन्थानर्थक्यमाशङ्कय प्रागुक्तमहातात्पर्ययुक्तिरूपविपक्षे बाधकतर्कविवरणरूपत्वान्नानर्थक्यमित्यभिप्रेत्य तत्तर्कविवरणरूपतयोत्तरवाक्यं सङ्गमयितुं तदनु-पपत्तिशङ्कामुत्थापयति महातात्पर्ययुक्तेश्चेति ॥ यदुक्तमिति ॥ व्याप्त्यभावादिति । विपक्षे बाधका-भावेनाप्रयोजकत्वान्न विशेषव्याप्तिरिर्त्थः । अस्तु तर्हि सामान्यव्याप्तिरित्यत आह इच्छेति । अर्थशब्दस्य विषयापरपर्यायस्य बाधितत्वेन ग्रहणायोगात् प्रयोजनपरतया तं व्याचष्टे मोक्षप्रयोजना इति ॥ उन्निनीषतिशब्दोक्तस्य मोक्षहेतुप्रसादस्य कर्मसाध्यत्वानुपपत्तेर्वक्ष्यमाणसम्बन्धानुपपत्तेश्चाह अत्रेति ॥ उपलक्षणमिति । ईश्वरज्ञानस्येति शेषः । यद्यप्यत्र मूले श्रुतिप्रतीकग्रहणाय ‘उन्निनीषत इति वाक्याच्चे’त्येवं वक्तव्यं तथाऽपि क्रियाफलस्यात्मगामितानिरासायोन्निनीषतीति परगामित्वसूचनेनार्थ-तस्तदनुवादः कृत इति ध्येयम् ॥ यद्वेति । इच्छानिमित्तक इत्यनेन प्रसादत इत्येतदिच्छयेति व्याख्यातम् । तत्र ज्ञापकमाह लोकदृष्ट्यनुसारत इति । उन्निनीषतिवाक्याच्चेति मूलयोजनामनेन सूचयति अस्यैवार्थस्येति ॥ प्रसादशब्देनेच्छोच्यत इत्यस्यैवार्थस्येत्यर्थः । प्रसन्नोऽस्मीति प्रतीतौ परोपचिकीर्षाया एवात्र प्रतीरेरिति भावः । उपक्रमोपसंहारयोरुभयत्रापि बहुवचनस्यैकवचनस्य वा प्रयोक्तव्यत्वाद्वैचित्र्यानुपपत्तिप्रयुक्तं भाष्यकाराणामचातुर्यं प्रयोजनोक्त्या परिहरति श्रुतय इत्युपक्रम्येति । कैमुत्यमेव व्यनक्ति एकमपीति ।

### **परिमल **

तत्तच्छास्त्रेति । धर्ममीमांसातात्पर्यविषयत्वं धर्मस्य, साङ्ख्यशास्त्रतात्पर्यविषयत्वं योगस्य व्याकरणतात्पर्यविषयत्वं शब्दस्येत्येवं दर्शनादित्यर्थः । बहुवचनलब्धार्थोक्तिः सर्वा अपीति । तदभाव इत्यत्र तत्पदं व्यस्तं समस्तं चेत्युपेत्य वा यत्तदोर्नित्यसम्बन्धाद्वाह तस्मादिति । तदभाव इत्यस्यार्थद्वयमाह परमेत्यादि ॥ कर्मेत्युपलक्षणमिति । प्रबोधयतीति ज्ञानस्योपलक्षणमित्यर्थः । कर्मणो मुक्तिहेतुप्रसादाहेतुत्वादिति भावः । लक्षणादोषं मन्वान आह यद्वेति ।

### **यादुपत्यम् **

कर्मेत्युपलक्षणमिति । ईश्वरज्ञानस्योपलक्षणमित्यर्थः । अन्यथोन्निनीषतिशब्दोक्तस्य मोक्षहेतुप्रसादस्य कर्मसाध्यत्वानुपपत्तिर्वक्ष्यमाणसम्बन्धानुपपत्तिश्चेति भावः । यद्यपि मूले श्रुति-प्रतीकग्रहणाय उन्निनीषत इति वाक्याच्चेति वक्तव्यम् । तथाऽ‘पीक्श्तिपौ धातुनिर्देश’ इति वचना-द्धातुनिर्देशमात्रमेतन्न पदग्रहणमिति मन्तव्यम् ।

### **श्रीनिवासतीर्थीया **

तत्तदिति । धर्मशास्त्रादीत्यर्थः । कर्मणो मोक्षाहेतुत्वात् ‘यमूर्ध्वं नेतुमिच्छति तेन कर्म कारयती’ति कथमुच्यतेऽत आह अत्रेति । ज्ञानस्येति शेषः । तथा च तेन ज्ञानं सम्पादयतीत्यर्थः । यद्वेत्यनन्तरं तथाऽपीश्वरप्रसादेनैव भाव्यं किमिच्छयेत्याशङ्कानिरासायेति वाक्य-शेषः ॥ ज्ञापकमिति । तथा सतीत्यादिवक्ष्यमाणरीत्येत्याशयः ॥ अस्यैवेति । ईश्वरप्रसाद-शब्देनेच्छोच्यत इत्यस्यैव । प्रसन्नोऽस्मीति प्रतीतौ परोपचिकीर्षाया एव प्रतीतेरित्यादिनेदं विवृतं भविष्यति । एकमपि वाक्यमित्यतः पूर्वमिच्छाऽभावे इति शेषः ।

### **वाक्यार्थरत्नमाला **

विषयापरपर्यायस्येति । विषयापरपर्यायवस्तुवचनस्येत्यर्थः । अर्थत्व-मर्यतैवेत्येतदवतासरे तथैव मूलोक्तेः । तद्य्वाख्यावसरे विषयापरपर्यायो नेत्येवोक्तयनुसारेणात्र ताव-देवोक्तमिति ज्ञेयम् । उपलक्षणं चेदम् । अभिधेयाद्यर्थस्येत्यपि द्रष्टव्यम् । बाधितत्वादिति । प्राधान्यतो भगवदर्थकत्वेनामुख्यतस्तत्तदेवतार्थकत्वेन मोक्षार्थकतया बाधादित्यर्थः । प्रयोजनपरतयेति । अर्थोभिधेयेत्यभिधानस्य प्रयोजनेऽपि तुल्यत्वादिति भावः । कर्मसाध्यत्वेति । नान्यःपन्था इति श्रुतेरिति भावः । वक्ष्यमाणेति । विषयप्रयोजनयोः सम्बन्धानुपपत्तेर्निरसिष्यमाणतया वक्ष्यमाणता-निरस्यत्वेन ज्ञेया । क्रियाफलस्येति । ईषद्धात्वर्थप्रसादरूपक्रियासाध्यफलमोक्षस्येत्यर्थः । परोप-चिकीर्षाया एव प्रतीतेरिति भाव इति पाठः । अत्रेति पदं लेखकागतम् । उपक्रमेति । उभयत्रेत्यस्य विवरणमुपक्रमैत्यादि । उपक्रमोपसंहाररूपस्थलद्वयेऽपीत्यर्थः । बहुवचनस्यैव वैकवचनस्यैव वेति योज्यम् । वक्तव्यत्वाद्यवैचित्र्यानुपपत्तिरूपक्रमे बहुवचनमुपसंहारे त्वेकवचनम् इति वचनभेदानुपपत्ति-निर्निमित्तमेकार्थप्रतिपादकत्वस्थले वचनभेदायोगादित्यनुपपत्तिस्तत्प्रयुक्तमिति योज्यम् ।

