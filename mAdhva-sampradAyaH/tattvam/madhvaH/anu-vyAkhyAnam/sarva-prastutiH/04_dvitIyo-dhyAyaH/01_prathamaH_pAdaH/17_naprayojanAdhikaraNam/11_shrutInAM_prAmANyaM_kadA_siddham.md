+++
title = "११ श्रुतीनां प्रामाण्यं कदा सिद्धम्"

+++


## याथार्थ्यमेव मानत्वमपि वाक्यं प्रयोजकम्

**श्रुतीनां प्रामाण्यं कदा सिद्धम्**

**याथार्थ्यमेव मानत्वमपि वाक्यं प्रयोजकम्**

### **सुधा **

ननु विषयाभावे स्यादप्रामाण्यम् । फलाभावे तु कथमप्रामाण्यापादनम् । न हि फलवत्त्वं प्रामाण्यम् । किन्तु याथार्थ्यमेवेत्युक्तम् । नापि प्रामाण्यस्य व्यापकम् । तृणादिदर्शनस्य प्रयोजनाभावेऽपि प्रामाण्याभ्युपगमादित्यत आह यातार्थ्यमेवेति ।

## **अनुव्याख्यानम्**

***याथार्थ्यमेव मानत्वमपि वाक्यं प्रयोजकम् ॥***

***मानत्वमेति ....... ...... .......***

यद्यपि याथार्थ्यमेव मानत्वं न फलवत्त्वम् । नापि तेन व्याप्तम् । तथाऽपि वाक्यं प्रयोजकमेव मानत्वमेतीति युक्तमापादनम् । एतदुक्तं भवति । प्रामाण्यमात्रस्य प्रयोजनवत्त्वेन व्याप्त्यभावेऽपि तद्विशेषस्य वाक्यप्रामाण्यस्यास्त्येव । पदानामिष्टसाधन एव गृहीतसङ्गतिकत्वात् । पदसङ्गति-ग्रहणसव्यपेक्षस्यैव वाक्यस्य बोधकत्वात् । फलस्य विषयविशेषे वाक्यप्रामाण्यनिर्णयहेतुत्वाच्च । अतो व्यापकाभावे व्याप्यवाक्यप्रामाण्याभावापादनमुपपन्नमेवेति ।

### **सशेषवाक्यार्थचन्द्रिका **

ननु याथार्थ्यमेवेत्युत्तरभाष्यमनर्थकम् । न च फलवत्त्वस्य वाक्यप्रामाण्यव्यापकतोपदर्शनार्थं तदिति वाच्यम् । तदुपदर्शनस्याप्यनर्थकत्वात् । न च व्यापकाभावेन व्याप्यस्य प्रामाण्यस्याभावव्युत्पादनार्थत्वान्न तदिति वाच्यम् । व्यापकाभावेन व्याप्याभावसाधनस्य प्रकृतोपयोगादर्शनादित्यतः प्रागुक्तस्य निष्प्रयोजनत्वेन वेदाप्रामाण्यस्य समर्थनार्थत्वान्नानुपपत्ति-रित्यभिप्रेत्य तदनुपपत्तिशङ्कापरिहारकतयोत्तरग्रन्थं योजयितुं निष्प्रयोजनत्वेनाप्रामाण्यापादनानुपपत्ति-शङ्कामुत्थापयति नन्विति ॥ पदानामिति । एतच्च प्राथमिकबालव्युत्पत्तिहेतुजिज्ञासोत्थापकतयोष्ट-साधनत्वस्य तत्रोपयोगाभिप्रायेणोक्तं पदसङ्गतिग्रहणसव्यपेक्षस्यैवेति । अन्वयव्यतिरेकाभ्यां तथाऽवगमादिति भावः ॥ फलस्येति । तात्पर्यलिङ्गत्वात्तस्येति भावः ।

### **परिमल **

अस्त्येवेति । प्रयोजनवत्त्वेन व्याप्तिरित्यनुषङ्गः ॥ पदानामिष्टसाधन एवेति । ‘इष्टे व्युत्पत्तिरिष्यते । अत्त्यपूपांस्तव भ्रातेत्यादाववापातोपि चे’त्यादिव्याख्यावसरे जिज्ञासानय एव समर्थ-नादिति भावः ॥ फलस्येति । प्रयोजनवदर्थप्रतिपादकत्वरूपफलस्येत्यर्थः । ‘उपक्रमोपसंहारा-वभ्यासाऽपूर्वता फलम् । अर्थवादोपपत्ती च लिङ्गं तात्पर्यनिर्णय’ इत्युक्तेरभेदपरतया प्रतीतवाक्यानाम-भेदरूपविषयप्रमापकत्वं वा भगवद्गुणोत्कर्षप्रमापकत्वं वेति विचारे ‘घातयन्ति हि राजानो राजाहमिति वदन्तं, ददति च सर्वमभिप्रेतं गुणोत्कर्षं वदत’ इति सफलगुणोत्कर्षरूपविषयप्रमापकत्वस्य तद्गुणसारत्वादित्यत्र निर्णयात् । ‘असम्भवस्तु सतो अनुपपत्तेरि’त्यत्रासतः सदजायतेत्यादिवाक्यस्य निष्फलभगवदुत्पत्ति रूपार्थपरित्यागेन सफलवायूत्पादकत्वरूपार्थप्रमापकत्वस्य निर्णयादिति भावः ।

### **यादुपत्यम् **

पदानामिष्टसाधन एवेति । प्रवर्तकवाक्यस्थपदानामित्यर्थः । प्रकृतं च श्रुतिवाक्यं प्रवर्तकमेवेति भावः । तेनेष्टासाधनानिष्टबोधकपदानामुदासीनानिष्टार्थेषु सङ्गतिग्रहाभावेऽबोधकत्वप्रसङ्ग इति शङ्काऽनवकाश इति ध्येयम् ॥ फलस्य विषयविशेष इति । फलस्य तात्पर्यलिङ्गत्वादिति भावः ।

### **श्रीनिवासतीर्थीया **

प्रयोजनशून्यत्वादप्रामाण्यमेवापद्यत इत्यापादनं कुतो न कर्तुं शक्यत इत्यत आह न हीति । अस्त्येव प्रयोजनवत्त्वेन व्याप्तिरिति शेषः ॥ व्यापकेति । प्रयोजनवत्त्वेत्यर्थः । व्याप्यभूतं यद्वाक्यप्रामाण्यम् । अत्र सर्वत्राप्यप्रामाण्यशब्दोऽनुपादेयत्वपरो मन्तव्यः ।

### **वाक्यार्थरत्नमाला **

वाक्यप्रामाण्यव्यापकत्वोपदर्शनार्थमिति पाठः । व्यापकत्वपदाभावो लेखागतः । प्रामाण्यस्येति । वाक्यप्रामाण्यस्येत्यर्थः । लक्षणादिसाध्यवाच्यवाचकभावसम्बन्ध-ज्ञानरूपव्युत्पत्तेः । पश्चात्तमादाय इष्टसाधन एव सङ्गतिग्रहरूपत्वाभावादाह । एतच्च प्राथमिकेति ।

