+++
title = "०९ इच्छाया अभावे बुद्धेरप्यभावः"

+++


## नेच्छामात्रं निषिध्यते

**इच्छाया अभावे बुद्धेरप्यभावः**

**नेच्छामात्रं निषिध्यते**

## **अनुव्याख्यानम्**

***......... नेच्छामात्रं निषिध्यते ॥***

### **सुधा **

किञ्चैवं सति बुद्धिरपि नाङ्गीकरणीया । स्वरूपसामर्थ्येनैवेश्वरस्य कर्तृत्वोपपत्तेः ॥ लोकवैरूप्यमिति चेत् । तत्किमुदासीनस्य बोद्धुः कर्तृत्वमुपलब्धं लोके, येनानिच्छतोऽपि तदीश्वर-स्याङ्गीक्रियते । प्रयत्नवत एव वा कर्तृत्वं भविष्यति । तस्य विषयनियमार्थं बुद्धिरेष्टव्येति चेन्न । बुद्धिवत्स्वतो विषयप्रवणतोपपत्तेः । तथात्वे बुद्धितो भेदो न स्यादिति चेन्न बुद्धित्वादिनैव तदुपपत्तेः । अन्यथा परोपाधिकविषयप्रवणत्वयोरिच्छाप्रयत्नयोरपि भेदो न स्यात् ॥ विषयनियमार्थ-मिति च कोऽर्थः । किं विषयविशेषसम्बद्धतयोत्पादा(न)र्थम्, उतोत्पन्नस्य स्थितस्यैव वा तत्सम्बन्धार्थम्, अथ तज्ज्ञानार्थम् । नाद्यः । अनादित्वात् । सादित्वेऽपि क(का)रणसापेक्ष(त)या बुद्धेरपि परतो विषयप्रवणतापत्तेः । न द्वितीयः । पौर्वापर्याभावात् । न हि प्रयत्न उत्पद्य स्थित्वा वा पश्चाद्विषयेण सम्बध्यते । न तृतीयः । स्वरूपग्राहकप्रमाणेनैव तद्ग्रहणात् । बुद्धेरपि परापेक्षाप्रसङ्गाच्चेति ।

### **सशेषवाक्यार्थचन्द्रिका **

लोके बुद्धिमत एव कर्तृत्वदर्शनात्तद्रहितस्य कर्तृत्वं लोकविरुद्धमिति शङ्कते लोकेति । तर्हिच्छावत एव लोके कर्तृत्वदर्शनात्तद्रहितस्य कर्तृत्वेऽपि लोकवैरूप्यमित्याह तत्किमिति ॥ उदासीनस्येति । इच्छारहितस्येत्यर्थः ॥ प्रयत्नवत एवेति । तस्यैवाख्यातार्थत्वेन निर्णीतत्वादिति भावः । एवञ्च न बुद्ध्याऽपि प्रयोजनमिति हृदयम् ॥ तथात्व इति । स्वतो विषयप्रवणत्व इत्यर्थः । बुद्धेरेव स्वभावतोऽर्थप्रवणत्वादिति भावः । न स्वतोऽर्थप्रवणत्वेऽपि प्रयत्नस्य बुद्ध्यभेदः प्रसज्यते । बुद्धित्वाप्रयत्नत्वरूपजातिभेदेनैव तद्भेदोपपत्तेरिति परिहरति न बुद्धित्वदिनेति । उक्तजातिभेस्यैव तत्प्रयोजकत्वं परेणाप्यङ्गीकारयितुं विपक्षे बाधकमाह अन्यथेति ॥ परेति । परोपाधिकं विषयप्रवणत्वं ययोरिति बहुव्रीहिः । स्वभावतो विषयप्रवणत्वरहितयोरित्यर्थः । स्वभावतो विषय-प्रवणत्वे प्रयत्नस्य तत्स्वभावकबुद्ध्यभेदप्रसक्त्या तदनभ्युपगमे परोपाधिकविषयप्रवणत्वे तत्स्वभाव-केच्छाऽभेदप्रसक्त्या परोपाधिकविषयप्रवणत्वस्याप्यनभ्युपगन्तव्यत्वापत्त्या तदङ्गीकुर्वता परोपाधिक-विषयप्रवणत्वेऽपीच्छात्वप्रयत्नत्वरूपजातिभेदेनैव तद्भेदस्य वाच्यतया तेनैव न्यायेन स्वतः प्रवणत्वेऽपि तस्य बुद्धित्वप्रयत्नत्वरूपजातिभेदादेव तद्भेदोपपत्तेर्न जातिभेदस्तत्राप्रयोजक इत्याखण्डलार्थः ।

तज्ज्ञानार्थमिति । विषयविशेषसम्बद्धतया प्रयत्नज्ञानार्थमित्यर्थः ॥ अनादित्वादिति । तथा च विषयविशेषसम्बद्धतया तदुत्पादस्यैवाभावान्न तदर्थता बुद्धेरिति भावः । ननु च प्रयत्नस्यानादित्वाभावेन विषयविशेषसम्बद्धतया तदुत्पादार्थत्वं बुद्धेर्भविष्यतीत्याशङ्क्य सादित्वेन प्रयत्नस्य विषयविशेष-सम्बद्धतयोत्पादार्थं बुद्धिसापेक्षत्वात्तन्मात्रेण परतो विषयप्रवणत्वे तथा सत्यविशेषेण बुद्धेरपिसादित्व-प्रसक्त्या स्वोत्पादककरणसापेक्षत्वात्परतो विषयप्रवणत्त्वं स्यादिति स्वतो विषयप्रवणत्वं भज्येतेत्याह स्यादित्वेऽपीति ॥ पौर्वापर्याभावादिति । प्रयत्नविषयसम्बन्धयोरिति शेषः । एतदेवोपपादयति न हीति । तथा सति विरम्यव्यापारप्रसक्तेरिति भावः ॥ स्वरूपेति । प्रयत्नस्वरूपग्राहकप्रमाणेनैव विषयसम्बद्धतया प्रयत्नज्ञानस्यापि सम्भवान्न तदर्थमपि बुद्धेरपेक्षेत्यर्थः । ननु प्रयत्नग्राहकप्रमाणस्य प्रयत्नेन संयुक्तसमवायरूपप्रत्यासत्तेः सत्त्वात्तद्ग्राहकत्वेऽपि तद्विषयेणाप्रत्यासन्नत्वेन तद्ग्राहकत्वा-सम्भवाद्विषयसम्बद्धतया तज्ज्ञानार्थं बुद्धिरपेक्षितैवेति कथं न परतो विषयप्रवणत्वं प्रयत्नस्येत्यतस्तथा सति बुद्धिग्राहकप्रमाणस्यापि बुद्ध्या सह संयुक्तसमवायेन प्रत्यासन्नतया तद्ग्राहकत्वेऽपि तद्विषयेणा-प्रत्यासन्नतया तद्ग्राहकत्वाभावेन विषयसम्बद्धतया बुद्धिज्ञानार्थं परापेक्षायाः सत्त्वेन प्रयत्नवद्बुद्धेरपि परतो विषयप्रवणत्वं स्यादित्याशयेनाह बुद्धेरपीति । न च ज्ञानस्वरूपग्राहकप्रमाणस्य विषयेण व्यवसायरूपप्रत्यासत्तेः सत्त्वात्तद्ग्राहकत्वमप्यस्त्येव । तथा च विषयसम्बद्धतया ज्ञानग्रहणस्यापि ज्ञानस्वरूपग्राहकेणैव सम्भवान्न तज्ज्ञानार्थमन्यापेक्षेति कथं तद्बुद्धेः परतो विषयप्रवणत्वप्रसञ्जनमिति वाच्यम् । तथा सति प्रयत्नस्वरूपग्राहकप्रमाणस्यापि प्रयत्नविषयेण सह प्रयत्नरूपप्रत्यासत्तेः सत्त्वेन विषयग्राहकतया विषयसम्बद्धतया प्रयत्नग्रहणस्यापि तेनैव सम्भवान्न तदर्थमन्यापेक्षेति प्रयत्नस्यापि पतरो विषयप्रवणत्वाभावापात् । न च ज्ञानस्य प्रत्यासत्तित्वात्तत्स्वरूपग्राहकस्य तद्ग्राहकत्वमुपपन्नं प्रयत्नस्य तु न प्रत्यासत्तित्वम् । तथा सति दशमप्रत्यासत्तिप्रसङ्गेन तन्नवत्वनियमव्याकोपप्रसङ्गात् । अतो न प्रयत्नग्राहकस्यापि तद्विषयग्राहकत्वमिति वाच्यम् । ज्ञानं प्रत्यासत्तिरिति मते ज्ञानपदेन सविषयकस्यैवोक्त्या प्रयत्नस्य प्रत्यासत्तित्वेऽपि तदाधिक्याप्रसङ्गात् । न चोपनायकतावच्छेदकं ज्ञानत्वमेव जातित्वेन लघुत्वात् ।

न तु सविषयकत्वमुपाधितया गुरुत्वात् ततश्च कथं प्रयत्नस्योपनायकत्वमिति वाच्यम् । भिन्नविषयज्ञानसाधारणत्वेन ज्ञानत्वमात्रस्योपनायकतावच्छेदकत्वानुपपत्त्या स्वविषयज्ञानत्वमेव तथा वाच्यम् । तत्र च स्वविषयकत्वमेव तथाऽस्तु लाघवात् । तच्च प्रयत्नेऽपीति कथं न तस्योपनायकत्वम् । न च स्वविषयकत्वं नोपनायकतावच्छेदकम् । व्यापारानुबन्धिनीं विषयतामादायात्मादावतिप्रसङ्गादिति स्वविषयज्ञानत्वमेव तथा वाच्यम् । तच्च न प्रयत्नस्येति शङ्क्यम् । स्वविषयकज्ञानत्वमेव नोपनायकता-वच्छेदकम् । पक्षज्ञानादीनामप्युपनायकतापत्तेः । व्यापारानुबन्धिनीं विषयतामादाय पक्षज्ञानस्यापि वन्हिविषयत्वात् । तस्माद्य्वापाराननुबन्धिविषयकज्ञानत्वं तथा वाच्यम् । तथा च ज्ञानत्वं गुरुभूतमेवेति प्रयत्नस्याप्युपनायकत्वोपपत्तिः । ननु भवतु स्वविषयत्वमेवोपनायकतावच्छेदकम् । तथाऽपि न प्रयत्नस्योपनायकता सम्भवति । तस्य स्वविषयत्वाभावात् । प्रकाशस्य सतस्तदीयमात्रनिबन्धन-स्वभावविशेष एव तद्विषयत्वमित्यात्मतत्त्वविवेकपर्यालोचनया तथैव लाभात् । अन्यथा प्रकाशस्य सत इत्यस्य वैयर्थ्यापत्तेरिति चेन्न । प्रयत्नस्यापि सविषयकत्वव्यवहारेण तत्सिद्धेः । न च सविषयक-ज्ञानजन्यत्वेनैव सविषयकत्वव्यवहार इति वाच्यम् । वैपरीत्यापत्तेः । न चोपेक्षाज्ञानानुरोधान्न वैपरीत्य-मिति वाच्यम् । ईश्वरप्रयत्नानुरोधात् प्रयत्नस्यापि स्वाभाविकमेव सविषयत्वमिति तुल्यत्वात् । यदि चेश्वरेच्छायाः सविषयत्वं नास्त्येवेति मन्यसे तदोपेक्षाज्ञानेऽपि तन्नास्त्येवेति तुल्यमिति सङ्क्षेपः ।

### **परिमल **

उदासीनस्येति । अनिच्छत इत्यर्थः । निष्फलत्वेनेच्छानिरासे बुद्धिप्रयत्नौ द्वावपि न स्यातामिति आपादितम् । अधुना प्रयत्नमुपेत्य बुद्धिं निराह प्रयत्नवत एवेति । परोपाधिकेति बहुव्रीहिः । बुध्द्यधीनविषयप्रवणत्वयोरित्यिर्थः । तज्ज्ञानार्थमिति । विषयविशेषालिङ्गितत्वेन ज्ञानार्थम् ॥ बुद्धे-रपीति । इच्छाप्रयत्नतुल्यन्यायत्वादिति भावः ।

### **यादुपत्यम् **

उदासीनस्येति । इच्छाशून्यस्येत्यर्थः । बुद्धित्वादिनेत्यत्रादिपदेन प्रयत्नत्वसङ्ग्रहः । पौर्वापर्याभावादिति । प्रयत्नविषयसम्बन्धयोरित्यर्थः । तज्ज्ञानार्थमिति । विषयविशेषसम्बद्धतया प्रयत्नज्ञानार्थं बुद्धिर्विषयप्रत्यासत्तितयाऽङ्गीकार्येति भावः ॥ स्वरूपग्राहकेति । प्रयत्नस्यैव तत्प्रत्या-सत्तिता भविष्यतीति भावः । न च ज्ञानस्यैव प्रत्यासत्तित्त्वं न प्रयत्नस्येति वाच्यम् । ज्ञानस्य हि न ज्ञानत्वेन प्रत्यासत्तिता निर्विकल्पकेऽतिप्रसङ्गात् । किन्तु विशिष्टविषयकज्ञानत्वेनेति वाच्यम् । तत्र लाघवाद्विशिष्टविषयकत्वमेव प्रत्यासत्तितावच्छेदकमस्तु । एवं च प्रयत्नादेरप्युपनायकत्वोपपत्ति-रित्याशयात् ॥ बुद्धेरपीति । अन्यथेति शेषः । सविषयकस्यापि प्रयत्नस्याप्रत्यासत्तित्वेन विषय-सम्बद्धतया तज्ज्ञानार्थं बुध्द्यपेक्षायां बुद्धेरप्यप्रत्यासत्तित्वप्रसङ्गेन विषयसम्बद्धत्वेन ज्ञानायान्यस्योप-नायकस्यापेक्षाप्रसङ्गादित्यर्थः ।

### **श्रीनिवासतीर्थीया **

एवं सति इच्छानङ्गीकारे । कर्तृत्वान्यथाऽनुपपत्त्या बुद्धिरङ्गीकार्येति चेत्तत्राह स्वरूपेति ॥ लोकेति । बुद्धिशून्यस्य केवलं स्वरूपसामर्थ्यमात्रवतः कर्तृत्वं नोपलब्ध-मित्यर्थः । उदासीनस्य इच्छाशून्यस्य । अनिच्छत इच्छाशून्यस्यापीति यावत् । तत् कर्तृत्वं भविष्यति । तथा च बुद्धिर्माऽस्त्वित्यर्थः । शङ्कते तस्येति । प्रयत्नस्येत्यर्थः । उपपत्तेः प्रयत्नस्य । तथात्वे । स्वतो विषयप्रवणत्वे ॥ न स्यादिति । स्वतो विषयप्रवणत्वस्यैव बुद्धित्वादिति भावः । स्वतो विषयप्रवणत्वेन ज्ञानप्रयत्नयोः साम्येऽपि बुद्धित्वप्रयत्नत्वरूपजातिभेदेनैव भेदोपपत्तेरित्याह बुद्धिस्त्विति । अन्यथा एवं बुद्धित्वादिना भेदाकल्पने ॥ परेति । ज्ञानेत्यर्थः । न स्यात् तथा च परोपाधिकविषयप्रवणत्वेन साम्येऽपीच्छात्वप्रयत्नत्वरूपजातिभेदेनैव भेदो वाच्यस्तत्सम प्रकृतेऽपीति । नियमार्थं बुद्धिरङ्गीकार्येति शेषः ॥ तदिति । विषयेत्यर्थः ॥ तदिति । विषयसम्बद्धत्वेन ज्ञानार्थमित्यर्थः । अनादित्वाद् ईश्वर-प्रयत्नस्येति शेषः ॥ सादित्वेऽपीति । यदीश्वरप्रयत्नस्यापि सादित्वमङ्गीकृत्य तस्य सादिनः कारण-सापेक्षत्वनियमात्, विषयसम्बद्धत्वेनोत्पादाय कारणीभूता बुद्धिरवश्यमङ्गीकार्येति यद्युच्यते तर्हीश्वर-गुणत्वाविशेषाद्बुद्धेरपि सादित्वं स्यात् । तथा च सादिभूतायास्तस्या बुद्धेः कारणसापेक्षत्वा-द्विषयसम्बद्धत्वेनोत्पादाय सन्निकर्षादि किञ्चित्कारणमङ्गीकार्यं स्यात्ततश्च प्रयत्नवद्बुद्धेरपि परतो विषयप्रवणता स्यादित्यर्थः ॥ स्वरूपेति । तथा च प्रयत्नो येन प्रमाणेन साक्षिणा गृह्यते तेन विषय-सम्बद्धत्वेनैव ग्रहणम् । तथा च तस्य विषयसम्बद्धत्वेन ज्ञानपूर्वविषयनियमार्थं बुद्धिर्नाङ्गीकार्येत्यर्थः । प्रयत्नस्य विषयसम्बद्धतया ज्ञानार्थं बुद्ध्यङ्गीकारे बुद्धेरपि विषयसम्बद्धत्वेन ज्ञानाय परापेक्षा स्यात् । तत्र स्वरूपग्राहकप्रमाणेन साक्षिणा तद्ग्रहणाङ्गीकारे प्रयत्नेऽपि तुल्यमित्याशयेनाह परेति ।

### **वाक्यार्थरत्नमाला **

सङ्ख्यादयः पञ्च प्रयत्नश्चेति षड्गुणवानेवेश्वर इति वैशेषिकाधिकरणीय-मूलोक्तमतान्तरानुसारि यद्वा प्रयत्नः कर्त्तृत्वमिति पूर्वमूलानुसारेणोपपादयति । तस्यैवेति । प्रयत्नस्यात्र बुध्या विवेकेन परामर्शः । न बुध्यापीति । अयमाशयः । कर्तृत्वं स्वरूपसामर्थ्येनोपपन्नमिति बुद्धेरनुपयोगः । यदि च घटं करोतीत्यादौ ज्ञानवत्येव कत्रर्थकाख्यातप्रयोगात् कुलालादौ ज्ञानवत्येव कर्तेति प्रयोगाच्च न स्वरूपसामर्थ्येन कर्तृत्वोपपत्तिरिति मन्यसे हन्त तर्हि नेदं ज्ञानसाधनेन स्वरूपसामर्थ्यनिराकरणम् । किन्तु प्रयत्नसाधनेन । कृतिरूपप्रयत्नस्यैवाख्यातार्थताया भावनैव हि यत्नात्मेति प्रागुपन्यस्तनियामकेन सिद्धतया कुलालादौ करोति कर्तेत्यादिप्रयोगस्य प्रयत्नमादायाप्युप-पत्या ज्ञानसाधनत्वाभावात् । न चैतावतास्वरूपसामर्थ्येनैवेति भग्नमिति वाच्यम् । इच्छानङ्गीकारे सर्वथा बुद्धिरपि न स्यादितीच्छानङ्गीकारिणं प्रत्यापादने तात्पर्येण प्रयत्नाङ्गीकारेणापि बुद्धिनिराकरणोपपत्तेः । अत एव बुद्ध्यापीत्यपिपदं प्रयुक्तमिति ।

स्वभावतो विषयेति । प्रयत्नस्येत्येतन्मध्येदीपिकान्यायेन पूर्वत्रापि सम्बध्यते । तदनभ्युपगम इत्यस्य स्वभावतो विषयप्रवणत्वानभ्युपगम इत्यर्थः । तथा च प्रयत्नस्य स्वभावतो विषय-प्रवणत्वाङ्गीकारे तत्स्वभावकबुध्यभेदप्रसङ्ग आयाति । यदि तन्नाङ्गीक्रियते तर्हि परोपाधिकेत्यादि योजना । इष्टापत्तिं परिहरन्नेव तन्मुखेनैव समाधिं वाचयन् प्रकृतेऽपि समाधिसाम्यमाह । तदङ्गीकुर्वतेत्यादिना । यद्यप्यस्यां दशायामीश्वरे इच्छाया असिद्धत्वात्तस्याः परोपाधिकविषयप्रवणत्वं नोदाहर्त्तुं शक्यं तथाप्यत्र लोके इच्छायाः सिद्धत्वाल्लोकविवक्षया सामान्येन प्रयत्नसमकक्षतयेच्छापि परोपाधिकविषयप्रवणत्वेन मूलटीकयोरुदाहृतेत्यदोषः । वक्ष्यते चैतत्प्रयत्नस्वरूपग्राहकेत्येतदुपपादाना-वसरे मूले विषयनियमार्थमिति च कोऽर्थ इत्यादि । यद्यपि तस्य विषयनियमार्थमित्येवैतत्प्रकरणे आशङ्कनेऽपि पूर्वमूले स च द्वेधा बुद्धिमपेक्षते उत्पत्यर्थं विषयनियमार्थं च । तत्रेश्वरप्रयत्नो यद्यपि नित्यत्वान्नोत्पत्तावपेक्षते बुद्धिम् । तथापि विषयनियमार्थं तामपेक्षत एवेत्यादेरुक्तत्वेन विषयनियमपदेन प्रागुक्तस्यैव प्रत्यभिज्ञायमानत्वाद् बुद्धिवत्स्वतो विषयप्रवणत्वोपपत्तेरित्यादेरुक्तत्वाच्च विषयविशेष-सम्बन्धतयोत्पादनार्थमिति प्रथमपक्षस्यावकाशो नेति न तथा विकल्पो युक्तस्तथापि परो युक्तमेव ब्रवीत्याश्वासाभावान्तरे सम्भावितत्वमात्रेण पक्षान्तराशङ्काविकल्पादिवदिहापि सम्भावितत्वेन विकल्पो युक्त इति ज्ञातव्यम् । नित्ये उत्पादार्थमिति उत्पन्नस्येति च पक्षद्वयस्यासङ्गतत्वान्नित्यत्वा-विरोधिपक्षान्तरमाह । स्थितस्यैवेति मूलम् । अत्रापि पक्षे विषयसम्बन्धशून्यस्य प्रयत्नस्य किञ्चि-त्कालमवस्थानकल्पना भवतीत्यपरितोषात्पक्षान्तरमाह । तज्ज्ञानार्थमिति । अत्र तच्छब्देन विषय-विशेषसम्बन्धमात्रप्राप्तावपि तस्य विषयनियमार्थमिति शङ्कवाक्ये तस्येत्युक्तप्रयत्नस्य पक्षत्रयेऽपि सम्बन्धं सिद्धवत्कृत्यैव विकल्पोत्थानात्प्रयत्नोऽपि तस्येत्यनेन ग्राह्यः । यद्वा तृतीये कल्पे अनुवृत्यैव तच्छब्देन तत्रावृत्योरन्यतराश्रयणेनापि सङ्गृह्यते । तथा च तस्य तत्सम्बन्धं ज्ञानार्थमिति लक्ष्यत इत्यभिप्रेत्य प्रथमकल्पानुसारेण तज्ज्ञानार्थमित्येतत्तात्पर्यमाह । विषयविशेषेति । आद्ये कल्पे विशिष्टस्य प्रयत्नस्योत्पादो विवक्षितः । द्वितीये विशेषणीभूतविषयविशेषसम्बन्धस्योत्पादो विवक्षितः । तृतीये तु नित्ययोर्विशेषणविशेष्ययोर्बुद्धिसाध्यत्वायोगेऽपि तद्विशेषणविशिष्टतया प्रयत्नस्य ज्ञानोत्पाद इति पूर्वपक्षोक्तदोषद्वयपरिहारेणास्य प्रवृत्तिरिति विवेकः । तथा प्रागिच्छा निष्प्रयोजनेति शङ्काया अन्यतः सिद्धेर्थे प्रयोजनस्य गवेषणानुपपत्तेरिति परिहारं स्वयमभिधाय तस्य परसंमतत्वप्रदर्शनाय बुद्धावप्येवं पर्यनुयोगः समानः । तस्या अपि प्रयोजनाभावादित्यादिकमत्रोपक्रान्तमित्यस्य विकल्पनिराकरणस्य तस्मात्तवापि प्रमाणान्तरसिद्धायां बुद्धौ न प्रयोजनगवेषणया कृत्यम् । अन्यथा कण्टकशौक्लयादि न सिद्ध्येदित्येव परिहारो वाच्यः । न च समो ममापीत्यत्र तात्पर्यं तावदस्ति । तथाच सिद्धान्ती षडगुणत्वमतमाश्रित्य प्रयत्नवत एव कर्त्तृत्वोपपत्तेर्या त्वयाङ्गीकृताबुद्धिः सापि प्रयोजनाभावा-न्नाभ्युपेयेत्यादिकं दूषणामुक्त्वा प्रतिवादिस्खलितं नोपेक्षामर्हतीत्याशयेन परोक्तं विषयनियमार्थ-मित्येतदपि विकल्प्य निराकरोत्यनेन ग्रन्थेनेति प्राप्ते तज्ज्ञानार्थमिति विकल्पकोटेरित्थमित्यर्थः सिद्धः ।

प्रयत्नस्तावत्सविषयः । निर्विषयत्वे वैयर्थ्यप्रसङ्गात् । परतोऽर्थप्रवणश्च । बुद्धेरेव स्वतोऽर्थप्रवण-त्वात् । तथाच यथाच यथा मृत्पिण्डादिविषयप्रयत्नवानहमिति वाऽयं मृत्पिण्डादिविषयप्रयत्नवानिति वा कुलालादेरस्मदादीनां वा यत्प्रयत्नविषयकं ज्ञानमस्ति तद्वध्युपाधिकविषय सम्बन्धाधीनम् । कुलालादिर्हि मृत्पिण्डादिविषयिणीं बुद्धिमनुसृत्य मम यद्विषयिणी बुद्धिस्तद्विषयक एवायं प्रयत्न इति स्वीयां बुद्धिसमानविषयतां स्वप्रयत्ने अनुसन्धत्ते । अस्मदादयोऽपि कुलालादीनां चेष्टाविशेषादिना कार्येण यद्विषयिणी कुलालादिबुद्धिस्तद्विषयक एव तदीयः प्रयत्नोऽपीत्येवं सामान्येनानसंहितारो भवाम एव । एवमेव स्वतौ विषयप्रावण्यशून्येश्वरप्रयत्नेऽपि मदीया बुद्धिर्जगद्विषयास्तीति मप्रयत्नोपि तद्विषयक इति खबुद्धिसमान विषयकतयेश्वरस्येश्वरीया बुद्धिर्यद्विषया तद्विषयक एव तदीयः प्रयत्न इति चास्माकं चानुमितेश्वरेऽनुसन्धानं स्वीकार्यमेव तदेतत्तदा घटते । यदीश्वरस्य बुद्धिः स्वीकृता स्यात् । तदनङ्गीकारे तु तद्वारकोक्तानुसन्धानायोग इत्येवं प्रयत्नस्य विषयविशेषसम्बन्धतयेश्वरानीश्वरसाधारणज्ञानार्थमिति । एवं च विषयविशेषसम्बद्धतया प्रयत्नस्योत्पादार्थं बुद्धिरेष्टव्येति प्रथमकल्पाद्भेदोऽपि स्पष्टो जातः । अनेन च जगत्कर्त्तृत्वोपयोगि जगद्ज्ञानभिन्नं प्रयत्नविषयकं ज्ञानमुक्तम् । तच्च वैशेषिकाधिकरण-मूलोक्तज्ञानस्वप्रकाशत्वानङ्गीकारिस्वीकृतज्ञानद्वयतयानुसारेण ज्ञानान्तरम् अथवा स्वप्रकाशमेकमेव ज्ञानं सर्वविषयमित्यङ्गीकारानुसारेण गुणत्वेनाङ्गीकृता बुद्धिरेव क्रमेण जगद्विषयिणी प्रयत्नस्य जगद्विषयि-कत्वविषयिणी च ज्ञानान्तरं पदेन विवक्षिता तथाचेश्वरस्य बुद्धिमात्रमनङ्गीकुर्वतोक्तप्रयत्नविषयक-ज्ञानान्तरानङ्गीकाराद्ज्ञानान्तरार्थं बुद्धिरेष्टव्येत्युच्यते । किमिति । कोटिप्रसक्तिः कथमित्यादि-शङ्खानवकाशः । ज्ञानैक्यपक्षे यदि बुद्धिरङ्गीकृता स्यात्तर्हि तयैवाङ्गीकृतया सर्वविषयकतानिमित्ते तदा प्राप्तविषयकत्वोपपत्या प्रयत्नविषयकं ज्ञानमपि सिद्धेत्याशयात् । ज्ञानद्वयादिपक्षे तु स्पष्ट एवोक्तशङ्कानवकाशः । अत एव बुद्ध्यकापि स्वरूपेत्यादिना ज्ञानान्तरोपपत्तिमेतत्पक्षदोषतया वक्ष्यति । न ह्यत्र वास्तवीं स्थितिं प्रतिपादयितुं प्रवृतोपमूलकारः । साधित्वस्य कारणसापेक्षत्वस्य च स्वमते परमते वाऽभावात् । अपि तु मार्गान्तरखण्डनेन स्वोक्तसमाधानं परमुखेन वाचयितुमिति प्रगैवोक्तम् । एतेनैव कार्यमात्रं प्रतिहेतुभूतमीश्वरज्ञानमस्माकं जायमानप्रयत्नज्ञानस्य हेतुरिति तथदर्थमीश्वरे बुद्धिरेष्टव्येति कोद्धर्थमवलम्बमाना अपि निरस्ताः ।

अत्रेश्वरबुद्धेरूपनायकतयैव स्वीकार्यतायाः प्रागुपपादितत्वेन कार्यमात्रसाधारण तदुपयोगस्या-वाच्यत्वात् । ईश्वरवादीयतर्कताण्डवे न च कृतेर्विषयप्रत्यासत्यर्थं ज्ञानापेक्षा । कृतिविषययोर्ज्ञानस्यैव प्रत्यासत्तित्वादिति वाच्यम् । कृत्यजनकज्ञानस्य प्रत्यासत्तित्वेऽतिप्रसङ्गात्तज्जनकज्ञानस्य च कृतिकाले नष्टत्वेनाप्रत्यासत्तितया ज्ञाने ज्ञानरूपस्यैव कृतावपि कृतिस्वरूपस्यैव प्रत्यासत्तित्वादित्याद्युक्त्वा । किञ्चास्तु कृतिप्रत्यासत्तित्वेन ज्ञानसिद्धिः । इच्छा तु कथं सिद्ध्येदित्युक्तमपि पूर्वोक्तोपनायकतया बुद्धिस्वीकारमेवावेदयति । उपनायकत्वं च परोक्तरीत्या कालदिगादिगतं भिन्नभिन्नरूपमेवेत्यलं प्रसक्तानुप्रसक्तया ।

अनादित्वाभावेनेति । अनादित्वानङ्गीकारादित्यर्थः । सादित्वेनेति । सादिमङ्गीकृत्येत्यर्थः । बुद्धिसापेक्षत्वादित्यत्रल्यब्लोपनिमित्ता पञ्चमी सापेक्षत्वमङ्गीकृत्येति । तावन्मात्रेणोत्पादाय बुद्धि-सापेक्षत्वमात्रेण विषयप्रवणत्व इत्यस्य विषयप्रवणत्वं चेदङ्गीक्रियत इत्यर्थः । तथा सतीत्यस्य तर्हीत्यर्थः । प्रयत्नसादित्वाङ्गीकारे बुद्धिसादित्वं कुत इत्यतोऽविशेषलक्षणसामान्यव्याप्त्या तत्प्राप्ति-रित्याह । अविशेषणेति । ईश्वरेऽपि द्वित्वानेकपृथक्त्वसंयोगादेरनित्यत्वेऽप्येक नित्यत्वेऽप्येकत्वैक-पृथक्त्वपरिणामानां ज्ञानादित्रयस्य च नित्यत्वमिति सिद्धान्तत्वेऽपि तदन्तर्गतप्रयत्नस्य सादित्वाङ्गीकारे प्रयत्नाविशिष्टबुद्धिरपि सादित्वप्रसक्तया ईशज्ञानानित्यत्ववादिरीत्या तस्याः सादित्वमेवाङ्गीकार्यं स्यादिति यावत् । ततश्च तस्याः स्वोत्पादककरणसापेक्षत्वमपि स्यात् । तत्तश्चतत्सापेक्षत्वं स्वीकृत्य तन्मात्रेणैव प्रयत्नवत्परविषयत्वं च स्यात् । न चेष्टापत्तिः । तथा सति स्वतो विषयप्रवणत्वं सर्वसंमतं भग्नं स्यादिति योजना । मूले इष्टापत्तिशङ्कानिरासायेति स्वत इत्यादिपूरितम् । सोपस्काराणि वाक्यानि भवन्तीत्युक्तेः । अत एवस्यार्थस्य मूलोक्तत्वलाभ इत्याशयेनैवेत्याहेत्युक्तम् । अन्यथेत्याशयेनेत्यवक्ष्यत् । तन्मात्रेणेति पूर्वानुसारेण पूरणात्पूर्वत्र तन्मात्रेणेत्यनेनैव पराङ्गीकारनिमित्तं दूषणमिति सूचनादिहापि तन्मात्रेणैव परतो विषयप्रवणत्वप्रसङ्ग इत्युक्तेनातिप्रसङ्गशङ्का । अन्ये तु विषयप्रवणस्य स्वतः स्वोत्पादककरणसापेक्षत्वे परतो विषय प्रवणत्वमिति विवक्षणाद्घटादौ न व्यभिचारः । न च कुलालादिबुद्धौ व्यभिचारः शङ्कनीयः । तस्या अपि पक्षतुल्यत्वादित्याहुः । अनेन मूलस्थ-सादित्वेऽपीत्येतद्वाक्यस्यैवं योजना सूचिता भवति । सादित्वेऽपि सादित्वाङ्गीकारेऽपि तद्वदेव बुद्धेरपि सादित्वापत्या तत एव विषयसम्बद्धतया स्वोत्पादककरणसापेक्षत्वस्याप्यापत्या तस्या अपि प्रयत्नवत्परतो विषयप्रवणत्वं स्यादितीत्यवधेयम् ।

अहं प्रथमतो विषयसम्बन्धशून्य एव सन्पश्चात्तत्सम्बन्धवान्स्यामिति बुद्धिपूर्वकव्यापारो विरम्य-व्यापार इत्यर्थः । स्वप्नाधिकरणीय ‘‘मयैतद्ज्ञातमिति त्वि’’त्येत्तदनुव्याख्यानसम्बन्धिमूलोक्त-विरम्यव्यापारस्य टीकायामिच्छापूर्वकव्यापारार्थतया व्याख्यानात् । तस्य च चेतनधर्मस्याचेतनेऽनु-पपत्तिरित्यपि तच्चैवोक्तेरत्राप्यचेतने प्रयत्ने तस्यानुपपत्तिरित्यनिष्टत्वं चोपपादनीयम् । ‘‘सिद्धौ हि कर्मभेदस्य स्यादुपाधी’’त्यादिस्थले लक्षणानुवृत्तिप्रदर्शनपूर्वकमित्यन्योन्यव्यपाश्रय इत्यादिना लक्ष्यान्योन्याश्रयरूपदूषणकीर्तनवदिहापि मूले लक्षणानुगमप्रदर्शनमात्रकरणात्तदभिप्रेतं विरम्य-व्यापाराख्यं दूषणं प्रसञ्जनीयतयोक्तम् ।

न च तर्ह्येवं च विरम्येत्येव वक्तव्यतया तथा सतीत्यस्यायोग इति वाच्यम् । अत्र तथा सति उत्पद्य स्थित्वा वा पश्चाद्विषयेण सम्बध्यत इत्यङ्गीकारे सति किं दूषणमुक्तं भवतीत्यर्थ एवाभिप्रेतः । किं दूषणं प्रसक्तं भवतीत्युक्ते तु विरम्यव्यापारः प्रसक्त इति प्रसक्तेरित्यनेन विवक्षितम् । न तूक्ताङ्गीकारे एतदतिरिक्तो विरम्यव्यापार आद्याद्यतयात्रोच्यत इत्यदोषः । यद्वा नायमेव विरम्यव्यापारः । किन्तु तदापादक एव । यदि घटो घटस्य कारणं स्यात्तर्हि स्वतोऽपि पूर्वभावी स्यादित्यादावात्माश्रयत्वादिकं ह्यापाद्यम् । तत्र च कारणत्वाङ्गीकारे तच्छरीरान्तर्गतं पूर्वभावित्वादिकमेव यथापाद्यतयोच्यते एवमुत्पद्य स्थित्वा वा पश्चाद्विषयेण सम्बध्यत इत्युक्ते तच्छरीरे उक्ते बुद्धिपूर्वकव्यापारस्यानु प्रविष्ट-स्यैवापाद्यतयोक्तिरस्त्विति न दोष इत्यवधेयम् ।

स्वरूपग्राहकप्रमाणेनैवेति । तच्च प्रमाणं यद्यपि हि सर्वस्य कर्त्तेत्यादिश्रुतिरूपमेवेश्वरे सम्भावितम् । श्रुतेस्तु नेदानीमवसरोऽस्ति । परमुखेन तस्या उद्भाव्यत्वात् । यथा कथंचित्परमतखण्डने तात्पर्येण वास्तवमतरीतेरूपन्यासस्यानवसरात् । अत एव सादित्वेऽपीति कारणसापेक्षतयेत्यादिकं प्रागुक्तम् । तथापि लोकक्लृत्पानुसारेणैवेश्वरीयप्रयत्नज्ञानं तन्मनसैवेश्वरस्य संयुक्तसमवायप्रत्यासत्या भविष्यतीति किमर्थमुपनायकतया बुद्धिरेष्टव्येति मूलाकाराशय इति सिद्धंकृत्वा प्रयत्नग्राहकतया लोकक्लृप्तमनोरूपप्रमाणमङ्गीकृत्यैव स्वरूपग्राहकेत्यस्य व्याख्यानमुत्तरग्रन्थं च मनःपुरस्कारेणैव शङ्कासमाधानादिकमिति न दोषः । अत एव लोकवैरूप्यमिति पूर्वमूले लोकोदाहरणम् । अत एव चेश्वरे इच्छायाभिप्रतिपन्नत्वेऽपि लोकाभिप्रायेणैवेच्छाप्रयत्नयोर्भेदो न स्यादिति पूर्वमूलोक्तदूषणप्रवृत्तिर्युक्ता । टीकाकृदप्यात्मतत्वविवेकाद्युक्तप्रमेयनिराकरणान्ते ईश्वरीयप्रयत्नानुरोधात्प्रयत्नस्यापीति लोकं प्रयत्न-पुरस्कारमेव स्पष्टयिष्यती । स्वमते पुनः पुनर्मनसावलोकेन रूपध्यानाङ्गीकारेणेश्वरे जीवमनसः प्रवृत्युपपत्यसंयुक्तसमवायप्रत्यासत्यादिवर्णनस्य जीवीयमनोरूपप्रयत्नस्वरूपग्राहक प्रमाणमादायाप्यु-पपत्तेश्च । उत्तरत्रोपनायकतया ज्ञानस्याशङ्कापि जीवज्ञानपक्षे उपपन्ना । यद्विषयिणी बुद्धिस्तद्विषयकः प्रयत्न इति विषयविशेषसम्बन्धतया प्रयत्नज्ञाने ईश्वरज्ञानस्याज्ञाप्युपनाय कतोपपत्तिरिति पूर्वमेवोक्तेः । जीवस्यैव प्रयत्नज्ञानं पुरस्कृत्योपनायकविचारे तद्ज्ञानस्यैपनायकतया कथं चिद्विचारं प्रवर्त्य-न्यायेनेश्वरेऽपि ज्ञानमेवोपनायकतया वाच्यमित्यभिप्रायस्योत्तरत्र स्फुटत्वाच्च ।

न चेश्वरे ज्ञानानङ्गीकारेणैतद्दूषणस्य प्रवृत्तत्वात्स्वरूपग्राहकप्रमाणजन्यज्ञानाङ्गीकारोक्तौ व्याघात इति वाच्यम् । पूर्वोक्तन्यायेन जगत्कर्तृत्वोपयोग्युपादानादिज्ञानापेक्षयाऽतिरिक्तज्ञानस्यैव प्रमाण-साध्यत्वाङ्गीकारप्राप्त्या व्याघातानवकाशात् । आगमबलेनेच्छाङ्गीकरणीया प्रयोजनाभावस्त्वप्रयोजकः । अन्यथा ज्ञानमपीश्वरे प्रयोजनाभावान्नाङ्गीकरणीयमिति दूषणाय प्रवृत्येतेन मूलकृतायां काञ्चन-रीतिमालब्यैव परोक्तप्रयत्नोपनायकतया बुद्धिस्वीकारपक्षदूषणस्य क्रियमाणत्वेन बाधकलेशाभावादिति प्रयोगोक्तमित्यवधेयम् ।

प्रयत्नज्ञानस्यापीति । न केवलं प्रयत्नमात्रज्ञानस्यापि तु विषयविशेषसम्बद्धतया यत्प्रयत्नज्ञानं तस्यापि सम्भवादित्यर्थः । अन्ये तु भिन्नक्रममपिपदमित्याश्रित्य सम्बद्धातयापि प्रयत्नज्ञानस्य सम्भवादित्यर्थाश्रयणात्केवलप्रयत्नसमुच्चयेऽपि पदमित्याहुः । प्रयत्नग्राहकप्रमाणस्य प्रयत्नग्राहकत्व-वत्तद्विषयग्राहकत्वस्याप्युपपत्तेः र्वैषम्यायोग इत्यतः प्रत्यासत्तिभावाभावाभ्यां वैषम्याद्युक्तं कार्येऽपि वैषम्यमित्याशयेनोक्तम् । प्रयत्नेन सयुक्तेरित्युक्तरीत्येश्वरस्यास्माकं वा यदीश्वरीयप्रयत्नज्ञानं तज्जनक-मनोरूपस्य प्रमाणस्येश्वरास्मत्साधारणस्य संयुक्तात्मनि समवेतप्रयत्नेन सयुक्तसमवायप्रत्यासत्तेः सत्वादित्यर्थः । तद्विषयेणेति । प्रयत्नस्य यो विषयस्तेनेत्यर्थः । असम्भवादिति । तदग्राहकत्वेन तत्सम्बन्धतया प्रयत्नमानं तेन सम्भवतीति शेषः । विषयसम्बद्धतयेत्युक्तस्याक्षेपात् । तद्ज्ञानार्थं बुद्धिरपेक्षितैवेति । अत्र प्रयत्नस्वरूपग्राहक प्रमाणस्य विषयग्राहकत्वाभावेन तनोक्तरूपेण-प्रयत्नज्ञानानुपपत्तिरिति सिद्धेर्बुद्धिर्यद्विषयिणीत्यादि पूर्वोक्तरीत्योपनायकबुध्यपेक्षयोक्तप्रयत्नज्ञानसम्भव इत्यङ्गीकार्यत्वात्प्रमाणसहकारितामपुरस्कृत्य उक्तविधप्रयत्नज्ञानार्थं बुद्धिरपेक्षितैवेत्यर्थः । तथा सति प्रयत्नस्वरूपग्राहकेत्युत्तरग्रन्थेऽपि प्रमाणसहकारितामपुरस्कृत्यैव प्रयत्नस्य विशेषज्ञानार्थं न स्वातन्त्र्येणोपनायकतया बुद्धिरपेक्षितेत्येव न तदर्थे बुध्यपेक्षैत्यस्यार्थ इति ज्ञेयम् । एतेन प्रमाणस्य परापेक्षत्वेऽपि प्रयत्नस्य स्वविषयप्रवणत्वाय परापेक्षानापत्तिरिति शङ्कागर्भस्त्रावेण हता भवति । अथवा प्रयत्नस्य रूपग्राहकप्रमाणेन विषयग्रहणार्थमेव बुद्धिरपेक्षितैवेत्येवार्थः । विषयांशे प्रमाणस्य सामर्थ्याभावे उक्ते तत्सामर्थ्यप्रतिपादनाय प्रमाणसहकारित्वेनैव बुद्ध्यभ्युपगमप्रतीतेः । एवं च प्रयत्नस्वरूपग्राहकप्रमाणस्य प्रयत्नेन संयुक्तसमवायप्रत्यासत्या प्रयत्नग्राहकताबुद्धिरूपोपनायकेन तु बुद्धिर्यद्विषयिणी तद्विषयस्योपनयेऽमुकविषयोऽयं प्रयत्न इति विषयविशेषसम्बद्धतया प्रयत्नग्राहकतेत्येवं बुद्धेः प्रमाणसहकारिताया एवात्रोक्तिः । तथा सति प्रयत्नस्वरूपग्राहकेत्युत्तरग्रन्थेऽपि प्रयत्न-ग्राहकप्रमाणसहकारित्वेनैव बुद्धि नापेक्षेत्याद्याशयेनैव प्रतिबन्द्योत्तरम् । न चैवं तर्हि प्रयत्नस्य स्वविषय-प्रवणत्वार्थं परापेक्षाया अप्राप्तेर्न परतो विषयप्रवणत्वप्राप्तिरिति वाच्यम् । परापेक्षप्रमाणेन तथा च ज्ञानमात्रेणैव परतो विषयप्रवणत्वप्राप्तेः । अन्यथा दोषादिसहकारेणाप्रामाण्यग्राहकता साक्ष्यादेरस्तीति तथा साक्ष्यादि ग्राह्यमप्रामाण्यमपि परतो न स्यादित्याद्यतिप्रसङ्ग इति ज्ञेयम् ।

एतेनैवैतदपि निरस्तम् । तद्ग्राहकत्वासम्भवात्तत्ज्ञानार्थं बुद्धिरपेक्षितेत्ययुक्तम् । केवलस्य प्रयत्नविषयस्य ज्ञानानङ्गीकारेण तदर्थं बुध्यपेक्षाया अयोगात् । विषयसम्बद्धतयेत्यप्ययुक्तम् । विषयस्य सम्बद्धतया ज्ञानोक्तययोगदिति । उक्तं हि प्रागसम्भवादित्यनन्तरं तदग्राहकत्वे च तत्संबद्धतया प्रयत्नज्ञानं तेन न सम्भवतीति शेष इति । तथा च तद्ज्ञानार्थमित्यत्र तच्छब्देन प्रयत्नस्यैव ग्रहणान्नोक्त दूषणद्वयावकाशः । प्रतिबन्दीवाक्ये बुद्धिज्ञानार्थमिति स्पष्टमुक्तेः ।

यद्यपि विषयविशेषसम्बद्धतया प्रयत्नस्योत्पादार्थं बुद्धिरेष्टव्येति प्राग्विकल्पितप्रथमपक्षेऽपि परोपाधिकविषयप्रवणत्वप्रयत्नस्योच्यमाने बुद्धेरपि स्वोत्पादककरणसापेक्षतया परतो विषयप्रवणत्वं स्यादिति दूषणं दत्तम् । तथा चात्रत्यपरतोविषयप्रवणत्वोपपादनस्य तद्विरोध इत्याभाति । तथापि तत्र विशिष्टप्रयत्नोत्पादार्थत्वं बुद्धेरिति प्रमेयं भवतीति तदनुसारेण स्वोत्पादकं सापेक्षतयैव परतो विषयप्रवणत्वमुपपादितम् । इह तु विशिष्टप्रयत्नज्ञानार्थत्वं बुद्धेरिति प्रमेयमिति तदनुसारेणोपनायकतया बुद्ध्यपेक्षानिमित्तकं परतोविषयप्रवणत्वमाशङ्क्यते । बुद्धेरपि प्रयत्नप्रतिबन्धकस्वातिरिक्तयत्किञ्चि-दुपनायकापेक्षया परतो विषयप्रवणत्वं स्यादिति च तदुत्तरं तदीयत इति परतो विषयप्रवणत्वस्य भिन्नभिन्नप्रकारत्वान्न टीकोक्तपूर्वोपपादनस्यात्र परतो विषयप्रवणत्वोपपादनेन विरोधप्रसक्तिः । अत एव निमित्तात्परतो विषयप्रवणत्वं स्वतो विषयप्रवणत्वविरोधिभूतं सर्वसाधारणमित्यापादकाद्भेदः । एवमुत्तरत्रापीत्यवधेयम् ।

बुध्या सहेति । प्रयत्ने उक्तरीत्येश्वरस्यास्माकं वा यदीश्वरीयं बुद्धि ज्ञानम् । तज्जनकमनोरूप-प्रमाणस्येश्वरास्मत्साधारणस्य स्वसंयुक्तात्मनि समवेत बुध्या संयुक्तसमवायरूपप्रत्यासत्तेः सत्वादित्यर्थः । ईशज्ञानानित्यत्ववादिरीत्या परमतखण्डनं कथंचिदपि कर्त्तुं हि मूलकारः प्रवृत्तोन-स्तुस्थिति मवलंब्येति न सिद्धान्तविरोधादि शाकावकाश इत्यसकृदावेदितम् इति न कश्चिद्दोषः । अप्रत्यासन्नतयेति । प्रत्यासत्यन्तराभावात् । व्यवसायरूपप्रत्यासत्तेश्चेदानीं निराक्रियमाणत्वेन बुद्धिग्राहकप्रमाणस्य बुद्धिविषयेणाप्रत्यासन्नत्वम् । बुद्धिग्राहकप्रमाणस्य बुध्या सह सन्निकर्षकथनं च विषयग्रहणे सामग्य्रभावो बुद्धिग्रहणे तु तत्सद्भाव इति वैषम्यप्रतिपादनमुखेनाविशेषशङ्का-निराकरणार्थमिति प्रयत्नस्थलवद्ज्ञेयम् । अस्य ग्रन्थस्यापादनमुखेन प्रवृत्तत्वादप्रत्यासन्नत्वापत्या तद्ग्राहकत्वाभावप्रसङ्गेनेत्यस्य पूर्वोत्तरमर्यादया सिद्धेर्न वस्तुस्थितिकथनत्वमस्येति वस्तुतो विषय-प्रत्यासन्नत्वादिसद्भावेऽपि न दोषः । तत्सद्भावस्यापादनेऽनुकूलत्वात् । तद्ग्राहकत्वाभावेनेत्यनन्तरं तदग्राहकत्वे च तत्सम्बद्धतया बुद्धिज्ञानं तत्प्रमाणेन न स्यादित्यत इति शेषः । तत्रत्यात इत्यस्य पूर्वसंमतविषयसम्बद्धतया बुद्धिज्ञानस्यावश्यकत्वादित्यर्थः । सत्वेनेत्यस्यापि अङ्गीकर्त्तव्यत्वापत्ते-रित्यर्थः । आपादनकरणात् । यदिप्रयत्नविशेषेण प्रत्यासत्यनुपपत्यादिनिमित्तेन प्रयत्नस्य परतो विषय-प्रवणत्वमित्युच्यते तर्हि तदनुपपत्यादिनिमित्तेनैव बुद्धेरपि तथात्वं स्यादित्यर्थस्य बुद्धेरपीति पूर्वमूलानु-सारेण परापेक्षप्रसङ्गाच्चेति मूलाभिप्रेततया तदनुसारेण प्रतिबन्दीफलं स्पष्टमुक्तं प्रयत्नवद्बुद्धेरपीति ।

आपाद्यकोटौ बुद्धेरपीत्यपिशब्दसमुच्चेयं दर्शयितुं प्रयत्नवदित्युक्तम् । यदि पीतमुदकं त्वामन्त-र्धक्षत्तर्हि त्वामिव मामपि दहेदित्यादाविव तस्यावश्यकत्वात् । बुद्धेरपि परापेक्षेत्यत्रापि प्रमाण-सहकारितामपुरस्कृत्येश्वरप्रयत्नस्य तदीयाबुद्धिर्यद्विषयिणी तद्विषयक एव तदीयः प्रयत्न इति विषय-विशेषसम्बद्धतया ज्ञानार्थं बुद्धिरेष्टव्येतिवद् बुद्धावुपनायकं यदङ्गीक्रियते तद्यद्विषयकं तद्विषयिण्येव बुद्धिरिति विषयविशेषसंबद्धतया बुद्धिज्ञानार्थं परभूतोपनायकान्तरापेक्षा स्वतन्त्र्यैवोच्यते ।

अथवा प्रमाणप्रक्रमानुसारेण तत्सहकारितयोपनायकान्तरापेक्षेत्येवार्थः । विषयांशे प्रमाणस्य सामर्थ्याभावे उक्ते सति तत्सामर्थ्यप्रतिपादानाय बुद्धिग्राहकप्रमाणसहकारित्वेनैवोपनायकाभ्युपगम-प्रतीतेः । एवं च बुद्धिस्वरूपग्राहकप्रमाणस्य बुद्ध्या संयुक्तसमवायप्रत्यासत्या बुद्धिग्राहकता । उपनायकान्तरबलादुपनीतविषयविशिष्टतयाऽमुकविषयेयं बुद्धिरिति विषयविशेषसम्बद्धतया बुद्धिग्राहक-तेति परापेक्षेति व्याख्येयम् । न च ज्ञानस्वरूपग्राहकप्रमाणस्येत्युत्तरग्रन्थेऽपि सहकारित्वेन स्वातन्त्र्येण चेत्युभयाभिप्रायेणापि प्रयोजनायाः शक्यत्वमित्यवगन्तव्यम् । प्रयत्नग्राहकबुद्धिग्राहकयोर्वैषम्यमाशङ्कते । न च ज्ञानेति । मनोरूपप्रमाणस्य ज्ञानविषयेण सह संयोगाद्यन्यतमप्रत्यासत्या विरहेऽपि ज्ञानरूपाया एव प्रत्यासत्तेः सत्वेन ज्ञानग्राहकत्ववत्तद्विषयग्राहकत्वस्याप्युपपत्तेस्तत्संबद्धतया बुद्धिग्रहणमपि तेन सम्भवतीत्यर्थः । ज्ञानग्रहणस्यापीत्यपिशब्दो भिन्नक्रमः सम्बद्धतयापीति । यद्वा न केवलं ज्ञानग्रहणस्य सम्भवः । किन्तु विषयसम्बद्धतया यद्ज्ञानग्रहणं तस्यापि सम्भवादिति योज्यम् । एवं च संयुक्तसमवायप्रत्यासत्या ज्ञानग्राहकस्य मनसो ज्ञानेन स्वविषयोपनये कृते सति तद्विषयग्राहकतायां लब्धायां तद्विषयविषयकमिदं ज्ञानमिति तत्सम्बद्धतया ज्ञानग्राहकतासंयुक्तसमवायप्रत्यासत्यैवेत्युक्तं भवतीति ज्ञेयम् । न तज्ज्ञानार्थमन्येति । प्रागाशङ्कितोपनायकान्तररूपान्यापेक्षेत्यर्थः । प्रमाण-सहकारित्वे न तदुपनायकं यद्विषयकं तद्विषयिणीबुद्धिरिति बुद्धेर्विषयप्रवणत्वार्थं प्रागुपनायकान्तरा-पेक्षोक्ता । बुद्धिरूपप्रत्यासत्या तद्ग्राहकप्रमाणं प्रति बुद्ध्या स्वविषय उपनीते तत्सम्बद्धतया तस्यैव ज्ञानस्य तेनैव प्रमाणेन ग्रहणपक्षे तु नोक्तरीत्या विषयप्रामाण्यसंपादकोपनायकान्तरापेक्षाऽस्तीति शङ्काग्रन्थार्थः । एवं च स्वरूपग्राहकेणैवेत्येवकारः स्वरूपग्राहकतद्विषयातिरिक्तनिषेधकः । प्रयत्न-ग्राहकस्य तु तदुभयातिरिक्तबुद्ध्यपेक्षेति प्रयत्नबुद्ध्योर्वैषम्यमिति सूचितं भवति । लोकवदीश्वरेऽपि बुद्धिग्राहकप्रमाणाङ्गीकारेणेदमित्यावेदितमेवेति ज्ञेयम् । प्रयत्नस्वरूपग्राहकेत्याद्यपि बुद्धाविवेश्वरे प्रयत्नग्राहकप्रमाणमङ्गीकृत्य प्रवृत्यत्वाश्रयणेन व्याख्येयम् ।

प्रयत्नरूपेति । प्रत्यासत्यन्तराभावेऽपीति भावः । प्रयत्नग्रहणस्यापीति । विषयसम्बद्धतया यत्प्रयत्नग्रहणं तस्यापीत्यर्थः । न केवलं संयुक्तसमवायप्रत्यासत्या प्रयत्नग्रहणम् । किंतु प्रयत्न-रूपप्रत्यासत्या प्रयत्नविषयोन्नयनात्तत्सम्बद्धतयापि प्रयत्नग्रहणमपि तेनैवेति भिन्नक्रमो वाऽपिशब्दः । न तज्ज्ञानार्थमिति । प्रयत्नस्वरूपग्राहकप्रमाणं प्रयत्नरूपाप्रत्यासत्तिश्चेत्येतद्द्वयातिरिक्तज्ञानरूप-प्रत्यासत्यपेक्षेत्यर्थः । न ज्ञानप्रतिबन्धाप्रयत्नस्य स्वविषयेण प्रत्यासत्तित्वमभ्युपगम्य प्रयत्नस्वरूप-ग्राहकेणैव विषयसम्बद्धतया प्रयत्नग्रहणमपि सम्भवतीत्यनङ्गीकर्त्तुं शक्यम् । लौकिकप्रत्यासत्तेः संयोगादिरूपेण षाड्विध्यमलौकिक्यांस्तु ज्ञानयोगसामान्यरूपेण त्रैविध्यमित्येवं प्रत्यासत्तीनां नवविधतया सिद्धान्तसंमतेर्ज्ञानस्योक्तनवकान्तर्भूततया प्रत्यासत्तित्वस्वीकारोपपत्तावपि प्रयत्नस्य तदन्तर्भावाभावेन तत्प्रत्यासत्तित्वाङ्गीकारे दशमप्रत्यासत्तिस्वीकारापत्या तन् नवत्वनियमभङ्गापत्तिरिति बाधकसद्भावेन प्रयत्नस्य प्रत्यासत्तिताया एवासिद्ध्या प्रत्यासत्तिरूपज्ञानवैषम्यात्स्वरूपग्राहक-प्रमाणस्वविषययोः प्रत्यासत्तित्वेन प्रयत्नाङ्गीकारानुपपत्तिरिति वैषम्यमित्याशङ्कते । न च ज्ञानस्ये-त्यादिना । विषयग्राहकत्वम् । ततश्चोपनायकबलात्तत्सम्बद्धतया ज्ञानग्राहकत्वमुपपन्नमिति पूर्वोक्तरीत्या स्पष्टम् । एवं प्रयत्नदलेऽपि पूरणीयम् । सत्यं नवैव प्रत्यासत्तय इति । सिद्धान्त इति । नचैतावता प्रयत्नप्रत्यासत्तित्वेकश्च न विरोधः । नवसु गणितज्ञानाख्यप्रत्यासत्तौ हि प्रत्यासत्तितावच्छेदकं न ज्ञानत्वम् । येन प्रयत्नासङ्ग्रहः स्यात् । किंतु विषयकत्वमेव तच्च ज्ञान इव प्रयत्नेऽपीति युक्तं तस्यापि ज्ञानप्रत्यासत्या सङ्गृहितत्वमित्याह । ज्ञानमिति । लौकिक्येपि च प्रत्यासत्तिर्नालौकिक्यपि सास्तीति मतवारणायेति मत इत्युक्तम् । अथवा येन ज्ञानप्रयत्नावित्यनुक्त्वा ज्ञानमित्येव प्रत्यासत्तिगणना कृतां तन्मत इत्यर्थः । सविषयकस्यैवेति । प्रत्यासत्तिगणनावाक्ये ज्ञानमिति पदं सविषयकमात्रविवक्षया प्रयुक्तमित्यर्थः । ततश्चोपनायकतया स्वीकृतालौकिकप्रत्यासत्तित्रयान्तर्गतज्ञानरूपप्रत्यासत्यन्तर्गत-प्रयत्नस्याप्युपनायकत्वं युक्तम् । ज्ञानं हि स्वस्य विषयं स्वग्राहकप्रमाणं प्रति सद्वारोपनयति । तच्च प्रमाणं तद्वारा प्राप्तविषयविशिष्टतया साक्षात्स्वविषयं ज्ञानं गृह्णातीत्येव हि ज्ञानस्योपनायकतया प्रत्यासत्तिता वाच्या । न तु संयोगादिवत्प्रत्यासत्तिता । तदसम्भवादेवैतत्प्रत्यासत्तिस्वीकारात् । सा च प्रयत्नेऽपि तुल्येति भावः । उक्तविधोपनायकतावच्छेदकं ज्ञानत्वमेवेति ज्ञानमात्रस्यैव प्रत्यासत्ति सं न तु स्वविषयकत्वस्येति न तदाक्रान्तस्यापि प्रयत्नस्य प्रत्यासत्तितेत्याशङ्कते । न चोपनायकतेति । अत एवाख्यातवाक्यतावच्छेदकं लघुभूतं यत्नत्वमेव । न तु व्यापारत्वमिति भावः ।

न च सामान्यस्य विकासकतया तस्यैवावच्छेदकत्वं युक्तमिति गुरूभूतमपि सविषयकत्व-मेवोपनायकतावच्छेदकम् । न तु जातितया लघुभूतमपि ज्ञानत्वम् । कार्यत्वस्य गुरूभूतस्यापि कृतिजन्यतावच्छेदकत्वं न तु जातितया लघुभूतस्यापि घटत्वादेरिति स्वीकारादिति वाच्यम् । यत्र सामान्यविशेषयोस्तुल्यत्वं तत्रैव सामान्ये प्रमाणपक्षतः । यत्नत्वव्यापारत्वयोस्तुल्यत्वेनोक्त-व्यवस्थोपपत्तेः । कृतिजन्यतावच्छेदकत्वं तु घटत्वादीनाम् । तेषां जातितया लघुत्वेऽपि बहुत्वेन गौरवात् । ज्ञानत्वस्य तु विषयकत्ववदेवैकत्वेन बहुत्वरूपगौरवशून्यत्वात्तदेतदप्युक्तं ज्ञानत्वमेवेत्येक-वचनेन प्रयत्नस्योपनायकत्वसिद्ध्यर्थमेव यत्नकरणदशायां ज्ञानत्व तस्य तदवृत्तित्वेन न्यूनवृत्तित्व-शङ्कानुदयः । अनतिरिक्तवृत्तित्वमात्रेणापि तत्र तत्र तत्तद्दण्डत्वनीलधूमत्वादाववच्छेदकता दृष्टेति न दोष इत्यप्याहुः । घटत्वादाविव बहुत्वगौरवाभावेऽपि विशेषणान्तरविशेषितत्वेन गौरवं ज्ञानत्व-स्योपनायकतावच्छेदकताभ्युपगमेऽपि समानमित्याह । भिन्नविषयेति ।

अयमर्थः । न लाघवेन जातिभूतज्ञानत्वस्यैवोपनायकतावच्छेदकतेति मन्तव्यम् । ज्ञानत्व-स्योपनायकसुरभिताज्ञानतत्ताज्ञानप्रामाण्यघटकतद्वत्वादिज्ञानेष्विवानुपनायके ज्ञानेऽपि सत्वेनावच्छे-द्यातिरिक्तवृत्तितया तदवच्छेदकत्वानुपपत्तेः । तदेतदाह । भिन्नविषयेति । यद्धि घ्राणेन गन्धमात्रज्ञानं प्रथमतो जातं तत्सहकारिवशाच्चक्षुश्चन्दनमात्रविषयकमपि सुरभित्वमपि विषयीकरोतीति प्रथमजातं सुरभित्वज्ञानं चन्दनग्राहकचक्षुषा समानविषयं भवतीति तज्ज्ञानस्य तत्प्रमाणं प्रत्युपनायकत्वम् । उक्तप्रमाणेन भिन्नविषयम् । कोऽर्थः । तदविषयीभूतार्थमात्रविषयकं यज्ज्ञानं पटादिज्ञानरूपं तस्य तत्प्रमाणं प्रति नोपनायकता । तादृशेऽपि च ज्ञाने ज्ञानत्वमस्तीति तत्साधारण्यमित्यर्थः । इदमुक्तं भवति । उपनीतार्थविषयकत्वेनाभिमतं यन्मानं तस्य यो विषयस्तद्भिन्नो यो विषयस्तद्विषयत्वानर्हो यो विषय इति यावत् । तद्विषयकं यद्ज्ञानं तत्सारणत्वेनेति । स्वविषयेति । स्वविषत्वात्स्वं स्वीयो विषयः । स्वं विषयो यस्येति स्वविषयम् । स्वविषयविषयकमिति यावत् । विषयपदं वाध्याहार्यम् । तथा च स्वमुपनीतार्थविषयकतया अभिप्रेतं मानं तस्य यो विषयस्तद्विषयकज्ञानत्वमेवेत्यर्थः । वाच्यमिति । तथा च तवापि गौरवं समानमिति भावः । किंच न साम्यमपि । किन्तु त्वत्कल्पितावच्छेदक-शरीरान्तर्गतस्यैव मदुक्तावच्छेदकात् किञ्चिदधिकस्य तदपेक्षया लघुतया तदेव स्वीकार्यमित्याह । तत्र चेति । तथा सतीत्यर्थः । तथा तदन्तर्भूतमित्यपि सप्तम्यन्तार्थः । स्वविषयकत्वमेवेति । स्वविषयविषयकत्वमेवेत्यर्थः । यद्यस्योपनायकतया स्वीक्रियते तत्तत्समानविषयकमेव तदुपनायकं दृष्टमित्युक्तविषयविषयकत्वमेव प्रयोजकमस्तु । न च तावन्मात्रस्यातिप्रसङ्गोऽस्ति । येन ज्ञानत्वमधिकं निवेश्यतेति भावः । कथं न तस्येति । किन्तु भवेदेव यतस् ततश्च न वाच्यमिति सम्बन्धान्न नूतन-शङ्कावकाशः । तदुपनायकत्वस्यैव प्राप्तेरित्यर्थान्न दोष इत्यप्याहुः । स्वविषयविषयकत्वमात्रस्योप-नायकताप्रयोजकत्वेऽतिप्रसङ्गेनाधिकविवक्षया आवश्यकत्वे मदुक्तोपाधावेव पर्यवसानमिति शङ्कते । न चेति । स्वविषयकत्वम् । स्वविषयविषयकत्वमात्रमित्यर्थः । आत्मादेरर्थविषयकत्वमुपपादयितुमुक्तम् । व्यापारानुबन्धिनीमित्यादि । ज्ञानं हि घटस्य ज्ञानमिति प्रतीयते इति घटो ज्ञानस्य या प्रतिपत्तिस्तदनुसन्धितया ज्ञानविषयो भवतीति घटनिष्टाज्ञानं प्रति विषयता प्रतिपत्यनुबन्धिनीत्त्युच्यते । तादृशज्ञानरूपव्यापारद्वारा यत्तदपेक्षया विषयता सा तत्र व्यापारानुसन्धिनीत्युच्यते । उक्तं च तृतीयसूत्रवर्धमाने । अनुमितिरूपव्यापारविषयतया ज्ञानादिरनुमानस्य विषयस् तज्जन्यव्यापारविषयस्यैव तत्वादिति । उक्तरूपा च विषयता ज्ञानकारणचक्षुरादिकं प्रति घटादिनिष्टा यथा भवति तथा आत्मादिकं प्रत्यपि भवतीति घटादिकमात्मादिकं प्रति व्यापारानुसन्धिविषय इत्युच्यते । आत्मादिकं च तद्य्वापारद्वारा तद्विषयकमित्युच्यत इति हि स्थितिः । तथा स्वपदोक्तोपनीतार्थगोचरमानभूतचक्षुरादिकं प्रति सौरभ्यतद्वत्वतत्तादिकं विषयीकुर्वद्यज्ज्ञानं तद्वारा सौरभ्यादिकं विषय इति चक्षुरादिकं सौरभ्यादिनिष्टा विषयतापि तत्तद्वारानुबन्धिनीत्युच्यते । तयोर्मध्ये आत्मादेर्ज्ञानमात्रकारणतया स्वजन्य-ज्ञानद्वारा तत्तदर्थविषयकता स्तीति चक्षुरादिवदेव पूर्वाविषयता आत्मादावपि प्राप्ता । किञ्चिदर्थं साक्षादगोचरयन्तमन्योपनीतं विषयीकुर्वन्तं प्रमाणविशेषं प्रति तामादाय स्वविषयविषयकत्व-मात्मादावपीति तस्याप्युनायकत्वेनाभियुक्तव्यवहारगोचरस्योपनायकत्वं स्यादित्यर्थः । स्वविषय-ज्ञानत्वमेवेति । स्वविषयविषयज्ञानत्वमेवेत्यर्थः । ज्ञानपदेन च प्रतिपत्यनुसन्धिविषयता लब्धेति उक्तोपनायकतावच्छेदकस्यात्मादावभावाद्युक्ता तद्य्वावृत्तिरिति भावः । इदं च विषयता द्वैविध्यं व्यवसायोपनीतं तद्वत्वमनुव्यवसायेन विषयीक्रियते परमाणुमहं जानामीत्यादावनुमित्युपनीतपरमाणुज्ञानं मनसा भवति । स रामः श्याम इत्यादिकं चोपनीतार्थविषयकं ज्ञानं च मनसेत्यादिप्रमेयाङ्गीकारिवादि-संमतमेवेति ज्ञेयम् । अत एव व्यापारानुबन्धिविषयताव्यावृत्तये प्रतिपत्यनुसन्धित्वविवक्षाशयेन ज्ञानपदं वर्णयन्ति तद्ज्ञानविषयकज्ञानेत्यादिविप्रतिपत्तिलक्षणादिस्थले मण्यादिटीकायाम् । इति न च शङ्क्यमिति सम्बन्धः । ज्ञानत्वमेवेति । ज्ञानत्वमात्रमपीत्यर्थः । पक्षज्ञानादीनामिति । आदिपदेन व्याप्तिज्ञानादिपरिग्रहः । उपनायकत्वापत्तेरिति । चक्षुरादिप्रमाणस्य वह्निविषयत्व इति शेषः । तदेवोपपादयति । व्यापारानुबन्धिनीमिति । वह्निविषयकवह्न्यनुमितिरूपज्ञानजनकतया पक्षज्ञानादेरपि वह्निविषयकत्वेन स्वपदोक्तज्ञानविषयविषयकतयोक्तावच्छेदकाक्रान्तत्वेन ज्ञानविषयस्य चक्षुरादिप्रमाणेन पर्वतोऽग्निमानिति विषयीकरणे तस्योपतायकत्वसम्भवादित्यर्थः । व्याप्तिज्ञानादेरूपनायकत्वप्रसङ्गोप-पादनमप्युपलक्षणया ज्ञातव्यमिति भावः । तस्मादिति । उक्तोऽपि प्रसङ्ग आयातीति तद्वारणायेत्यर्थः । व्यापारेति । व्यापारमद्वारीकृत्य तदर्थविषयकेत्यर्थः । वह्न्यादिज्ञानजनकतारूपमन्तरेण प्रतिपत्तित्वेन रूपेण तदर्थविषयकज्ञानत्वमुपनायकतावच्छेदकं वाच्यमिति यावत् । तथैवोच्यते किं बाधकमित्यत आह । तथा चेति ।

अयमाशयः । ज्ञानं प्रत्यासत्तिरित्यस्य सविषयकं प्रत्यासत्तिरित्यर्थमाश्रित्य प्रयत्नस्याप्युप-नायकत्वसम्भवे मयोक्ते त्वया च लाघवेन ज्ञानत्वस्यैव तदवच्छेदकत्वमिति शङ्किते । भिन्नविषयक-ज्ञानातिप्रसङ्गेन तस्य तदवच्छेदकताया अयोगेन स्वविषयविषयकत्वप्रवेशेनावच्छेदकं त्वया वाच्यम् । तच्च गुर्वेवेति पुनर्मयोक्ते व्यापारानुसन्धिनीं विषयतामादाय स्वविषयविषयकत्वस्यातिप्रसङ्गे च त्वयोक्ते मयापि तामेवादायोक्तरूपज्ञानत्वस्याप्यतिप्रसङ्गोऽभिहितः । तत्परिहाराय च प्रतिपत्यनुसन्धिनीं विषयतां विवक्षित्वा स्वविषयविषयकत्वं त्वया विवक्षणीयम् । तथा चोक्तस्वविषयविषयकत्व-मेवोक्तावच्छेदकमस्तु किं तत्र ज्ञानत्वप्रवेशेनेति मयोच्यते । एवं च ज्ञानत्वमुपनायकतावच्छेदकमिति वदताप्युक्तातिप्रसङ्ग वारणाय यावद्विवरणीयं तदन्तर्गतं विषयकत्वमात्रमेव विशिष्टज्ञानत्वापेक्षया लघ्विति तदेवोपनायकतावच्छेदकमस्तु । तच्च प्रयत्नेऽप्यस्तीति तस्याप्युपनायकत्वोपपत्तेरिति । वाच्यमित्यनन्तरं यत इति शेषपूरणान्न दोषः । वाच्यत्वादित्यर्थप्राप्तेः ।

ननु पुरुषान्तरीय स्वविषयविषयकस्याप्युपनायकत्वापत्या समानाधिकरणस्यैव प्रयत्नस्य तद्वाच्यम् । तथा कालान्तरादि व्यावृत्तिश्च कार्येति स्वविषयविषयकत्वमात्रमुपनायकतावच्छेदकं न सम्भवतीति चेन्मैवम् । उक्तातिप्रसङ्गवारणाय स्वविषयज्ञाने समानाधिकरण्यादिप्रवेशस्य तवाप्या-वश्यकतया त्वत्पक्षे लाघवाप्राप्त्या त्वदुक्तान्तर्गतस्यावच्छेदकत्वमङ्गीकुर्वतो मम पक्ष एव लाघवात् । यदि च ज्ञानत्वमवच्छेदकं शङ्कमानस्योक्तरीत्या कुसृष्टिभयात्तत्परित्यागः । तर्हि सविषयकत्वमेवा-वच्छेदकं तेनाप्यङ्गीकर्त्तव्यतया प्राप्तामिति युक्तं प्रयत्नस्य ज्ञानप्रत्यासत्यन्तर्भूतत्वमित्याशयेनोपक्रान्तं विषयकत्वं निगमयति । तथा चेति । सविषयकत्वे शङ्कितगौरवस्य ज्ञानत्वेऽतिसाम्यम् अपरिहार्यमिति ज्ञापनायैवशब्दः । ज्ञानस्येव प्रयत्नस्यापि सविषयकत्वमङ्गीकृत्य उपनायकतावच्छेदकप्रविष्टज्ञानत्वा-भावेनोपनायकत्वा सम्भवं वदतो मतं निराकृत्येदानीं ज्ञानस्यैव विषयकत्वं न प्रयत्नस्यापीति वदतो मतं निराकर्तुं तन्मतमप्युत्थापयति । ननु भवत्विति । अत्र च सविषयकत्वस्यैवोपक्रमानुसारेण सविषयकत्वमिति भावः । स्वविषयकेति काचित्कपाठस्तु विषयकत्वस्य पूर्वग्रन्थे प्रकृतत्वमनुसन्धाय लेखकेन कृतः । अत एव तत्शङ्कापरिहारे प्रयत्नस्यापि सविषयकत्वेत्येवंरूपेणैव बहुधा वक्ष्यतीति ज्ञेयम् । तस्य सविषयकत्वादिति पाठः । आत्मतत्वविवेकः कुसुमाञ्जलिस् तट्टीका चावलोकनीयास्ति । सविषयकत्वव्यवहारोऽपि प्रमाणमित्युक्तमनेन । तथा चोपादानगोचरेत्यादिव्यवहाराणां बहुनां सत्वेन तद्बलात्प्रयत्नस्यापि सविषयकत्वसिद्धिः सम्भवत्येवेत्याह । प्रयत्नस्यापीति । व्यवहारस्यौपचारिकत्वान्न तेन सविषयकत्वसिद्धिरित्याशङ्कते । न चेति । उपचारनिमित्तकथनं सविषयकज्ञानजन्यत्वेनेति । एवेत्यनेन स्वतः सविषयकत्वं नेति संगृह्णाति । वैपरीत्यापत्तेरिति । सविषयकव्यवहारजनकतयैव ज्ञाने सविषयकत्वव्यवहार इति वैपरीत्यं स्यादित्यर्थः । तथा च ज्ञानेऽप्युपचारप्राप्तिरिति भावः ।

न चोपेक्षेति । तस्य व्यवहारजनकत्वाभावेन सविषयकतज्जनकतया सविषयकत्वव्यवहारायोगेन तत्रापि तद्य्ववहारसिध्यर्थं स्वाभाविकमेव सविषयकत्वं ज्ञानस्य वाच्यमित्यर्थः । तथा सतीश्वरप्रयत्ने सविषयकत्वव्यवहारकारणत्वेन सविषयकज्ञानजन्यत्वाङ्गीकारायोगे न तदनुरोधात्प्रयत्नस्यापि स्वाभाविकसविषयत्वस्यैव वाच्यत्वमित्याह । ईश्वरीयेति । अथवा वैपरीत्यापत्तेरित्यादेरयमर्थः । वैपरीत्येति । यदि सविषयकज्ञानजन्यतया प्रयत्नस्य सविषयकत्वमुच्यते तर्हि सविषयकप्रयत्नजनकतया ज्ञाने सविषयकत्वमित्यपि वक्तुं शक्यतया त्वदुक्तोपचारो विपरीत स्यादित्यर्थः । प्रयत्नाजनकस्याप्यु-पक्षाज्ञानस्य सविषयकत्वेन व्यवह्रियमाणत्वान्न तज्जनकत्वप्रयुक्तं सविषयकत्वं ज्ञानेऽङ्गीकर्त्तुं शक्यमिति स्वाभाविकस्यैव तस्य ज्ञाने सिद्धिरित्याशङ्कते । न चेति । तथा सतीश्वरप्रयत्नेऽपि सविषयकत्व-व्यवहारानुरोधेन सविषयकज्ञानजन्यत्वेन तद्य्ववहाराश्रयणायोगेन प्रयत्नस्यापि स्वाभाविकमेव सविषयकत्वमाश्रयणीयमित्याह । ईश्वरीयेतीति । यदि चेश्वरेच्छाया इति । अत्र प्रयत्नस्य प्रकृततयेश्वरप्रयत्नस्येति पठनीयेश्वरेच्छाया इति प्रयत्ने लाक्षणिकपदप्रयोगस्तु ईश्वरेच्छामनङ्गीकुर्वन्तं प्रति प्रयत्नाङ्गीकारेण बुद्धिनिराकरणोपपादनप्रकारेणैव प्रयत्नानङ्गीकारिणं प्रतीच्छामनङ्गीकृत्य बुद्धिनिराकरणप्युपपादनीयमिति सूचियितुमिति न कश्चिद्दोषः । ईश्वरप्रयत्नस्येति पाठस्तु स्वरस एवेति ज्ञेयम् ॥ सङ्क्षेपो व्याख्येयोऽस्ति ।





