+++
title = "०२ ईश्वरस्य सृष्ट्यादौ स्वभावादेव प्रवृत्तिः"

+++


## ॐ लोकवत्तु लीलाकैवल्यम् ॐ

**ईश्वरस्य सृष्ट्यादौ स्वभावादेव प्रवृत्तिः**

**ॐ लोकवत्तु लीलाकैवल्यम् ॐ**

### **सुधा **

ननूक्तमत्र लोकवदिति सूत्रेण साधनस्यापादनस्य वा न किञ्चिद्दूषणमुद्भाव्यत इति । मैवम् । बाधादेरुद्भावनादित्याशयवान्द्वितीयसूत्रस्य तात्पर्यमाह सदेति ।

## **अनुव्याख्यानम्**

***ॐ न प्रयोजनवत्त्वात् ॐ ॥***

***ॐ लोकवत्तु लीलाकैवल्यम् ॐ ॥***

***सदा प्रवृत्तिरीशस्य स्वभावादेव केवलम् ॥***

यथा लोके ज्वलनपवनादीनां तथेशस्यापि सदा सृष्ट्यादौ केवलं प्रयोजनेन विना स्वभावादेव प्रवृत्तिः प्रमितेति शेषः । तदनेनेश्वरस्य प्रवृत्त्या प्रयोजनसाधनमनैकान्तिकं बाधितविषयं च । प्रसङ्गस्तु व्याप्तिविकलो विपर्ययापर्यवसायी चेत्युक्तं भवति । अथ मन्येत । चेतनप्रवृत्तिर् न प्रयोजनेन विना दृष्टा । अतो नानैकान्त्यादीति । तदपि नास्ति । मत्तस्य सुखोद्रेकादेव नृत्तगानादि प्रवृत्तिदर्शनात् ।

### **सशेषवाक्यार्थचन्द्रिका **

एवं भाष्योक्ताक्षेपपरिहारकतया सूत्रद्वययोजनामभिधाय द्वितीय-सूत्रोक्तसाधनापादनदूषणोपदर्शनपरतयोत्तरमूलं योजयितुं तत्पक्षदूषणानुक्त्योत्तरसूत्रायुक्तताशङ्का-मनुवदति नन्विति । बाधादेरित्यादिपदेनानैकान्तिकत्वादिपरिग्रह ॥ अनैकान्तिकमिति । ज्वलन-पवनादिप्रवृत्ताविति शेषः । प्रयोजनानुद्देशेऽप्यग्न्यादेरूर्ध्वज्वलनादौ प्रवृत्तिदर्शनादिति भावः । सृष्ट्यादौ स्वभावादेवेश्वरप्रवृत्ते प्रमितत्वात्प्रयोजनोद्देशसाधनं बाधितविषयमित्याह बाधितेति ॥ व्याप्तिविकल इति । ज्वलनपवनादिप्रवृत्तौ व्यभिचारादेवेति भावः ॥ विपर्ययापर्यवसायीति । प्रवृत्तेः प्रमितत्वेन विपर्ययपर्यवसाने बाधादिति भावः ॥ अत मन्येतेति । इयं च चेतनप्रवृत्तिरतः प्रयोजनोद्देशवतीति साधनमापादनं वा कियते न तूक्तरीत्येत्यर्थः । किं तावताऽपीत्यत आह अत इति । अग्न्यादे-रूर्ध्वज्वलनादौ प्रवृत्तेश्चेतनप्रवृत्तित्वाभावादिति भावः । आदिपदेन व्याप्तिविकलत्वपरिग्रहः । न तु बाधितविषयत्वस्यापि । तस्यात्राप्यविशिष्टत्वादिति ध्येयम् । माऽस्त्वग्न्यादेरूर्ध्वज्वलनादौ व्यभिचारः । उदाहरणस्यानादरणीयत्वादन्यत्र तु स्यादेवेति न साधनमापादनं वा सम्भवतीत्याशयेनाह मत्तस्येति । तदीयनृत्तागानादिप्रवृत्तेश्चेतनप्रवृत्तित्वस्यापि सत्त्वादिति भावः ।

### **परिमल **

ज्वलनेति । अग्निवायुप्रभृतीनामूर्ध्वगमनर्तिग्गमनादिप्रवृत्तिः स्वभावादित्यर्थः ॥ प्रमितेति । ‘देवस्यैष स्वभावोऽयमाप्तकामस्य का स्पृहा’ इतिवक्ष्यमाणश्रुतेरिति भावः ॥ अनैकान्तिकमिति । ज्वलनादिप्रवृत्ताविति भावः । बाधितविषयं चेति । प्रमितेत्युक्तत्वादिति भावः ॥ प्रसङ्गस्त्विति । कर्ता चेत्प्रयोजनवान्स्यान्न चैव अतो न कर्तेति प्रसङ्ग इत्यर्थः ॥ व्याप्तीति । ज्वलनादिकृतौ व्याप्तिभङ्गः, ईश्वरकृतेः प्रमितत्वेन बाधापत्त्या विपर्ययपर्यवसायी चेत्यर्थः । ‘नृत्त-गानादिका सुखादि’त्यानन्दमयनयानुव्याख्यानं हृदि कृत्वाह मत्तस्येति ।

### **यादुपत्यम् **

अनैकान्तिकमिति । ज्वलनपवनादिप्रवृत्तावित्यर्थः । अत्रैव व्यभिचारमभिप्रेत्य व्याप्तिविकल इत्युक्तम् ॥ विपर्ययापर्यवसायीति । प्रयोजनाभावेऽपि कर्तृत्वस्य प्रमितत्वादिति भावः ।

### **श्रीनिवासतीर्थीया **

तदेवोपपादयितुं शङ्कते ननूक्तमत्रेति । अनेन साधनानुमाने दूषणद्वयमुक्तं भवतीत्याह तदनेनेति । अनैकान्तिकं ज्वलनादिप्रवृत्तौ । स्वभावादेवेत्युक्त्या बाधितत्वमुक्तमिति ध्येयम् ॥ व्याप्तीति । यदि प्रवृत्तिमान्स्यात्तदा प्रयोजनवान्स्यादित्यत्र ज्वलनादिप्रवृत्तावेव व्यभिचारा-द्य्वाप्त्यभावः । न भवति प्रयोजनवांस्तस्मान्न कर्तेति विपर्ययपर्यवसानं च ज्वलनादिप्रवृत्तावेव व्यभिचारान्न सम्भवतीत्यर्थः ॥ नात इति । अतो नानैकान्त्यादीत्यन्वयः । तथा चेश्वरः प्रयोजन-वांश्चेतनत्वे सति प्रवृत्तिमत्त्वादिति हेतौ विशेषणं विवक्षितम् । ततश्च न ज्वलनाद्यचेतनप्रवृत्तौ व्यभिचार इत्यर्थः ॥ दर्शनादिति । तथा च तत्प्रवृत्तौ विशिष्टस्यापि हेतोर्व्यभिचार इत्यर्थः ॥

### **वाक्यार्थरत्नमाला **

अनैकान्तिकत्वादीति । आदिपदेन व्याप्तिवैकल्यादिपरिग्रहः । ईशप्रवृत्तिः प्रयोजनोद्देशवती प्रवृत्तित्वाद् यज्ञदत्तप्रवृत्तिवदिति प्रयोगः पूर्वपक्षिसंमततया विवक्षित इत्याशयं व्यञ्जयन्नाह । ज्वलनादीति । व्याप्तिविकलत्वपरिग्रह इति । तन्मात्रपरिग्रह इत्यर्थः । तत्परिहारस्यैव शङ्कावाक्यात्प्रतीतेरिति भावः । बाधितविषयत्वस्यापीति । उपलक्षणं चैतत् । विपर्ययापर्यवसानस्या-पीत्यपि ज्ञेयम् । ऊर्ध्वज्वलनादाविति । प्रवृत्तेरिति विभक्तिपरिणामेन प्रवृत्तावित्येवमनुवर्तते । प्रवृत्ताविति शेषो वा । ततश्च ज्वलनादिप्रवृत्तावित्यर्थः ।

------------------------------------------------------------------------

अङ्गचेष्टा यथा पुंसः कश्चिदुद्देशवर्जिताः

**अङ्गचेष्टा यथा पुंसः कश्चिदुद्देशवर्जिताः**

### **सुधा **

ननु च प्रेक्षावत्प्रवृत्तिर्न प्रयोजनोद्देशेन विनोपलब्धा इयं च पेक्षावत्प्रवृत्तिः । अतः प्रयोजनोद्देशवती स्यादिति साध्यमापाद्यं चेत्यत आह ओति ।

## **अनुव्याख्यानम्**

***अङ्गचेष्टा यथा पुंसः कश्चिदुद्देशवर्जिताः ॥***

काश्चिद्य्वाख्यानादावङ्गुलिचालनादिकाः । उद्देशवर्जिताः प्रयोजनोद्देशवर्जिताः । तथा ईशस्यापि प्रवृत्तिरिति पूर्वेणान्वयः । तथाऽप्यनैकान्त्याद्यनिस्तार इति भावः ।

### **सशेषवाक्यार्थचन्द्रिका **

नन्वङ्गचेष्टा इत्याद्युत्तरभाष्यमनर्थकम् । न च विशिष्टहेतोरनैकान्त्योप-दर्शनार्थं तदिति वाच्यम् । मत्तप्रवृत्तौ विशिष्टव्यभिचारस्यापि स्पष्टत्वेन व्याख्यानादावङ्गुलिचालनादि-प्रवृत्तिपर्यन्तधावनानर्थक्यादित्यतो मत्तप्रवृत्तौ व्यभिचारपरिहारार्थं परोत्प्रेक्षितहेत्वन्तरस्यापि व्यभिचार-व्युत्पादनार्थत्वान्न तत्पर्यन्तधावनानर्थक्यमित्याशयेन मत्तप्रवृत्तावव्यभिचारोपपादकहेत्वन्तराशङ्का-मुत्थापयति नन्विति ॥ साध्यमापाद्यं वेति । मत्तप्रवृत्तेः प्रेक्षावत्प्रवृत्तित्वाभावेन तत्रानैकान्त्याद्य-प्रसङ्गादिति भावः । साकाङ्क्षतया वाक्याभासत्वपरिहारायाह तथेत्यादि । तथाऽपि साधनापादनयोः किं दूषणमनेनोक्तमित्यतोऽभिप्रायमाह तथाऽपीति । प्रेक्षावत्प्रवृत्तित्वस्य हेतुत्वाश्रयणेनोक्तसाधनादि-पक्षेऽपीत्यर्थः ॥ अनैकान्त्यादीति । व्याख्यानादावङ्गुलिचालनादिप्रवृत्तेः प्रेक्षावत्प्रवृत्तित्वेऽपि प्रयोजनोद्देशरहितत्वादिति भावः । अत्राप्यादिपदेन व्याप्तिवैकल्यमात्रपरिग्रहः ।

### **परिमल **

मत्तो न प्रेक्षावानिति भावेन शङ्कते ननु चेति ॥ तथापीति । प्रेक्षावत्प्रवृत्तित्वेन प्रयोजनसाधकहेतोर्विशेषणेऽप्यङ्गचेष्टादिप्रवृत्तावनैकान्त्यबाधयो प्रसङ्गपक्षे च व्याप्तिवैकल्यविपर्यया-पर्यवसानयोरनिस्तार इत्यर्थः ।

### **श्रीनिवासतीर्थीया **

प्रेक्षावदिति । मत्तश्च न प्रेक्षावानिति न तत्प्रवृत्तौ व्यभिचार इति भावः । प्रयोजनोद्देशवर्जिता इत्यत्र वस्तुगत्या स्वप्रयोजनमेवात्र नेति द्रष्टव्यम् । शिष्यबोधनादिरूपपर-प्रयोजनोद्देशस्त्वस्त्येवेति ध्येयम् ।

### **वाक्यार्थरत्नमाला **

परिहारार्थं परेति । परिहारार्थं परेणोत्प्रेक्षितं यद्धेतुत्वं तदन्तस्यापीति योजना । प्रयोजन(नोद्देश्व)वती स्यादित्यत्र स्यात्पादनन्तर्भावतदन्तर्भावाभ्यां साधनापादन-परत्वमभिप्रेतमिति साधने स्यात्पदायोग इत्यादिदोषो न । साध्यमापाद्यं वेत्यत्र मूल एवं साधनं कर्तुमापादनं वा कर्त्तुमित्यर्थं मनसि निधायायोगपरिहारं दर्शयति । मत्तप्रवृत्तेरिति । व्याप्तिवैकल्य-मात्रेति । नतु बाधितविषयत्वविपर्ययापर्यवसायित्वयोरपि । तयोरत्राप्यविशिष्टत्वादिति भावः ।

