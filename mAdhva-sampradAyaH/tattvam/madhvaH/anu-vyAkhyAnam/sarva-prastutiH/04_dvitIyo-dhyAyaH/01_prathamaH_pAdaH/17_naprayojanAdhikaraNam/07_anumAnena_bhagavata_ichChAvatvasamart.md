+++
title = "०७ अनुमानेन भगवत इच्छावत्वसमर्थनम्"

+++


## युक्तितः

**अनुमानेन भगवत इच्छावत्वसमर्थनम्**

**युक्तितः**

## **अनुव्याख्यानम्**

***...... ........... युक्तितः ॥***

### **सुधा **

मा वा सैत्सीदिच्छाऽर्थापत्तिश्रुतिभ्यां, युक्तितस्तावत्सेत्स्यति । तथा हि । ईश्वर इच्छावान् आत्मत्वाद् यज्ञदत्तवत् । न च मुक्तादौ व्यभिचारः । तत्रापि तस्याः साधयिष्यमाणत्वात् । ज्ञानवत्त्वात्, प्रयत्नवत्त्वात्, कर्तृत्वाद्वा । ईश्वरज्ञानं वेच्छासमानाश्रयं ज्ञानत्वादस्मदादिज्ञानवत् । एवं तत्प्रयत्नमपि पक्षीकृत्य प्रयोक्तव्यम् । यद्वा क्षित्यादिकमिच्छावज्जन्यं कार्यत्वाद्घटवत् । नन्वेवं दुःखादिकमपि साधयितुं शक्यमिति चेत्तत्किमतिप्रसङ्गभीरुणा क्षित्यादेर्बुद्धिमत्कारणकत्वानुमानमपि त्यक्ष्यते । दुःखादिसाधने बाधोऽस्ति न बुद्धिसाधन इति चेत् । समं प्रकृतेऽपि ।

### **सशेषवाक्यार्थचन्द्रिका **

तर्ह्यर्थापत्तिश्रुतिभ्यामेवेश्वरस्येच्छावत्त्वसिद्धेर्भाष्यकारीययुक्त्युपन्यासा- नर्थक्यमित्यतोऽस्यतत्सावकाशत्वाभ्युपगमेन प्रवृत्तत्वान्नानुपपत्तिरिति भावेन तथा भाष्यं योजयति मा वेति । मुक्तादावित्यादिपदेन सुप्तमुग्धयोः परिग्रहः ॥ साधयिष्यमाणत्वादिति । ‘कामस्य यत्राप्ताः कामाः’ इत्यादिना ‘अव्यक्तिरेव कामानां न नाशो मोहसुप्तयोरि’त्यादिना तृतीयस्य चतुर्थ इति शेषः ॥ साधयितुं शक्यमिति । क्षित्यादिकं दुःखादिमज्जन्यं कार्यत्वाद्घटवदित्यपि प्रयोगसम्भवादिति भावः ॥ अतिप्रसङ्गभीरुणेति । क्षित्यादिरिच्छादिमज्जन्यत्व इव बुद्धिमज्जन्यत्वेऽपि क्षित्यादिकं दुःखवज्जन्यं कार्यत्वादिति त्वदुक्तातिप्रसङ्गस्य तुल्यत्वेनातिप्रसङ्गपरिहाराय तत्साधनत्यागे बुद्ध्यादिमज्जन्यत्व-साधनस्यापि परित्यागप्रसङ्गादिति भावः । ननु दुःखादिमज्जन्यत्वसाधने बाधेऽपि बुद्धिमज्जन्यत्वसाधने तदभावेन बाधाबाधकृतवैषम्यान्न कार्यत्वेन बुद्धिमज्जन्यत्वसाधने दुःखादिमज्जन्यत्वसाधनस्यापि प्रसङ्ग इति शङ्कादुःखादीति । तर्हि दुःखादिमज्जन्यत्वसाधने बाधेऽपीच्छावज्जन्यत्वसाधने तदभावेन बाधा-बाधकृतवैषम्यादेवेच्छादिमज्जन्यत्वसाधने न दुःखादिमज्जन्यत्वस्यापि साधनप्रसङ्ग इति सममेवेत्याह सममिति ।

### **परिमल **

अभ्युपेत्याह मा वा सैत्सीदिति । नैव सिध्यत्विच्छेत्यर्थः ॥ साधयिष्यमाणत्वादिति । ‘कामस्य यत्राप्ताः कामास्तत्र माममृतं कृधि । इति यल्लक्षणं मुक्तेः श्रुतिराह बलीयसी’त्यादिना तृतीयाध्यायान्त्यपादे । तथा ‘अव्यक्तिरेव कामानां न नाशो मोहसुप्तयोरि’ति मूर्छितसुप्तयोरपि तत्रैव पादे साधयिष्यमाणत्वादित्यर्थः ।

### **यादुपत्यम् **

मुक्तादाविति । आदिपदेन सुप्तमुग्धयोर्ग्रहणम् ॥ साधयिष्यमाणत्वादिति । ‘कामस्य यत्राप्ताः कामास्तत्र माममृतं कृधि । इति यल्लक्षणं मुक्तेः श्रुतिराह बलीयसी’त्यादिना मुक्तेऽपि ‘अव्यक्तिरेव कामानां न नाशो मोहहसुप्तयोरि’त्यादिना सुप्तादावपि तस्य साधयिष्य-माणत्वादित्यर्थः ।

### **श्रीनिवासतीर्थीया **

युक्तित इत्येतद्विशदयति मा वेति । मा सैत्सीत् सिद्धा मा भवत्वित्यर्थः । ईश्वर इच्छावानित्यत्र हेत्वन्तरमाह ज्ञानवत्त्वादित्यादिना ॥ प्रयत्नमपीति । ईश्वरप्रयत्न इच्छा-समानाश्रयः प्रयत्नत्वादस्मदादिप्रयत्नवदिति । एवम् एतादृशानुमानेन यदीच्छा साध्यते तर्हि ॥ शक्यमिति । क्षित्यादिकं दुःखवज्जन्यं कार्यत्वाद्घटवदित्यनुमानेनेत्यर्थः ॥ त्यक्ष्यत इति । तत्रापि क्षित्यादिकं बुद्धिमज्जन्यं कार्यत्वादित्यनुमानमपि क्षित्यादिकं दुःखादिमज्जन्यमित्यपि साधयितुं शक्यत्वेनातिप्रसङ्गित्वात्त्याज्यं स्यादित्यर्थः ।

### **वाक्यार्थरत्नमाला **

क्षित्यादिरित्यारभ्य सममेवेत्याहेत्यन्तम् । अत्र इच्छानङ्गीकारी इच्छा प्रयत्नानङ्गीकारी चद्वावपि अतिप्रसङ्गशङ्कितारौ तदनुसारेणेच्छादीत्यादिपदम् । बुद्धिप्रयत्ना-वङ्गीकृत्येच्छामात्रमनङ्गीकुर्वाणं प्रत्यपि बुद्धिमज्जन्यत्वेऽतिप्रसङ्गमात्रोक्तयैवेष्टसिद्धेः प्रयत्नपदानुपा-दानम् । अत एव बुध्यादिमज्जन्यत्वस्यापीत्यादिपदम् । तत्र च बुद्धिमज्जन्यत्वस्य बुद्धिप्रयत्नवज्जन्यत्व-स्येति उभयमपि ग्राह्यम् । पूर्वत्राप्येवम् । बुद्धिमज्जन्यत्वसाधन इत्येतदुभयानङ्गीकारिणं प्रति यथास्थितमेव । एकानङ्गीकारिणं प्रति तु प्रागुक्तरीत्या प्रयत्नपदानुपादानं बोध्यम् । इच्छावज्जन्यत्व-साधने इत्येतदुभयानङ्गीकारिणं प्रत्युपलक्षणया व्याख्येयम् । उभयाङ्गीकारिणं प्रति तु यथास्थितमेव । इच्छादिमज्जन्यत्वसाधने इत्येतदपि उभयवादिनौ प्रति एकोभयपरतया योज्यम् ।

  

