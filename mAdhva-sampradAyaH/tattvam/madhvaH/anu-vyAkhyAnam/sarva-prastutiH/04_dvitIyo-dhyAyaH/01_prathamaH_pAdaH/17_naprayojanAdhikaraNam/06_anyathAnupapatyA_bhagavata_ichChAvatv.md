+++
title = "०६ अन्यथानुपपत्या भगवत इच्छावत्वसमर्थनम्"

+++


## इच्छामात्रं प्रभोः सृष्टिरिति सृष्टौ विनिश्चिताः

**अन्यथानुपपत्या भगवत इच्छावत्वसमर्थनम्**

**इच्छामात्रं प्रभोः सृष्टिरिति सृष्टौ विनिश्चिताः**

### **सुधा **

इह हि बुद्धिरेवेश्वरस्याव्याहता क्रियाशक्तिः, तयैव सर्वस्योपपत्तौ किमिच्छा-प्रयत्नकल्पनया । यद्वा प्रयत्नः कर्तृत्वम् । तस्यैवाख्यातार्थतया निर्णीतत्वात् । स च द्वेधा बुद्धि-मपेक्षते । उत्पत्त्यर्थं विषयनियमार्थं च । तत्रेश्वरप्रयत्नो यद्यपि नित्यत्वान्नोत्पत्तावपेक्षते बुद्धिम् । तथाऽपि विषयनियमार्थं तामपेक्षत एव । न हि निर्विषय एवासौ । व्यर्थत्वप्रसङ्गात् । न च स्वभावत एवार्थप्रवणः । बुद्धित्वप्रसङ्गात् । बुद्धिरेव हि स्वभावतोऽर्थप्रवणा । अतो ज्ञान-प्रयत्नाभ्यामेव सर्वनिर्वाहान्नेश्वरस्येच्छाऽस्ति । न चेच्छया प्रयत्नस्य विषयनियमः। तस्या अपि स्वतो विषयप्रवणताभावात् । तदर्थं बुध्द्यङ्गीकारे तयैव प्रयत्नस्य विषयनियमोपपत्तेः किमन्त-र्गडुनेच्छयेति मन्वा(न्यमा)नाः केचित्, ‘का स्पृहे’ति श्रुतिर्नेश्वरस्य प्रयोजनेच्छामात्रनिषेधपरा, किन्त्विच्छालक्षणं गुणमेव निषेधतीति व्याचक्षते । तन्निराकरोति इच्छामात्रमिति ।

## **अनुव्याख्यानम्**

***इच्छामात्रं प्रभोः सृष्टिरिति सृष्टौ विनिश्चिताः ॥***

***इति प्रशंसया ....... ...... .......***

का स्पृहेति श्रुत्या नेश्वरस्येच्छामात्रं निषि(षे)ध्यते । कुतः । इच्छावत्त्वस्य प्रमाणतः सिद्धत्वात् । तथाहि । ‘विभूतिं प्रसवं त्वन्ये मन्यन्ते सृष्टिचिन्तकाः । स्वप्नमायासरूपेति सृष्टि-रन्यैविकल्पिता । कालात्प्रसूतिं भूतानां मन्यन्ते कालचिन्तकाः’ इति परिणामवादं विवर्तवादं कालादिनिमित्तवादं चान्यमतत्वेनोक्त्वेच्छामात्रमिति श्रुत्या स्वमतमुच्यते । ये सृष्टिविषये विशिष्ट-निश्चयवन्तस्ते, प्रभोरिच्छामात्राधीना सृष्टिर्न ब्रह्मपरिणामो न च तद्विवर्तो नापि कालादिनिमित्तेति मन्यन्त इति । अनया प्रभोरिच्छामात्रायत्ततां सृष्टेर्मन्यमानानां विनिश्चिता इति प्रशंसया तस्येच्छावत्त्वमवगम्यते । यदीश्वरस्येच्छा न स्यात् तदा तदायत्ततां सृष्टेर्मन्यमाना विपर्यस्ताः स्युः । विशिष्टनिश्चयवन्त इत्येषा प्रशंसाऽनुपपन्ना स्यात् । न च प्रशंसात्वादेवार्थासिद्धिः । पूर्वोत्तरपक्षा-वधारणप्रसङ्गेप्रशंसाया पि याथार्थ्यावश्यम्भावात् । अन्यथा परिणामादिवादा अपि प्रशंस्येरन् ।

### **सशेषवाक्यार्थचन्द्रिका **

ननु चोत्तरग्रन्थे भगवत इच्छावत्त्वसमर्थनं क्रियते तदनर्थकम् । प्रकृतानुपयोगात् । न च का स्पृहेति श्रुतेरिच्छारूपभगवद्गुणनिषेधार्थत्वपक्षनिराकरणार्थत्वान्न तदिति वाच्यम् । तदनिरासेऽप्यक्षत्या तन्निराकरणस्याप्यानर्थक्यात् । कर्तृत्वान्यथाऽनुपपत्त्या भगवत इच्छावत्त्वस्येश्वरवादिभिरङ्गीकरणीयत्वेनासम्भवदुक्तिकतया तत्पक्षानुत्थानाच्चेत्यतः स्वाभिमतस्व-सम्बन्धिप्रयोजनेच्छामात्रनिषेधकत्वसिद्ध्यर्थत्वान्नानर्थक्यम् । कर्तृत्वस्येच्छामन्तरेणाप्युपपत्त्या का स्पृहेति श्रुतेरिच्छालक्षणगुणनिषेधकत्वपक्षस्य नासम्भवदुक्तिकत्वमपीत्यभिप्रेत्य तत्पक्षनिरास-कतयोत्तरग्रन्थं सङ्गमयितुमिच्छामन्तरेण कर्तृत्वोपपत्तिप्रतिपादनपुरःसरं का स्पृहेति श्रुतेरिच्छालक्षण-गुणनिषेधकत्वपक्षमुत्थापयति इह हीति ॥ अव्याहतेति । अप्रतिबद्धेत्यर्थः । यदि हि केन-चिद्बुद्धिर्व्याहन्यते तन्निवृत्त्यर्थमिच्छादिकमुपयुज्यत इति व्याहतबुद्धीनां तदपेक्षायामप्यव्याहतबुद्धि-रीश्वरस्य न तदपेक्षेति भावः । क्रियाशक्तिः क्रियानुकूला शक्तिर्यस्याः सा तथोक्तेत्यर्थः ॥ तस्यैवेति । ‘भावनैव हि यत्नात्मा सर्वत्राख्यातगोचरः’ इति वचनादिति भावः । अत एव रथो गच्छतीत्यादावा-ख्यातो गौण एवेति भावः ॥ तस्या अपीति । स्वभावतो विषयप्रवणत्वे च बुद्धित्वप्रसङ्गादिति भावः । नन्विच्छाया बुद्धिवत्स्वतो विषयप्रवणत्वाभावेऽपि बुद्ध्युपाधिकं विषयत्वप्रवणत्वमस्त्येवेति विषय-प्रवणत्वोपपत्तेर्युज्यत एवेच्छयाऽपि जडप्रयत्नस्य विषयनियमः । विषयप्रवणतामात्रस्यैव विषय-नियामकतायां प्रयोजकत्वेन स्वतो विषयप्रवणत्वस्य गौरवेणाप्रयोजकत्वादित्यत आह तदर्थं चेति ॥

तयैवेति । लाघवादावश्यकत्वाच्चति भावः । का स्पृहेति श्रुतेरिच्छालक्षणगुणनिषेधकत्वाभावस्य भाष्यारूढत्वसिद्ध्यर्थमपेक्षिताध्याहारेण निषेधकत्वाभावप्रतिपादनादिच्छामात्रमित्यादिना तस्य प्रामाणिकत्ववर्णनमनर्थकमित्याशङ्क्य नेच्छामात्रं निषिध्यत इति प्रतिज्ञायां हेतुभूतस्येच्छा-प्रामाणिकत्वस्योपदर्शनार्थत्वान्नानर्थक्यमित्यभिप्रेत्य हेतोरुपदर्शकतया तद्योजयितुमुक्तप्रतिज्ञायां हेत्वाकाङ्क्षोत्थापनपूर्वकं तद्धेतुं दर्शयति कुत इत्यादिना ॥ परिणामवादमिति । विचित्रभवन-रूपपरिणामस्य श्रुतौ विभूतिपदेनोक्तत्वादिति भावः ॥ विवर्तवादमिति । श्रुतौ जगत्सृष्टेः स्वप्नमायासरूपत्वाभिधानेन ब्रह्मविवर्तत्वाभिधानादितिभावः । कालादीत्यादिपदेन रुद्रादिपरिग्रहः ॥ अन्यमतेनोक्तत्वमिति । आद्यवाक्येऽन्य इति द्वितीयवाक्येऽन्यैरिति श्रवणादिति भावः । नन्वत्रेच्छा-मात्रं सृष्टिरित्येतावदुच्यते न पुनः प्रागनुक्रान्तपक्षोपमर्देन कश्चित्स्वपक्ष इति कथमस्य स्वपक्षाभि-धायकत्वमित्यतस्तत्प्रदर्शनपरतया व्याचष्टे य इत्यादिना । प्रशंसयेश्वरस्येच्छावत्त्वावगमः कथ-मित्यतस्तदन्यथाऽनुपपत्तेरित्यभिप्रेत्य तां दर्शयति यदीति ॥ न चेति । प्रशंसायामधिकोक्तेरपि दर्शनादन्यथा तस्यापि सिद्धिप्रसङ्गादिति भावः । यद्वा ननु ‘कामस्तदग्रहः’ इत्याद्युदाहरिष्यमाण-वाक्यानामिवेच्छामात्रमित्यस्यापि श्रुतित्वा‘दिति श्रुत्ये’त्येव वक्तव्यं ‘तथा प्रशंसये’त्युक्तौ किं निमित्तं कुतश्च श्रुतिभ्यः पृथक्करणमित्यत एतच्छत्युक्तान्यथाऽनुपपत्त्येच्छासिद्ध्याऽस्याः श्रुतितया तदर्थागम-कत्वात्प्रशंसाग्रहणं पृथक्करणं च सार्थकमित्यभिप्रेत्यान्यथाऽनुपपत्त्या तदवगतिमुपपादयति यदीत्यादिना ॥ प्रशंसात्वादिति । अयथार्थत्वादित्यर्थः । प्रशंसायामधिकोक्तेरपि दर्शनादिति भावः ॥ याथार्थ्येति । तथा च प्रशंसामात्रस्य याथार्थ्याभावेऽप्युक्तरूपप्रशंसाया याथार्थ्यान्नार्थासिद्धिरिति भावः ॥ अन्यथेति । अयथार्थत्वाविशेषादिति भावः ।

### **परिमल **

उत्तरवाक्यमवतारयितुं श्रुतेरपव्याख्यानं पराभिप्रेतं युक्तिपूर्वकमनुवदति इह हीति । ईश्वरस्येच्छाविषये । केचिदिति मन्वाना इति व्याचक्षत इत्यन्वयः । इच्छाकृत्योर्द्वयोरप्यपलापप्रकारं तावदाह बुद्धिरेवेति ॥ क्रियाशक्तिरिति । अव्याहता निर्माणशक्तिरित्यर्थः । बहुव्रीहिर्वा । इच्छामात्रापलापिनो मतमाह यद्वेति ॥ तस्यैवेति । प्रयत्नरूपकर्तृत्वस्यैव ‘ल कर्मणि च भावे चाकर्मकेभ्य’ इत्यत्र चकारेण कर्तरि विहितलकारादेशस्य तिङ्रूपाख्यातस्यार्थत्वेन निर्णीतत्वाद् भावनैव प्रयत्ना(त्मा)(ख्या) सर्वत्राख्यातगोचर’ इत्युक्तेश्चेति भावः ॥ विषयनियमार्थमिति । यद्विषया बुद्धिस् तद्विषयः प्रयत्न इति विषयनियमार्थमित्यर्थः । कुत एवं, घटादिवन्निर्विषयत्वेन वा स्वत एव विषयप्रावण्यादेवोपपत्तिरस्त्वित्यतो निराह न हीति ॥ व्यर्थत्वेति । प्रयत्नो हि यद्विषयस् तस्योत्पत्त्याद्यर्थमभ्युपगम्यते स चेन्निर्विषयस्तदा तेन साध्यांशाभावाद्य्वर्थ एवायमापद्यत इति भावः । तर्हि इच्छैवोपेयतां किं बुध्द्येत्यत आह न चेति ॥ तन्निराकरोतीति । तद्य्वाख्यानं निराकरोतीत्यर्थः । शेषोक्त्या चरम पादं व्याचष्टे का स्पृहेति ।

तत्र हेतुत्वेन प्राक्तनपञ्चपादी व्याचष्टे कुत इत्यादिना । प्रसवं जगज्जननम् । विभूतिं ब्रह्मणो वियदादिरूपेण विविधभवनं मन्यन्त इत्यर्थः ॥ स्वप्नेति । स्वप्नपदार्थगतजाग्रत्वस्थौल्यबाह्योपादान-कत्वादिकं यथा कल्पितं तथा वा मायाविनिर्मितं गन्धर्वनगरादिकं मायापदगृहीतं यथा मिथ्या तथेश्वरसृष्टं जगदपि मिथ्येति कल्प्यत इत्यर्थः । विवर्तवादम् आरोपवादम् ॥ कालादिति । एतेन कालादित्युपलक्षणमिति सूचितम् । विनिश्चिता इति कर्तरि निष्ठान्तं वा भावार्थनिष्ठार्थत्वेपि अर्शआद्यच् प्रत्ययान्तं वा । सृष्टाविति च विषयसप्तमीत्युपेत्यार्थमाह य इति । राजा राष्ट्रमितिवदभेदोपचार इत्युपेतत्याह इच्छामात्राधीन इति । इतिपदस्य स्वमतमुच्यत इत्यनेनान्वयः । शङ्कते प्रशंसात्वादेवेति । पूर्वतन्त्रे अर्थवादानां स्वार्थे तात्पर्यस्यानङ्गीकारादिति भावः । समाधिमाह पूर्वोत्तरपक्षेति । विभूति-प्रसवादिपक्षः पूर्वोक्तः साधुर्वा चरमोक्त इच्छामात्राधीनत्वपक्षः साधुर्वेति चितायां पूर्वोत्तररूपपक्ष-चतुष्ट्यमध्ये अयं समीचीन इति निर्धारणप्रसङ्गे प्राप्तप्रशंसाया अपीत्यर्थः ॥ अन्यथेति । प्रशंसायाः स्वार्थपरत्वाभाव इति वा प्रशंसया चरमपक्षस्याभिमतत्वाभाव इति वार्थः ।

### **यादुपत्यम् **

अव्याहतेति । अप्रतिबद्धेत्यर्थः । यदि हि बुद्धिः केनचिद्य्वाहता स्यात्तदा परं तन्निवृत्तय इच्छादेरुपयोगो, न चेयं तथेति भावः ॥ क्रियाशक्तिरिति । क्रियानुकूला शक्तिर्यस्याः सा क्रियाशक्तिरित्यर्थः ॥ तस्यैवेति । ‘भावनैव प्रयत्नात्मा सर्वत्राख्यातगोचर’ इति वचनादिति भावः । एवं च रथो गच्छतीत्या दावाख्यातो गौण एवेति ध्येयम् । तस्या अपीति । स्वतो विषयप्रवणतायां च तस्या अपि बुद्धित्वप्रसङ्ग इति भावः ॥ परिणामवादमिति । विविधभवनरूपयोगेन विभूतिशब्देन परिणाम उच्यत इति भावः । ‘कालात्प्रसूतिं भूतानामि’त्यत्र कालशब्दः कर्मादेरुपलीक इत्याशयेनादि-पदम् ।

### **श्रीनिवासतीर्थीया **

शङ्कते इह हीत्यादि । ईश्वरेच्छाप्रयत्नौ नाङ्गीकारार्हौ । ननु तर्हि सिसृक्षा-यत्नयोरभावे जगत्सर्जनादिक्रिया न स्यादिति चेन्न । बुद्ध्यैवोपपत्तेः । ननु जगत्सर्जनादिक्रियायाः क्रियाशक्तिकार्यत्वाद्बुद्धौ च क्रियाशक्ते भावात्कथं तया सर्वस्य जगत्सर्जनादेरुपपत्तिरत उक्त-मीश्वरस्याव्याहता कुत्राप्यप्रतिबद्धा बुद्धिरेव क्रियाशक्तिः क्रियाशक्तिमतीति । तयैव क्रियाशक्त्युपेतया बुद्ध्यैव । तस्यैव यत्नस्यैव ॥ आख्यातेति । ‘भावनैव प्रयत्नात्मा सर्वत्राख्यातगोचर’ इति वचनात् । रथो गच्छतीत्यादौ तु गौण इति भावः । स च प्रयत्नः ॥ नियमार्थमिति । यत्किञ्चिद्विषयको यत्नो न भवति किन्तु यद्विषयं ज्ञानं तत्रैवेति विषयनियमार्थमित्यर्थः । असौ प्रयत्नः । प्रवणो अर्थविषयको यत्न इति वर्तते । प्रसङ्गाद् यत्नस्येति शेषः ॥ नियम इति । न ज्ञानेनेति शेषः । तया चेच्छाऽङ्गीकार्येति शेषः। तस्या अपि इच्छाया अपि । अन्यथेच्छाया अपि बुद्धित्वप्रसङ्ग इति भावः ॥ तदर्थम् इच्छाया विषयनियमार्थम् । ‘तद्धेतोरि’ति न्यायादिति भावः ॥ केचिद् रामानुजाः । अनया श्रुत्या । न चेति । अर्थवादानां स्वार्थेऽप्रामाण्यादिति भावः ॥ प्रसङ्ग इति । नात्र स्तुतिमात्रं प्रसक्तं येनार्थासिद्धिरिति भावः ॥ अन्यथेति । यद्यर्थतथात्वाभावेऽपि प्रशंसा क्रियते तर्ह्ययथार्थाः परिणामादिवादा अपि कुतो न प्रशस्यन्ते । तान् अप्रशस्यैतत्प्रशंसनेन ज्ञायते एतत्प्रशंसायाः स्वार्थे तात्पर्यमिति ।

### **वाक्यार्थरत्नमाला **

आद्यवाक्य इति । उपलक्षणं चैतत् । तृतीये कालचिन्तका इति श्रवणा-दित्यपि बोध्यम् । तदन्यथानुपपत्तेरिति । ईश्वरस्येच्छावत्वावगम इति वर्तते । प्रशंसान्यथानु-पपत्योक्तावगम इत्यर्थः । तस्यापीति । बुध्या विवेकेनाधिकं तस्येत्यनेन परामृश्यते । अनेन प्रशंसापदं तदन्यथाऽनुपपत्तिपरमिति व्याख्यातं भवति । एतद्योजनायां प्रशंसापदप्रयोगो भाष्यकारीयो नोपपादितो भवतीत्यपरितोषात्तत्पदप्रयोगनिमित्तकथनपरतया यदीत्यादिमूलं योजयति । यद्वेति । श्रुत्युक्तेति । श्रुत्युक्तस्य भगवदिच्छाधीनतां सृष्टेर्मन्यमानानां विशिष्टनिश्चयत्वस्यान्यथाऽनुपपत्त्येत्यर्थः । अस्या इति । अस्येति प्रकृतवाक्यस्यापि श्रुतित्वादिति पूर्वोक्तयनुसारेणास्या इति श्रुतित्वविवक्षाया स्त्रीलिङ्गेन परामर्शः । श्रुतित्वेन प्रतीयमानवाक्यस्येति यावत् । तदर्थेति । स चासावर्थश्चेति तदर्थः । ईश्वरस्येच्छावत्वरूप इति योज्यम् । पृथक्वरणं चेति । काम इत्यादिवाक्यानां श्रुतित्वेनोक्तार्थावगमकत्वे वैषम्यादिति भावः । प्रशंसाया अविद्यमानगुणकथनरूपतया प्रशंसात्वेनायथार्थत्वलाभ इत्याशयेन व्याचष्टे । अयथार्थत्वादित्यर्थ इति । प्रागुक्तमेव स्मारयति । प्रशंसायामिति ।

