+++
title = "०७ प्रत्यक्षं द्विविधम्"

+++


## प्राकृतं शुद्धचैतन्यमक्षं तु द्विविधं मतम्

**प्रत्यक्षं द्विविधम्**

**प्राकृतं शुद्धचैतन्यमक्षं तु द्विविधं मतम्**

### **सुधा**

यदक्षविणं निर्दोषत्वमुक्तं तव्द्यवच्छेद्यं दर्शयितुमक्षभेदं तावदाह प्राकृतमिति ।

## **अनुव्याख्यानम्**

***प्राकृतं शुद्धचैतन्यमक्षं तु द्विविधं मतम् ।***

प्रकृतिशब्देनाहङ्कारः पञ्चभूताति चोच्यन्ते । सूक्ष्मरूपेण नित्यमप्यहङ्कारभूतांशैरुपचितत्वात्प्राकृतम् । शुद्धमित्यस्यैव विवरणं चैतन्यमिति । चेतिशब्दावध्याहार्यौ । तुशब्देनाचैतन्यमेवेन्द्रियं तच्चाहङ्कारिकमेवेति वदतां साङ्घ्यादीनां, भौतिकमेवेति भाषमाणानां वैशेषिकादीनां, द्रव्येन्द्रियभा(व्ये)वेन्द्रियभेदाद्द्विविधमिति जल्पतां जैनानां च मतं व्यवच्छिनत्ति । मतमिति स्वोक्तार्थस्य प्रमितत्वमाह ।

### **वाक्यार्थचन्द्रिका**

ननु प्राकृतमित्यादिमूलमनर्थकम् । न च लक्षितस्य प्रत्यक्षस्य विभागपरं तदिति याच्यम् । प्राकृतमित्यादेर्लक्षितप्रत्यक्षविभागपरत्वासाम्भवात् । न च अक्षभेदकथनपरं तदिति वाच्यम् । प्रत्यक्षलक्षणकथनानन्तरं तद्विभागकथनस्यैव सङ्गतत्वेनाक्षमात्रविभागकथनस्य प्रकृतासङ्गतत्वादित्यत आह यदक्षविणमिति । तव्द्यवच्छेद्यमित्युपलक्षणम् । तत्सङ्ग्राह्यं चेत्यपि द्रष्टव्यम् ॥ दर्शयितुमिति । निर्दोषमेव चैतन्यमित्यादिनेति शेषः । निर्दोषत्वसदोषत्वविभागस्याप्युत्तरत्र वक्ष्यमाणत्वात्तावच्छब्दः । नन्वत्र प्रकृतिशब्दस्तदर्थतया प्रसिद्धाव्यक्तपरो वा, ‘अव्यक्ताद्याः पृक्षिव्यन्ताः सर्वाः प्रकृतयः स्मृताः’ इति प्रमाणसिद्धाव्यक्तादिपरो वा न सम्भवति । इन्द्रियाणां तैजसाहङ्कारपञ्चमहाभूतमात्रकार्यत्वेनाव्यक्तकार्यत्वस्य वाऽव्यक्तादिसर्वकार्यत्वस्य वाऽभावात्तत्कथं प्राकृतत्वमित्यत आह प्रकृतिशब्देनेति । अहङ्कार इति । वैकारिकस्तैजसश्चेत्येवं द्विरूप इत्यर्थः । नन्विन्द्रियाणं ‘नित्यान्येतानि सौक्ष्म्येण हीन्द्रियाणि तु सर्वशः’ इति प्रमाणेनानादिनित्यत्वाभिधानान्नाहङ्कारादिकार्यत्वमपि तेषां सम्भवति । तथा सत्युदाहृतप्रमाणविरोधापातादित्यतः स्यादेतदेवं यदि सर्वथा नित्यत्वं प्रमाणार्थः स्यात् । न चैतदस्ति । तथा सति सौक्ष्म्येणेति विणवैयर्थ्यापातात् । किन्तु सूक्ष्मरूपेणैव नित्यत्वं तदर्थः । तथा च सुक्ष्मरूपस्यानादिनित्यत्वेनाप्राकृतत्वेऽपि स्थूलरूपस्याहङ्काराद्यंशैरुपचितत्वेन युक्तं तत्कार्यत्वमित्याशयेनाह सूक्ष्मरूपेणेति ।

शुद्धमित्येतावतैव पूर्तेः किं चैतन्यग्रहणेनेत्यत आह शुद्धमित्यस्यैवेति । यत्प्राकृतं शुद्धचैतन्यमक्षं तद्द्विविधमिति योजनायां रूपान्तरेणैव द्वेविध्यप्रसक्तेः प्राकृतं शुद्धचैतन्यं चेति चशब्दाध्याहारे च प्राकृतमक्षं द्विविधं शुद्धचैतन्यमक्षं च द्विविधमिति प्रत्येकं रूपान्तरेण द्वैविध्यप्रसक्तेः प्राकृतत्वशुद्धत्वयोर्विधात्वालाभात्तयोरेव विधात्वसिद्ध्यर्थमपेक्षितमध्याहरति चेतिशब्दाविति ॥ आहङ्कारिकमेवेति वदतामिति । ‘अभिमानोऽहङ्कारस्तस्माद्विविधः प्रवर्तते सर्गः । एकादशश्च गणकस्तन्मात्रपञ्चकश्चैवे’ति तत्कारिकायामेवशब्देन भूतकारणताया निषेधात्केवलाहङ्कारिकत्वसिद्धेरिति भावः ॥ भौतिकमेवेति भाषमाणानामिति । ‘जलाद्यनभिभूतैः पार्थिवावयवैरारब्धं प्राणम् । विजातीयावयवानभिभूतैर्जलावयवैरारब्धं रसनम् । अन्यावयवानभिभूतैस्तेजोऽवयवैरारब्धं चक्षुः । पृथिव्याद्यवयवानभिभूतैर्वाय्ववयवैरारब्धं त्वगिन्द्रियमि’ति प्रशस्तपादोक्तेरिति भावः । द्रव्येन्द्रियेति । द्रव्यग्राहकमिन्द्रियं द्रव्येन्द्रियम् । भावो गन्धादिस्तद्ग्राहकमिन्द्रियं भावेन्द्रियमित्यर्थः । तत्र चक्षुस्त्वङ्मनसां द्रव्यग्राहकत्वाद्दव्येन्द्रियत्वं घ्राणादीनां तु द्रव्यग्राहकत्वाभावात्तेषां भावेन्द्रियत्वमिति विवेकः । घ्राणादीनां पृथिव्यादिद्रव्यविकारत्वाद्द्रव्येन्द्रियत्वं मनसस्त्वतद्विकारत्वान्न द्रव्येन्द्रियत्वमिति मन एव भावेन्द्रियमित्यप्याहुः । मूले मतमित्यस्य वैयर्थ्यमाशङ्क्य कुतः केवलाहङ्कारिकत्वादिपरित्यागेनोक्तरूपेण द्वैविध्याश्रयणमित्यतः प्रामाणिकत्वाप्रामाणिकत्वाभ्यां विशेषाद्युक्तमप्रामाणिकपरित्यागेन प्रामाणिकद्वैविध्याश्रयणमित्यर्थप्रतिपादनार्थत्वान्न तदिति भावेनाह मतमितीति ॥ स्वोक्तार्थस्येति । प्राकृतत्वादिनाऽक्षद्वैविध्यादिरूपस्येत्यर्थः ।

### **परिमल**

‘तैजसातु विकुर्वाणादिन्द्रियाणि दशाभवन् इति द्वितीयस्कन्धे तैजसाहङ्कारकार्यत्वस्य, ‘नित्यान्येतानि सौक्ष्म्येण हीन्द्रियाणि तु सर्वशः । तेषा भूतैरुपचयः सृष्टिकाले विधीयते’ इति भाष्योक्तस्मृत्या भूतकार्यत्वस्य चेन्द्रियाणामवगतेस् तदनुरोधेनाह प्रकृतिशब्देनेति । प्रकृतिकार्यत्वात्प्रकृतिशब्देनाहङ्कारादेर्ग्रहणमिति भावः ॥ अहङ्कारभूतांशैः, अहङ्कारस्य भूतानां चांशैरित्यर्थः ॥ चेतिशब्दाविति । शुद्धं चैतन्यं चेतीत्यन्वयस् तयोरिति भावः ॥ द्रव्येन्द्रियेति । त्वक्चक्षुर्मतश्चेति त्रयं द्रव्येन्द्रियम् । भावशब्दितधर्मभूतगन्धरसशब्दादिग्राहकेन्द्रियं भावेन्द्रियं तद्भेदादित्यर्थः ।

### **यादुपत्यं**

नन्विन्द्रियाणां त्क्तैजसाहङ्कारपञ्चभूतकार्यत्वेन प्रकृतिकार्यत्वस्याभावात्कथं प्राकृतमिति निर्देश इत्यत आह प्रकृतिशब्देनेति । नन्विन्द्रियाणां सूक्ष्मरूपेण नित्यत्वात्कथमहङ्कारकार्यताऽपीत्यत आह सूक्ष्मरूपेणेति ॥ द्रव्येन्द्रियभावेन्द्रियेति । द्रव्यग्राहकमिन्द्रियं त्वक्चक्षुर्मनांसि । भावो गन्धरसशब्दादिधर्मः । तद्ग्राहकाणि घ्राणरसनश्रोत्राणि भावेन्द्रियाण्येतेषां द्रव्यग्राहकत्वाभावाद्भावेन्द्रियत्वमिति ध्येयम् ॥

### **श्रीनिवासतीर्थीया**

इन्द्रियाणां साक्षात्प्रकृतिकार्यत्वरूपप्राकृतत्वाभावादाह प्रकृतिशब्देनेति । द्रव्येन्द्रियं नाम धर्मिधर्मोभयग्राहकमिन्द्रियं चक्षुस्त्वगिन्द्रियं चेति द्वयम् । धर्ममात्रग्राहकमिन्द्रियं भावेन्द्रियं, तच्च श्रोत्रादित्रयम् ।

### **वाक्यार्थरत्नमाला**

तत्किं लक्षितप्रत्यक्षलक्षणकथनार्थमुताक्षविभागकथनार्थमिति विकल्पं मनसि निधायाद्यं निराकर्त्तुमाशङ्कते । न च लक्षितेति । द्वितीयं निराकर्तुमाशङ्कते । न चाक्षेति । विभागपरत्वासम्भवादिति । प्रकृतिचैतन्ययोरयथार्थयोरपि सत्वेन तयोर्निर्दोषाक्षोद्भवत्वरूपलक्षणाभावादिति भावः । अव्यक्तादिपर इति । न सम्भवतीति वक्ष्यमाणेनान्वयः । अव्यक्तादीति । आदिना महदहंकारमनोबुध्यादिसङ्ग्रहः । अव्यक्तादिसर्वेति । अत्राप्यादिपदेन महदहंकारमनादेर्ग्रहणम् । वैकारिकतैजसश्चेत्येवं द्विरूप इति । उपलक्षणं चैतत् । तामसश्चेत्यपि ज्ञेयम् । ततश्च त्रिरूपो ग्राह्य इति तात्पर्यम् । घ्राणादीनां तैजसत्वस्य इत्याद्यागमेनेव वैकारिकाद्विकुर्वाणान्मनस्तत्वमजायते’’त्युदाहरिष्यमाणागमानुसारेण मनसो वैकारिकाहङ्काराकार्यत्वस्येव च ‘‘तामसात्तु विकुर्वाणाद्भगवद्वीर्यचोदिता’’दित्युदाहरिष्यमाणागमानुसारेण श्रोत्रस्य तामसाहंकारकार्यताया अपि प्राप्तत्वेन त्रिरूपाहङ्कारस्यापि ग्राह्यत्वादिति प्रातिभाति । श्रोत्रविवक्षया तामसोऽपि ग्राह्य इति मत्वा वैकारिकाहङ्कारस्य मनोविवक्षयोक्तिः । तदतिरिक्तत्वेष्वपि श्रोत्रातिरिक्तघ्राणादिचतुष्टयविवक्षानुसारेण तैजसस्योक्तिरिति विवेकः । मनोव्यतिरिक्तेन्द्रियाणामिति पूर्वटीकास्थसांकर्येण तैजसत्वोक्तिरपि प्रायिकत्वाभिप्रायेण योज्येति द्रष्टव्यम् । कुतः केवलाहङ्कारकत्वादीति । यद्यपि द्वैविध्यप्रतिद्वन्द्वितया सर्वस्यापीन्द्रियस्याचेतनत्वेनैक्यमेवोदाहर्तुं युक्तम् । तथापि केवलाहङ्कारिकत्वादिपक्षाणामचेतनत्वेनैक्यपक्षवितयोपन्यासेन तत्रैव पर्यवसानाद्युक्तं द्वैविध्यप्रतिद्वन्द्वितयोपन्यसनमिति ज्ञेयम् ।





