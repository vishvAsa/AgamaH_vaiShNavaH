+++
title = "१६ नैयायिकप्राभाकरपक्षयोः परामर्शः"

+++


## व्याप्तिरेव तु सा स्मृता

**नैयायिकप्राभाकरपक्षयोः परामर्शः**

**व्याप्तिरेव तु सा स्मृता**

### **सुधा**

लिङ्गपरामर्शोऽनुमानं परामर्शश्चानुसन्धानात्मकं तृतीयं ज्ञानमिति कश्चित् । तथा हि । महानसादौ धूमस्याग्निना व्याप्तिग्रहणसमये यज्ज्ञानं तत्प्रथमम् । गृहीतव्याप्तिकस्य पर्वतादौ यद्धूमज्ञानं तद्द्वितीयम् । ततः सम्बन्धिदर्शनसमुद्बुद्धसंस्कारकारण(क)स्य यो धूमवानसावग्निमानिति व्याप्तिस्मरणस्यानन्तरमयं चाग्निव्याप्तधूमवानिति प्रतिसन्धानात्मकं यद्धूमज्ञानं तत्तृतीयमनुमानमिति । तदेतदन्यो न मन्यते । व्याप्तिस्मरणं पक्षधर्मताज्ञानमित्येतावदेव ह्यनुमानसामर्थ्यम् । तत्राननुभूताया व्याप्तेः स्मर्तुमशक्यत्वात्प्रथमं ज्ञानमिष्यते । द्वितीय(ज्ञान)मपि पक्षधर्मताविषयत्वादङ्गीक्रियते । ततो व्याप्तिस्मृतौ सत्यां किमपरमवशिष्यते यदर्थं तृतीयं ज्ञानमेष्टव्यमिति । स स्थूलदृश्वेत्याद्यः । न खलु विशकलित(ते)व्याप्तिस्मृतिपक्षधर्मताज्ञाने भावयतोऽनुमितिः(तम्) । परस्परवार्तानभिज्ञायोः सहकारितानुपपत्तेः । किन्तु सङ्कलिते । न च तत्सङ्कलितत्वं विना तृतीयज्ञानादिति कथं तन्नैष्टव्यम् । आत्मा सङ्कलयतीति चेत् । सत्यम् । वृत्त्या ह्यसौ सङ्कलयेन्न तु स्वरूपेणैव । न चैवं तदेवास्त्विति वाच्यम् । पूर्वेण विना तदनुपपत्तेरिति ।

वयं तु ब्रूमः । यत्र लिङ्गदर्शनादेव व्याप्तिस्मृतिर् अस्तु तत्रोक्तप्रकारः । यदा तु गृहीतव्याप्तेर्विनाऽपि लिङ्गदर्शनाद्वचनादिनैव व्याप्तिस्मृतिराविरस्ति तदा द्वितीयमेव लिङ्गदर्शनं प्रतिसन्धानात्मकमुदेष्यतीति नावश्यम्भाविनीयं प्रक्रिया । यथा खलु संस्कारसाहित्ये सतीन्द्रियसन्निकर्षादेव सोऽयमिति प्रत्यभिज्ञा जायते तथे(थाऽत्रापी)त्यङ्गीकारे न कश्चिद्विरोध इति ।

### **वाक्यार्थचन्द्रिका**

भाष्यकारीयं व्याप्तिस्मरणसापेक्षस्य व्याप्यज्ञानस्यानुमानत्ववर्णनं मतान्तरनिरासार्थमित्याशयेन न्यायमतमुत्थापयति लिङ्गेति । अयं चाग्निना व्याप्तधूमवानितीत्युपलक्षणम् । अयं धूमो वन्हिव्याप्य इतीत्यपि द्रष्टव्यम् ॥ अन्यः प्राभाकरः ॥ अनुमानसामर्थ्यमिति । अनुमितिजननाय पर्याप्तमित्यर्थः । उक्तरूपज्ञानद्वयस्यानुमितेश्चान्तरा विशिष्टज्ञाने मानाभावाज्ज्ञानद्वयस्य हि स्वरूपं पूर्वभावित्वं नियमश्च क्लृप्त एव । विशिष्टज्ञानवादिनाऽपि तद्देतुत्वेन ज्ञानद्वयस्वीकारात् । अनन्यथा सिद्धिमात्रमेव कल्प्यमिति लाघवम् । विशिष्टज्ञाने चतुष्टयमपि कल्प्यमिति गौरवमिति भावः । ननु ज्ञानद्वयादप्येकस्य विशिष्टज्ञानस्य कारणत्वं लघ्विति विपरीतमेव गौरवमित्यतो युगपदुपस्थिते हि वस्तुद्वये लाघवगौरवचिन्तावसरः । प्रकृते च विशिष्टज्ञानस्यैवासिद्धेर्न तदवसर इति ज्ञानद्वयस्य क्लृप्तत्वप्रदर्शनपूर्वकं तृतीयज्ञानस्याक्लृप्ततामुपपादयति तत्रेत्यादिना ॥ प्रथमं ज्ञानमिति । यो धूमवानसावग्निमानिति महानसादौ व्याप्त्यनुभवरूपं धूमज्ञानमित्यर्थः । आद्यो नैयायिकः ॥

विशकलितेति । व्याप्तिज्ञानं त्वन्मते सामान्यप्रत्यासत्तेरभावात्सन्निकृष्टधूमव्यक्तिमात्रविषयम् । पक्षधर्मताज्ञानं त्वगृहीतव्याप्तिकधूमविषयम् । एवञ्च कश्चिद्धूमोऽग्निव्याप्यः पर्वतश्च धूमवानिति ज्ञाने विशकलिते भिन्नविषये एकधर्मिनिष्ठत्वेन व्यप्तिपक्षधर्मत्वाविषयके इति यावत् । अनुमितिं न भावयतो नोत्पादयत इत्यर्थः ॥ परस्परवार्तानभिज्ञयोरिति । स्वतन्त्रस्वस्वविषयमात्रपर्यवसितयोरित्यर्थः । अन्यथा किञ्चित्प्रमेयं वन्हिव्याप्यं पर्वतश्च प्रमेयवानिति ज्ञानद्वयमप्यनुमितिहेतुः स्यात् । न च प्रमेयत्वं वह्निव्याप्यत्वावच्छेदकत्वेन न गृहीतं धूमत्वं तु तदवच्छेदकत्वेन गृहीतमिति वैषम्यान्नोक्तातिप्रसङ्ग इति वाच्यम् । धूमत्वस्य व्याप्यतावच्छेदकत्वं हि व्याप्येन सह व्याप्तिः । अन्यस्य प्रकृतानुपयोगात् । न च व्याप्तिग्रहणकाले धूमस्याग्निनेव धूमत्वस्य धूमनिष्ठया वह्निव्याप्त्या सह व्याप्तिर्गृहीता पक्षधर्मे व्याप्तिग्रह प्रस्तावोक्तरीत्या व्याप्तिग्राहकसामग्रीसत्त्वेन वह्निना व्याप्तिग्रहसम्भवेऽपि व्याप्तिग्रहसामग्रीविरहेण व्याप्तिधूमत्वयोर्व्याप्तिग्रहस्यासम्भवदुक्तिकत्वादिति भावः ॥ सङ्कलिते इति । एकधर्मिनिष्ठत्वेन व्याप्तिपक्षधर्मत्वावगाहिनीत्यर्थः । सङ्कलयतीति । व्याप्तिपक्षधर्मत्वयोरेकधर्मिनिष्ठत्वं सम्पादयतीत्यर्थः ॥ वृत्त्येति । व्यापारेणेत्यर्थ इति निबन्धः । व्यापारश्च तृतीयलिङ्गपरामर्शरूप इति तद्वर्धमानः ॥ न स्वरूपेणैवेति । नोक्तज्ञानद्वयसमवायितामात्रेणेत्यर्थः । अतिप्रसङ्गादिति भावः ॥ तदेवेति । तृतीयज्ञान मेवेत्यर्थः ॥ पूर्वेणेति । तृतीयलिङ्गपरामर्शस्य विशिष्टज्ञानत्वेन विणज्ञानजन्यत्वाद्य्वाप्तिज्ञानपक्षधर्मताज्ञानयोरसत्त्वे तत्साध्यविशिष्टज्ञानानुपपत्तेरित्यर्थः ॥ वचनादिनैवेति । आप्तवचनादिनैवेत्यर्थः। अदृष्टादिहेत्वन्तरपरिग्रहायादिपदम् ॥ प्रतिसन्धानात्मकमिति । विशिष्टविषयकमित्यर्थः । अत्रैवानुरूपं दृष्टान्तमाह यथेति ।

### **परिमल**

व्याप्यज्ञानं वह्निव्याप्योऽयमिति वा वह्निव्याप्यत्ववानयमित्येवं रूपं वा ज्ञानमित्येतदभिप्रायकत्वमस्य वयन्त्वित्यादिना विवरिष्यन् तार्किकोक्तं तावदाह लिङ्गेति ॥ अनुसन्धानेति । पूर्वं विणेन विना ज्ञातस्य प्रागवगतविणयुक्तत्वेन पुनर्ज्ञानमनुसन्धानं तद्रूपमित्यर्थः ॥ यज्ज्ञानमिति । धूमस्येत्यनुषङ्गः ॥ अन्य इति । प्राभाकरो न मन्यत इत्यर्थः ॥ स इति । प्राभाकरः स्थूलबुद्धिरिति आद्यस्तार्किक आहेत्यर्थः ॥ विशकलिते इति । धूमो वह्निव्याप्योऽयं च धूमवानित्येवं रूपान्योविषयाविषयके ज्ञाने भावयत उत्पादयतोऽनुसन्दधतो वा पुंसो ऽनुमितिर्न भवतीत्यर्थः । अनुमितिम् इति पाठे भावयतो जनयतोऽनुमितित्यर्थः ॥ परस्परवार्तेति । अन्योन्यविषयाविषयकयोरित्यर्थः ॥ सङ्कलिते । अन्योन्यविषयविषयके । सङ्कलयति । व्याप्तिपक्षधर्मतयोरेकवस्तुनिष्ठतां सम्पादयतीत्यर्थः ॥ वृत्त्या हीति । ज्ञानेनेत्यर्थः ॥ तदेव तृतीयं ज्ञानमेव । किं पूर्वज्ञानद्वयेनेत्यर्थः ॥ पूर्वेणेति । व्याप्तिस्मृतिसहितेन पक्षीयलिङ्गदर्शनेन विनेत्यर्थः । तार्किकमुखेन प्राभाकरमतं निरस्य तन्मतप्रक्रियामपि क्वाचित्कीमुपेत्य सार्वत्रिकत्वनियमखण्डनेन निरस्यति वयं त्वित्यादिना ॥ उक्त इति । तार्किकोक्ततृतीयज्ञानप्रक्रियाप्रकारोऽस्त्वित्यर्थः ॥ वचनेन आप्तवचनेन । अदृष्टादिना हेत्वन्तरेणेत्यर्थः । आविरस्ति आविर्भवति । प्रतिसन्धानात्मकं वह्निव्याप्यधूमवानयमित्येवं रूपम् ।

### **यादुपत्यं**

विशकलिते इति । व्याप्तिज्ञानं त्वन्मते सामान्यप्रत्यासत्तेरभावेन सन्निकृष्टधूमव्यक्तिमात्रविषयम् । पक्षधर्मताज्ञानं त्वगृहीतव्याप्तिकधूमविषयम् । एवं च कश्चिद्धूमो वह्निव्याप्यः पर्वतश्च धूमवानिति ज्ञाने विशकलिते परस्परवार्तानभिज्ञे एकधर्मिनिष्ठत्वेन व्याप्तिपक्षधर्मत्वाविषयके इति यावत् । अनुमितिं न भावयतो न जनयत इत्यर्थः । अन्यथा धूमो वह्निव्याप्य आलोकवांश्चायमिति ज्ञानद्वयेनाप्यनुमित्यापत्तेरिति भावः । न च व्याप्यातावच्छेदकप्रकारकपक्षधर्मताज्ञानमनुमितिजनकतया विवक्षितमतो नातिप्रसङ्ग इति वाच्यम् । धूमत्वे व्याप्यतावच्छेदकत्वं हि व्याप्यत्वेन सह व्याप्तिरेव । अन्यस्य प्रकृतानुपयोगात् । न हि व्याप्तिग्रहणकाले धूमस्याग्निनेव धूमत्वस्य धूमनिष्ठया वह्निव्याप्त्या सह व्याप्तिर्गृहीता । येन व्याप्यतावच्छेदकप्रकारपक्षधर्मताज्ञानमनुमितिहेतुरिति स्यादित्याशयात् ॥ सङ्कलिते इति । एकस्मिन्धर्मिणी व्याप्तिपक्षधर्मत्वावगाहिनि इत्यर्थः ॥ सङ्कलयतीति । व्याप्तिपक्षधर्मत्वयोरेकधर्मिनिष्ठतां सम्पादयतीत्यर्थः ॥ वृत्त्येति । ज्ञानेन हीत्यर्थः । तदेवेति । तृतीयं ज्ञानमेवेत्यर्थः । पूर्वेणेत्येकवचनं जात्यभिप्रायम् । पूर्वाभ्यामित्यर्थः । वचनादिनैवेत्यत्रादिपदेनादृष्टचिन्तादेर्ग्रहणम् ।

### **श्रीनिवासतीर्थीया**

वृत्त्या हीति । ततश्च सैव तृतीयं ज्ञानमिति भावः । तदेव तृतीयज्ञानमेव । तथा च पूर्वज्ञानद्वयं व्यर्थमिति भावः । पूर्वेण ज्ञानद्वयेन ॥ तदिति । तृतीयज्ञानेत्यर्थः । आविर्भूतव्याप्तिस्मृतिरूपसहकारिसहितमेव द्वितीयं ज्ञानं प्रतिसन्धानात्मकं भविष्यति । सहकारिण एतादृशसामर्थ्यदर्शनादित्याह यथा खल्वित्यादि ।

### **वाक्यार्थरत्नमाला**

मूले संस्कारकारणस्येति ॥ संस्कारलक्षणं कारणं यस्येति बहुव्रीहिणा व्याप्तिस्मरणविणम् इदम् । अन्तराविशिष्टज्ञाने मानाभाव इति प्रथमान्तः पाठः । चतुष्टयमपीत्यतः प्राक् चशब्दयुक्तपाठः । गौरवं चेति पाठः । गौरवमित्येव पाठेऽपि चशब्दार्थान्तर्भावेनैवार्थो ज्ञेयः । व्याप्तिज्ञानमिति । एतच्च....... तदनुसारेण । तयोः परस्परवार्तामानाभिज्ञतया मिथो घटनायोग इत्येतन्न्यायवाचस्पतिवाक्यव्याख्यानरूपस्वतन्त्रस्वस्वविषयपर्यवसिततयेत्येतन्निबन्धानुसारेण व्याचष्टे । स्वतन्त्रस्वस्वविषयेति । .......सारेणाह । अन्यथा किञ्चित्प्रमेयमित्यादि । व्याप्तिधूमत्वयोरिति । एतच्च मध्यदीपिकान्यायेनोभयत्र सम्बध्यत इति ज्ञेयम् ।





------------------------------------------------------------------------

व्याप्तिरेव तु सा स्मृता

**व्याप्तिरेव तु सा स्मृता**

### **सुधा**

ननु व्याप्तिरेव केन प्रमाणेन ग्राह्या । यथायथं प्रत्यक्षानुमानागमैर् इत्युक्तम् । यथा चैतत्तथा वक्ष्यामः ॥

### **वाक्यार्थचन्द्रिका**

ननु सहचारदर्शनस्य व्यभिचारिसाधारणत्वात्प्रत्यक्षस्य, व्याप्तिसापेक्षत्वेनानवस्थापत्त्या अनुमानस्य, आप्तेरनुमानेन निश्चेतव्यत्वेनानवस्थापत्त्यैवाप्तवाक्यस्य च व्याप्तिग्राहकत्वासम्भवेन ग्राहकाभावाद्य्वाप्तिग्रह एव न सम्भवतीति न तस्यानुमानाङ्गत्वमित्याशयेन आक्षिपति नन्विति । प्रत्यक्षानुमानागमानामेव व्याप्तिग्राहकतया तदभावासिद्धिर्युज्यते व्याप्तिग्रह इति युक्तं तस्यानुमानाङ्गत्वमित्याशयेन परिहरति यथायथमिति । प्रत्यक्षानुमानागमानामपि प्रत्येकं सार्वत्रिकव्याप्तिग्राहकत्वस्य बाधितत्वेनानुपपत्तावपि धूमादौ प्रत्यक्षस्य, व्यतिरेकिप्रयोगेऽनुमानस्य, ब्राह्मणो न हन्तव्य इत्यादावागमस्येत्येवं स्वस्वयोग्यविषये तद्ग्राहकत्वं नानुपपन्नमित्याशयेन यथायथमिति विणम् । ननु साहचर्यदर्शनस्य व्यभिचारसाधारणत्वान्न प्रत्यक्षस्य धूमादौ व्याप्तिग्राहकत्वमन्यथाऽग्न्यादावपि धूमादिव्याप्तिग्राहकत्वापातात् । ननु व्यभिचारानुपलम्भे सति सहचारदर्शनं व्याप्त्यध्यवसायहेतुरित्यभिमतमतो नातिप्रसङ्ग इति चेत् । किं सकलदेशकालनिष्ठो व्यभिचारानुपलम्भः सहकारितया विवक्षितः किंवा तद्विनिष्ठः । नाद्यः । अस्मदाद्यशक्यत्वात् । नान्त्यः । अतिप्रसङ्गात् । तत्कथं प्रत्यक्षेण व्याप्तिसिद्धिरित्यतो मीमांसासहकृतस्य प्रत्यक्षस्य धूमादावाग्न्यादिसम्बन्धं गृह्णतो व्यभिचाराभावावेदकत्वेन व्याप्तिसाधकत्वस्य यदैवाव्यतिरेकेऽस्य ह्यक्षजं वाऽऽगमो भवेत् । तन्निर्धारितयुक्तिर्वा व्याप्तिः सैवापरा न ही’त्यनुव्याख्याव्याख्यानावसरे वक्ष्यमाणत्वान्नानुपपत्तिरित्याह यथा चैतदिति ।

### **परिमल**

इत्युक्तमिति । ‘व्यप्तिः प्रत्यक्षगा यस्या युक्तिगाऽऽगमगा तथा’ इत्यत्रोक्तमित्यर्थः ॥ वक्ष्याम इति । ‘प्रत्यक्षमागमो वापि भवेद्यत्र नियामक’ इत्यादिव्याख्यावसरे वैशेषिकनये वक्ष्याम इत्यर्थः ।

### **यादुपत्यम्**

इत्युक्तमिति । ‘व्याप्तिः प्रत्यक्षगा यस्या युक्तिगाऽऽगमगा तथा’ इति पूर्वमुक्तमित्यर्थः । ननु सहचारदर्शनस्य व्यभिचारिसाधारण्यात्कथं प्रत्यक्षादिना व्याप्त्यध्यवसायः । न च व्यभिचारानुपलम्भस्तत् सहकारीति वाच्यम् । किं सकलदेशकालनिष्ठानुपलम्भः किंवा तद्विनिष्ठः । नाद्यः । अस्मदाद्यशक्यत्वात् । न द्वितीयः । अतिप्रसङ्गादित्यत आह यथा चैतदिति ।

समयपादे–

‘सहदर्शनमात्रेण न व्याप्तिरवसीयते ।

यदैवाव्यतिरेकेऽस्य ह्यक्षजं वाऽऽगमो भवेत् ।

तन्निर्धारितयुक्तिर्वा व्याप्तिः सैवापरा न हि’

इति मूलव्याख्यावसरे वक्ष्याम इत्यर्थः ।





