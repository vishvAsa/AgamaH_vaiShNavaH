+++
title = "२० अष्टौ दृष्टान्तदोषा इत्यस्य विमर्शः"

+++


## विरोधोऽपि त्रिधैव स्यात्

**अष्टौ दृष्टान्तदोषा इत्यस्य विमर्शः**

**विरोधोऽपि त्रिधैव स्यात्**

### **सुधा**

यद्वा साध्यासाधनोभयाश्रयहीनसाध्यसाधनोभयाव्यावृत्ताश्रय हीनानष्टौ दृष्टान्तदोषानेके भाषन्ते । तन्निरासाय दृष्टान्तदोषस्य पृथगुपादानम् । तथा हि उभयविकलस्तावन्न परिसङ्ख्येयः । अन्यतरवैकल्येनैव दृष्टान्तदुष्टतासिद्धावाधिक्यप्रसङ्गात् । अन्यथैकैकविकलपरिसङ्ख्यानानुपपत्तेः । कथं तर्ह्यन्वयव्यतिरेकीति चेत् । न कथञ्चिदित्युक्तमेव । साध्याद्यव्यावृत्तिस्तु दृष्टान्तस्य गुण एव न दोषः । सतो हि सता व्याप्तिं प्रदर्शयितुं दृष्टान्तोऽन्वेष्टव्यः । वैधर्म्यदृष्टान्तस्यायं दोष इति चेत्स एव किमर्थः । व्यतिरेकव्याप्तिबोधायेति चेन्न । तस्याः साक्षादनुपयोगात् । पारम्पर्येणोपयोगे तु साधर्म्यदृष्टान्त एवासाविति किं पृथगुपादानेन । उभयाव्यावृत्तश्चाधिक्यान्नि(क्यनि)रस्तः । आश्रयहीनस्त्वाश्रयासिद्धिसमानयोगक्षेम इति द्वावेव दृष्टान्तदोषौ । असार्वत्रिकश्च दृष्टान्तदोषः । न हि सर्वत्र दृष्टान्त एव व्याप्तिरुपदर्शनीयेत्यस्ति नियमः । आनुमानिकागमिकव्याप्तेस्तदनपेक्षणात् ।

### **वाक्यार्थचन्द्रिका**

एवं दृष्टान्तदोषस्याव्याप्तिग्रहणेन गृहीतत्वादत्र पृथगनुपादानमङ्गीकृत्य अन्यत्र पृथगभिधानस्यैकं प्रयोजनमभिहितमिदानीम् उक्तरीत्या पृथगनुपादनमत्रेत्यङ्गीकृत्यैवान्यत्र तदुक्तेः प्रयोजनानन्तरमाह यद्वेति । तत्र साध्यवैकल्यं साधनवैकल्यमुभयवैकल्यमाश्रयहीनत्वमिति चत्वारः साधर्म्यदृष्टान्तदोषाः । साध्याव्यावृत्तिः साधनाव्यावृत्तिरुभयाव्यावृत्तिराश्रयाहीनत्वमिति चत्वारो वैधर्म्यदृष्टान्तदोषा इति ज्ञेयम् । कथमनेन तन्मतनिरास इत्यत आह तथा हीति । अन्यतरवैकल्येनैवेति । सम्भवमात्रेणैव पृथग्वचने चानैकान्तिककालातीतत्वमसिद्धकालातीतत्वमित्याद्यपि हेत्वाभासान्तरं स्यादिति भावः ॥ अन्यथेति । अन्यतरवैकल्येन दृष्टान्तस्य दुष्टत्वासिद्धावित्यर्थः । तथा चाष्टौ दृष्टान्तदोषा इति मतहानिरिति भावः ॥ या तु साध्यस्य साधनस्य चाननुगमो दृष्टान्तविरोध इति प्रमाणलक्षणव्याख्यावसरे उभयोर्वेति ग्राह्यमित्युक्तिः सा, यथा मनोऽनित्यं मूर्तत्वात्परमाणुवत्कर्मवदित्यत्र क्रमेण साध्यवैकल्यं साधनवैकल्यं च दोषस् तथा गगनवदित्यादावुभयवैकल्याख्यौ दोषौ स्त इत्यभिप्रेत्यैव, न तूभयवैकल्यदूषणस्य पृथग्दूषणत्वमित्यभिप्रेत्य । अन्यथा अन्यतरवैकल्येनेत्याद्येतद्ग्रन्थेनोभयवैकल्यं न पृथग्गणनीयमिति पद्धत्या च विरोधप्रसङ्गादित्यदित्यवधेयम् ॥ कथं तर्हीति । आधिक्यप्रसक्त्योभयविकलस्य पृथगपरिसङ्ख्येयत्व इत्यर्थः । अन्वयव्यतिरेकव्याप्त्योरन्यतरस्य अगमकत्वे एकैकव्याप्तिमतः परिसङ्ख्यानानुपपत्त्या तद्गमकत्वावश्यम्भावेनान्यतरव्याप्तिमात्रेणैव गमकत्वसिद्धेरुभयोरपि गमकत्वे आधिक्यप्रसङ्गस्य तुल्यत्वादिति भावः ॥ उक्तमेवेति । ‘व्याप्तिरेव तु सा स्मृते’त्यत्रत्यतुशब्दव्यावर्त्यतया ‘एतेनानुमानस्य केवलान्वयिकेवलव्यतिरेक्यन्वयव्यतिरेकिभेदेन त्रैविध्य मपि परास्तमि’त्यादिनेति शेषः ॥

तस्येति । यो धूमवानसावग्निमानित्यन्वयव्याप्तिज्ञानेनैव धूमेन वह्निसिध्या योऽग्निमान्न भवति स धूमवान्न भवतीति व्यतिरेकव्याप्तिज्ञानस्य धूमेन वह्निसिद्धावनुपयोगादित्यर्थः । व्यतिरेकव्याप्तिज्ञानस्य साक्षात्प्रकृतसाध्यसिद्ध्यनुपयोगित्वेऽपि प्रकृतसाधनव्याप्तिसाधनोपयोगित्वेन परम्परयोपयोगादर्थवत्त्वमित्यत आह पारम्पर्येणेति ॥ साधर्म्यदृष्टान्त एवासावितीति । एतच्च ‘तत्र चान्वयरूपतैव तस्याः’ इत्यादिनाऽऽकर एव पूर्वं प्रपञ्चितमिति द्रष्टव्यम् ॥ आधिक्यनिरस्त इति । एकैकाव्यावृत्त्या दृष्टान्तदुष्टतासिद्धेरन्यथैकैकाव्यावृत्तपरिसङ्ख्यानानुपपत्तेरिति भावः । दृष्टान्तदोषत्वज्ञापनार्थं साध्यसाधनाननुगमयोरन्यत्र पृथगुपादानात्तयोरसार्वत्रिकत्वज्ञापनार्थमत्रानुपादानमित्यतोऽपि न परस्परविरोध इत्याशयेन पक्षान्तरमाह असार्वत्रिकश्चेति । तस्यासार्वत्रिकत्वं कुत इत्यत आह न हीति । ततश्च दृष्टान्तस्यासार्वत्रिकत्वात्तद्दोषस्याप्यसार्वत्रिकत्वमित्युक्तं भवति । केचित्तु हेतुदोषस्येव न दृष्टान्तदोषस्य सार्वत्रिकत्वं दृष्टान्तस्यासार्वत्रिकत्वेन तद्दोषस्य सार्वत्रिकत्वायोगात् । तथा च हेतुदोषतया तद्ग्रहणे तस्येव दृष्टान्तदोषस्यापि सार्वत्रिकत्वमिति विज्ञायेत तन्मा विज्ञायीति च पृथगुपादानमित्यसार्वत्रिकश्चेति वाक्यं योजयित्वाऽत्रानुक्तौ यद्वेत्यादिपक्षद्वयेऽप्यव्याप्तिग्रहणेन गृहीतत्वादिति पूर्वोक्तमेव निमित्तमनुसन्धेयमिति पक्षभेदमाहुः ।

### **परिमल**

उक्तदीशा दृष्टान्तविरोधस्याव्याप्त्यैव सङ्गृहीतत्वादत्रानुक्तिः । अन्यत्रोक्तिस्तु परमतनिरासाभिप्रायेणेति भावेनाह यद्वेति । हीनशब्दः साध्यहीनसाधनहीन उभयहीनाश्रयहीनेतिप्रत्येकमन्वेति । एवमग्रेऽव्यावृत्तशब्दोऽपि साध्याव्यावृत्यादिरूपेणान्वेति ॥ अन्यथेति । एकैकेन दुष्टत्वासिद्धावित्यर्थः ॥ कथं तर्हीति । आधिक्यप्रसङ्गेनोभयवैकल्यस्यासङ्ख्येयत्वे व्यतिरेकस्याप्याधिक्येनान्वय व्यतिरेक्यपि न स्यादित्यर्थः ॥ उक्तमेवेति । ‘व्याप्तिरेव तु सा स्मृते’त्यत्रत्यतुशब्दव्याख्यावसरे उक्तमित्यर्थः । साधर्म्यदृष्टान्ताभिप्रायेण दूषयति साध्यादीति ॥ पारम्पर्येणेति । प्रागुक्तदिशाऽन्वयव्याप्तिसाधनद्वारेणेत्यर्थः ॥ साधर्म्येति । यदभावो यदभावव्यापकः, स तद्य्वाप्यो, यथा धूमो वह्नेर् इति साधर्म्यदृष्टान्त एवेत्यर्थः ॥ समानेति । भक्तिपादे वक्ष्यमाणदिशा आश्रयासिद्धेर्यथा न दोषत्वं तथाऽस्यापि न दोषत्वमिति भावः ॥ द्वावेवेति । यत्तु साध्यस्य साधनस्य वाऽननुगमो दृष्टान्तविरोध इति लक्षणटीकायामुभयोरिति ग्राह्यमिति वाक्यं तत्तदुभयवैकल्यस्थलेऽपि अन्यतरवैकल्येन दोषत्वमस्तीत्यभिप्रेत्येति तर्कताण्डव एव व्याख्यातम् । अत्रानुक्तौ बीजान्तरमाह असार्वत्रिकश्चेति । न केवलमव्याप्त्या सङ्गृहीतत्वादत्रानुक्तिरपि तु असार्वत्रिकत्वाच्चानुक्तिरिति भावः ॥ तदनपेक्षणादिति । अनुमानादिनैवावगतव्याप्तिके, यत्र प्राणादिमत्त्वं तत्र सात्मकत्वमित्यत्र, यो ब्राह्मणस्स न हन्तव्य इत्यत्र च यथा अमुक इति दृष्टान्ताभावेन तदनपेक्षणादित्यर्थः ।

### **यादुपत्यं**

ननूभयविकलो यद्याधिक्यप्रसङ्गान्न पृथक् परिसङ्ख्येयस्तर्ह्यन्वयव्यतिरेक्यपि न पृथग्गणनीयः । तत्राप्यन्यतरव्याप्तिमात्रेण गमकतोपपत्तावाधिक्यप्रसङ्गादित्याशयेन शङ्कते कथं तर्हीति ॥ उक्तमेवेति । ‘व्याप्तिरेव तु सा स्मृता’ इत्यत्रत्यतुशब्दव्यावर्त्यतया । एतेनानुमानस्य केवलान्वयिकेवलव्यतिरेक्यन्वयव्यतिरेकिभेदेन त्रैविध्यमपि परास्तमि’त्युक्तमेवेत्यर्थः ॥ पारम्पर्येणेति । साध्यानुमित्युपयोग्यन्वयव्याप्त्यनुमापकहेतुशरीरगताभावयोर्व्याप्तिप्रदर्शकतयेत्यर्थः । प्राणादिमत्त्वं सात्मकत्वव्याप्यं तदभावव्यापकाभावप्रतियोगित्वादिति हेतुशरीरनिष्ठाभावयोर्व्याप्तिर्लोष्ठादिदृष्टान्ते प्रदर्श्यत इति हि प्रसिद्धम् । सा चाभावयोर्व्याप्तिर् इदं प्राणादिमन्न भवति सात्मकत्वशून्यत्वादित्यनुमानेऽन्वयरूपैव भवतीति तत्र लोष्ठादिः साधर्म्यदृष्टान्त एवेत्यर्थः । अभावयोरन्वयव्याप्तिरेव प्रकृतान्वयव्याप्त्यनुमापकहेतुशरीरान्तर्गतेति भावः ॥ तदनपेक्षणादिति । तथा च तत्र दृष्टान्तासिद्धिर्न दोष इति भावः । सा तूभयोश्चेति ग्राह्यम् । तथा च साध्यस्य साधनस्योभयोर्वाऽननुगम इति साधर्म्यदृष्टान्तविरोधस्त्रिविधो वैधर्म्यदृष्टान्तविरोधोऽपि त्रिविध इति द्रष्टव्य इति प्रमाणलक्षणटीकोक्तिः सा पररीतिमाश्रित्येति तया न विरोधः ।

### **श्रीनिवासतीर्थीया**

उभयस्यापि सद्भावेऽन्यतरेणैवोपपत्तौ प्रोच्यमानायामन्वयव्यतिरेकिण्यप्यन्वयव्याप्त्यैव साध्यसिद्ध्युपपत्तौ व्यतिरेकव्याप्तिर्वक्तव्यैव न स्यात् । तथा च तस्यान्वयव्यतिरेकिता न स्यादित्याशङ्कते कथं तर्हीति ।

### **वाक्यार्थरत्नमाला**

दृष्टान्तदोषस्य पृथगुपादानमित्यन्तेनान्यत्रोक्तदोषत्वनिर्वाहेऽपि अत्रत्यदोषत्वानुक्तिनिर्वाहाभावाद्यद्वेति पक्षो न पूर्ण इत्यपरितोषपरिहाराय तत्पक्षेऽत्रानुक्तिनिर्वाहोऽपि नास्त्येव, किं तु तस्य पूर्वोक्तप्रकारेणैवानुसन्धेयस्त्वमित्याशयेनोत्तरग्रन्थप्रतिपाद्यं वक्तुं तावदनुवदति । एवं दृष्टान्तेति । साधर्म्यदृष्टान्तेत्यादि । यद्यपि नायं विभागो विन्यास उचितः, तथा सति साध्याव्यावृत्यादेर्दृष्टान्ते गुणत्वप्रतिपादनपरोत्तरमूलासङ्गतिप्रसङ्गात् । तथापि वास्तवपरप्रक्रियास्फुटीकरणायेदमुक्तम् । न तु मूलार्थतयेत्यवधेयम् । पद्धत्या चेति । अन्यतरवैकल्येनैव दृष्टान्तस्य दुष्टत्वादुभयवैकल्यं पृथङ्न गणनीयमिति पद्धतिग्रन्थो ज्ञेयः । कथं तर्हि इत्यत्र तर्हीत्यंशं व्याचष्टे । आधिक्यप्रसक्तयेति । मूले यद्वेत्यादिकं पक्षान्तरत्वज्ञापकं न प्रतीयते । वस्तुतश्च भवतीदं पक्षान्तरमतोऽसार्वत्रिकश्चेति चशब्देनैव पक्षान्तरत्वकल्पनोपपत्तिरित्याशयेन पक्षान्तरपरतयोत्तरग्रन्थं योजयति । दृष्टान्तदोषत्वेति । आनुमानिकेति मूलम् । व्यतिरेकिणि आनुमानिकी ब्राह्मणो न हन्तव्य इत्यादावागमिकीव्याप्तिरिति प्रागेवोक्तमिति पुनरत्र नोक्तम् ।





