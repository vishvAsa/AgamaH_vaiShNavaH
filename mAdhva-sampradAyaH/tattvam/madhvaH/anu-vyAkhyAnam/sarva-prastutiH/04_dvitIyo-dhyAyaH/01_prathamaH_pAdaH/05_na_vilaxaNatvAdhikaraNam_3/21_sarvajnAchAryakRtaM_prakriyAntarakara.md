+++
title = "२१ सर्वज्ञाचार्यकृतं प्रक्रियान्तरकरणं सप्रयोजयनमेव"

+++


## विरोधोऽपि त्रिधैव स्यात्

**सर्वज्ञाचार्यकृतं प्रक्रियान्तरकरणं सप्रयोजयनमेव**

**विरोधोऽपि त्रिधैव स्यात्**

### **सुधा**

स्यादेतत् । प्रतिज्ञार्थविरुद्धतया हि कालातीतप्रकरणसमौ सङ्गृहीतौ । लिङ्गराहित्यमित्यसिद्धिः । अव्याप्तिश्च त्रिविधा भवति । साधनस्य साध्येन सम्बन्धाभावः । सत्यपि सम्बन्धे तदभावेनापि सम्बन्धः, साध्यभावव्या(प्त)प्यता चेति । तदेतत्त्रयं क्रमेणानध्यवसितानैकान्तिकविरुद्धसंज्ञां लभते । तथा च परनिरूपितप्रस्तारस्य समसनमेवानेन कृतं स्यात् । न चानेन किमपि प्रयोजनम् । अन्यथा पुरुषमतिवैश्वरूप्येण प्रक्रियान्तरस्यापि सावकाशत्वात् । न च ब्रह्मतर्कादितर्कशास्त्रमनुसृत्येत्थं व्युत्पादनमिति वाच्यम् । प्रयोजनभावेऽन्धपरम्परापत्तेरिति ।

उच्यते । अस्ति प्रक्रियान्तरकरणस्य प्रयोजनम् । तथा हि । प्रतिज्ञार्थविरुद्धतया हि स्ववाक्यविरोधस्यापि सङ्ग्रहं वक्ष्यति । न च कालातीत्वादिना स लभ्यते । अपि च व्यवहारोऽपि प्रतिज्ञार्थविरुद्धतयोपपद्यते; न कालातीतत्वादिना, वैयर्थ्यप्रसङ्गात् । असाधकमिदं कालातीतत्वात् । सत्प्रतिपक्षत्वादित्यस्य प्रबलसमबलप्रमाणविरुद्धत्वादित्यर्थः । न चात्र विणस्य किमपि प्रयोजनमस्ति । हीनबलस्य प्रमाणपदेनैव निरस्तत्वात् । प्रमाणतदाभासाविवेक एव हि प्रमाणशब्दप्रयोगो न त्वप्रामाण्यनिश्चये । अहीनबलतया वा विणे सम्भवति तदवान्तरभेदोपादानं निरर्थकमेव । तथा चैकमेवेदं दूषणं स्यात् । लिङ्गराहित्यग्रहणेन चादूषणानामपि दूषणतया परपरिगणितानामाश्रयव्यधिकरणसाध्यान्यथासिद्धीनां निरासो लभ्यते अन्यथासिद्धेर्दूषणत्वेऽपि प्रकारान्तरस्य वक्ष्यमाणत्वात् ।

### **वाक्यार्थचन्द्रिका**

असिद्धिरिति । सङ्गृहीतेति योग्यतया विपरिणामेन सम्बध्यते ॥ समसनमिति । सङ्कोचनमित्यर्थः । अन्धपरम्परेति । यथा शुक्लं क्षीरमित्यन्धेनोक्ते केनेढमवगतमिति स पृष्टो यदाऽन्धान्तरं मूलं निर्दिशति सोऽप्यन्धान्तरं तदा नैतद्वचः शौक्ल्ये प्रमाणं भवति, तादृगेतदित्यर्थः । शुक्लं क्षीरमिति मूलभूतान्धवचनस्य प्रत्यक्षामूलकत्ववन्मूलभूतब्रह्मतर्के तथा व्युत्पादनस्यापि प्रयोजनाभावयुक्तिपराहतत्वादिति (भावः) ॥ वक्ष्यतीति । स्ववाक्येन विरोधेऽपि नैव साधकतां व्रजेदि’त्यादिनाऽनुपदमेवेति शेषः ॥ न चेति । तल्लक्षणानाक्रान्तत्वात्स्ववाक्यविरोधस्येति भावः । ननु कालातीतादेरपि स्ववाक्यविरोधानुगतलक्षणकरणाद्युक्तस्तेनापि तत्सङ्ग्रह इत्यत आह अपि चेति ॥ व्यवहारोऽपीति । असाधकत्वानुमानमपीत्यर्थः । असाधकमिदं प्रतिज्ञार्थविरुद्धत्वादित्यत्र व्यर्थविणत्वाद्यप्रसङ्गादिति भावः ॥ नेति । अयमाशयः । यद्रूपेण हि ज्ञानमनुमितिप्रतिबन्धकं तद्रूपेणैव दोषः परं प्रत्युद्भाव्यः । यद्रूपेण चोद्भावनं तद्रूपेणासाधकता साधनीया । यद्रूपेणासाधकतासाधनं तद्रूपेणैवानुमानदोषो विभजनीयः । अन्यथाऽन्यः शस्त्री अन्यो योद्धा अन्यो जयी अन्यस्तु श्लाघ्य इतिवद्वैरूप्यापातादिति भावः ॥ न चेति । असाधकमिदं प्रमाणविरुद्धत्वादित्येतावन्मात्रस्यैव निर्दुष्टत्वादित्यर्थः । हीनबलप्रमाणविरुद्धस्य सत्यपि प्रमाणविरुद्धत्वे साधकत्वेन तत्र व्यभिचारपरिहार एवोक्तविणकृत्यमित्यत आह हीनबलस्येति । तथा च प्रमाणविरुद्धत्वरूपहेतोरेवागमनान्न तत्र व्यभिचार इति भावः ।

तत्रापि प्रमाणपदप्रयोगात्कथं प्रमाणपदेन तन्निरास इत्यत आह प्रमाणेति । तथाऽप्यप्रामाण्यनिश्चयदशायां हीनबलस्य प्रमाणपदेनानिरसनात्तन्निरासो विणकृत्यमित्यरुचेराह अहीनेति ॥ अवान्तरेति । प्रबलसमबलरूपावान्तरेत्यर्थः । अवान्तरभेदानुपादानेप्यहीनबलप्रमाणविरुद्धत्वरूपहेत्व गमनादेव तत्र व्यभिचाराप्रसक्त्या व्यावर्त्याभावात् । व्यावर्त्याभावेऽपि विद्यमानतामात्रेण तदुपादाने च प्रबलचाक्षुप्रत्यक्षविरुद्धत्वादित्याद्यपि प्रयुज्यते । न च परस्यात्यतिशक्तिज्ञापनार्थत्वान्न वैयर्थ्यमिति वाच्यम् । अशक्तिज्ञापनस्यैवोद्देशत्वाद्बाधाज्ञानमूलाशक्तौ प्रतिरोधाज्ञानमूलाशक्तितोऽतिशयाभावाच्चेति भावः । ननु बाधप्रतिरोधयोरन्योन्यमसङ्करार्थमेव तदुपादानमस्त्वित्यतो दूषकताबीजैक्येन सङ्करस्यैवोचितत्वान्नासाङ्कर्यार्थतया तदुपपत्तिरित्याशयेनाह तथा चेति ॥ आश्रयव्यधिकरणसाध्यान्यथासिद्धीनामिति । द्वन्द्वान्ते श्रूयमाणमसिद्धिपदं प्रत्येकमभिसम्बध्यते । ततश्चाश्रयासिद्धिव्यधिकरणासिद्धिसाध्यासिद्ध्यन्यथासिद्धिनामिति पर्यवस्यति । अन्यथेत्यस्य च व्यर्थविणत्वादिरूपप्राकारान्तरेणेत्यर्थः । व्यर्थविणत्वव्यर्थविशेष्यत्वयोरुभयोरपि ग्रहणे गौरवादुभयसङ्ग्रहार्थमन्यथेत्येवोक्तमिति ध्येयम् । ननु ‘न च ते दोषा व्याप्तौ सत्यां कथञ्चने’ति वक्ष्यमाणरीत्या आश्रयव्याश्रयसाध्यासिद्धीनामदूषणत्वेऽप्यन्यथासिद्धेः, सिद्धान्तेऽपि दूषणत्वस्थितेस्तन्निरासलाभवर्णनमनुचितमित्यतोऽन्यथासिद्धेः ‘विणे । वैयर्थ्यमेकासिद्धौ चे’ति प्रमाणरीत्या दूषणत्वेऽप्यसिद्ध्यपेक्षयाऽऽधिक्यरूपप्रकारान्तरस्य वक्ष्यमाणत्वेनासिद्धित्वानभ्युपगमादनसिद्धिरूपाणामसिद्धिरूपदूषण तया परिगणिताश्रयव्यधिकरणसाध्यान्यथासिद्धीनां लिङ्गराहित्यग्रहणेन निरासलाभवर्णनमुचितमित्यिशयवानाह अन्यथासिद्धेरिति ।

### **परिमल**

युक्तिदोषाणां रीत्यन्तरेण निरूपणस्य वैयर्थ्यमाशङ्क्य समाधत्ते स्यादेतदित्यादिना न स्वीयव्यवहारविरोध इत्यन्तेन ॥ प्रस्तारस्य विस्तरस्य ॥ समसनं संक्षेपः ॥ वक्ष्यतीति ‘स्ववाक्येन विरोधेऽपी’त्युत्तरवाक्य इति भावः ॥ व्यवहारोऽपीति । परं प्रत्युद्भावनादिरूपव्यवहारेपीत्यर्थः । विणस्य प्रबलेतिविणस्य । हीनबलं व्यावर्त्यमित्यत आह हीनेति । ननु प्रतिपक्षहेत्वोरन्यतरस्याप्रमाणत्वेऽपि यथा प्रमाणपदव्यवहारस् तथा हीनबलस्य वस्तुतोऽप्रमाणत्वेऽपि प्रमाणपदव्यवहारविषयत्वात् कथं तस्य प्रमाणपदेन निरास इत्यतो नास्त्येव तत्र प्रमाणपदव्यवहारो निश्चिताप्रामाण्यकत्वादिति भावेनाह प्रमाणतदाभासेति ॥ निरास इति । तन्निरासप्रकारश्च भक्तिपादे ‘आश्रयव्याश्रया सिद्धी’ इत्यादिना व्यक्तः ॥ प्रकारान्तरस्येति । विणवैयर्थ्यमित्यत्र विणासिद्धितुल्यन्यायेन अव्याप्तौ वा आधिक्ये वान्तर्भावस्य वक्ष्यमाणत्वाद् भक्तिपादे ।

### **यादुपत्यं**

समसनमेवेति । सङ्कोचनमेवेत्यर्थः ॥ अन्धपरम्परेति । क्षीरं शुक्लमिति जात्यन्धेनोक्ते केनेदमुक्तमिति पृष्टः स यदाऽन्धान्तरमेव मूलं निर्दिशति सोऽप्यन्यमन्धं तदा तद्वचनं न क्षीरशौक्ल्ये प्रमाणमन्धपरम्परामूलत्वात् । सोऽयमन्धपरम्परान्यायस्तदापत्तेरित्यर्थः ॥ वक्ष्यतीति । ‘स्ववाक्येन विरोधेऽपि नैव साधकतां व्रजेदि’त्यस्मिन्नेवाधिकरण इति शेषः । व्यवहारोऽपीति । असाधकतासाधनमपीत्यर्थः ॥ न कालातीतत्वादिनेति । यद्रूपेणासाधकतासाधनं तद्रूपेणैवानुमानदोषो विभजनीयः । अन्यथाऽन्यो जय्यन्यस्तु श्लाघ्य इतिवद्वैरूप्यापातादिति भावः । ननु यथा समबले वस्तुतोऽप्रमाणेऽपि प्रमाणशब्दप्रयोगः, एवं हीनबलेऽपि किन्न स्यादित्यत आह प्रमाणतदाभासेति । अभ्युपेत्याह अहीनबलतया वेति ॥ तदवान्तरभेदेति । प्रबलसमबलरूपाहीनबलावान्तरभेदोपादानमित्यर्थः । ननु बाधप्रतिरोधयोरन्योन्यमसङ्करार्थं तदुपादानमित्यत आह ॥ तथा चेति । दूषकताबीजैक्ये साङ्कर्यमुचितमेवेति भावः । न च परस्यात्यशक्तिज्ञापनार्थत्वान्न वैयर्थ्यमिति वाच्यम् । जल्पादावशक्तिज्ञापनस्यैवोद्देश्यत्वात् । शिष्टं तर्कताण्डवे द्रष्टव्यम् । आश्रयव्यधिकरणसाध्यान्यथाऽसिद्धीनामित्यत्रान्यथा प्रकारान्तरेण व्यर्थविणत्वादिनाऽसिद्धीनामित्यर्थः । न तु सिद्धीनामिति छेदः । तथात्वे द्वन्द्वान्ते श्रूयमाणस्य सिद्धिपदस्य सर्वत्रान्वयस्य वक्तव्यत्वादसङ्गत्यापत्तेः । एवमन्यथासिद्धेरित्यत्रापि प्रकारान्तरेणासिद्धेरित्येवार्थः । प्रकारान्तरस्येति । व्यर्थविणत्वादेरसिद्ध्यपेक्षया प्रकारान्तरस्याधिक्यरूपत्वस्य भक्तिपादे वक्ष्यमाणत्वादित्यर्थः । तथा च दूषणतया परिगणितानामित्यस्यासिद्धिरूपदूषणतया परिगणितानामित्यर्थो बोध्यः ।

### **श्रीनिवासतीर्थीया**

प्रस्तारस्य विस्तारस्य । समसनं सङ्कोचनम् । वैश्वरूप्येण विश्वरूपत्वेन, अनेकरूपत्वेन, विचित्रत्वेनेत्यर्थः । व्यवहारो ऽसाधकत्वव्यवहारः । कालातीत्वादिना पररीत्या गणितेन । हीनबलप्रमाणे व्यभिचारवारणाय तद्विणमिति चेत्तत्राह हीनबलस्येति । कथं तर्हि हीनबले प्रमाणशब्दप्रयोग इत्यत आह प्रमाणेति । नन्वविवेकदशायां व्यभिचारः स्यादेवेत्यत आह अहीनेति । तथा च हीनबलप्रमाणव्यावृत्तिरिति भावः ॥ तदवान्तरेति । हीनबलव्यावृत्तेरहीनबलेति विणेनैव सिद्धेः प्रमाणे किञ्चित्समबलं किञ्चित्प्रबलमित्यवान्तरभेदमङ्गीकृत्यासाधकतानुमाने तद्विणदानं व्यर्थमिति भावः । इदं समबलप्रमाणप्रबलप्रमाणानुगतं प्रतिज्ञार्थविरुद्धम् । निरासः दूषणत्वनिरासः ॥ लभ्यत इति । अत्र सर्वत्र लिङ्गराहित्यं नास्ति । समुचितस्थले लिङ्गस्य सत्त्वादिति भावः ।

### **वाक्यार्थरत्नमाला**

बाधप्रतिरोधयोः प्रतिज्ञार्थप्रमाणविरोधत्वेनैक्यकथनं तर्कताण्डवानुसारेणेत्याह । अयमाशय इति । वैरूप्यापातादितीत्येव पाठः । भाव इत्यधिकं तु लेखकागतम् । असाधकमिदं प्रमाणविरुद्धत्वादित्येतावन्मात्रस्यैवेत्यत्र प्रतिभागप्रदर्शनं स्पष्टत्वार्थम् । प्रमाणविरुद्धत्वादित्येतावन्मात्रस्यैवेत्येतावत एवावश्यकत्वादिति ज्ञेयम् । उक्तस्थलनुसारेणाह । न च परस्येत्यादि । अशक्तिज्ञापनस्यैवेति । ततश्चातीतिपदं व्यर्थमिति भावः । बाधाज्ञानेति । अनुमानप्रयोक्तुर्यद्बाधस्याज्ञानं तत्र मूलभूतायास् तस्या शक्तिस्तस्यामशक्तौ प्रतिरोधस्य यदज्ञानं तत्र मूलभूताया अशक्तिस्तस्यैव पुरुषस्य तदपेक्षया अतिशयाभावादित्यर्थः । संकरस्यैवोचितत्वादिति । विद्यमानतामात्रेण तदुपादानस्योक्तातिप्रसङ्गपराहतत्वादिति भावः । प्रकारान्तरेणेत्यर्थ इति । अनेन आश्रयासिध्यादिवद्धेतोः स्वरूपेणासिद्धत्वाभावेऽपि विणवैयर्थ्यादिना प्रकारान्तरेणयाऽसिद्धा सा अन्यथाऽ सिद्धिरित्युक्तं भवति । प्रकारान्तरेणासिद्धिरूपान्यथासिद्धिभिन्नास्तु सर्वप्रमाणसाधारणीति जिज्ञासाधि करणे उक्तमस्माभिः । वाचिकेति भाष्यगतप्रयोगः कायिकवाचिकेति गीताभाष्यप्रयोगोपपादनस्थले अस्मदुक्तप्रकारेण अत्रोपयुक्तार्थपरत्वेन योज्यः ।





