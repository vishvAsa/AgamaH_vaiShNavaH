+++
title = "१४ अनुमानत्रैविध्यमपि न प्रामाणिकम्"

+++


## व्याप्तिरेव तु सा स्मृता

**अनुमानत्रैविध्यमपि न प्रामाणिकम्**

**व्याप्तिरेव तु सा स्मृता**

### **सुधा**

एतेनानुमानस्य केवलान्वयिकेवलव्यतिरेक्यन्वयव्यतिरेकिभेदेन त्रैविध्यमपि परास्तम् । व्यतिरेकव्याप्तेरनुमानानङ्गत्वात् । सद्भावमात्रेण व्युत्पादनस्यातिप्रसङ्गित्वात् । कथं तर्हि केवलव्यतिरेकिणो गमकत्वमिति चेत् । कोऽयं केवलव्यतिरेकी नाम । केवलो व्यतिरेक एव यस्यासाविति चेत् । तर्हि कथमत्यन्तासतोः साध्यसाधनता स्यात् । दृश्यते तावदिति चेन्न । यतस्तस्यान्यैव गतिः । प्राणादिमत्त्वस्य सात्मकत्वेन व्याप्तिर्जीवच्छरीर एव गृहीता । अतस्तत्रैव विप्रतिपत्तौ न सोपदर्शयितुं शक्याऽभूत् । व्याप्तिमात्रमेवानुमानाङ्गं न पुनः सपक्षे तदुपदर्शनमपीत्यतो व्यतिरेकयोर्व्याप्त्या तदुपपादनं क्रियते ।

अयमत्र प्रयोगक्रमः । जीवच्छरीरं सात्मकं प्राणादिमत्त्वाद् यत्प्राणादिमत्तत्सात्मकं प्राणादिमच्चेदं तस्मात्सात्मकमिति प्रयुक्ते धूमस्याग्निनेवास्य न व्याप्तिर्दृश्यते । तत्कथमित्याकाङ्क्षायां प्रयोगान्तरं प्रवर्तते । प्राणादिमत्त्वं सात्मकत्वेन व्याप्तं तदभावव्यापकाभावत्वात् । यो यदभावव्यापकाभावः स तद्य्वाप्तो यथा धूमोऽग्निनेति । तदेतावति वक्तव्ये यदन्यथा प्रयुज्यते तद्विवेकिनां स्फुटप्रतीतिकतया सङ्ग्रहरुचितया वेति ।

### **वाक्यार्थचन्द्रिका**

व्याप्तिद्वैविध्यनिरासार्थस्तुशब्द इत्युक्तं तत्र किं तन्निरासस्यापि प्रयोजन मित्यतः परोक्तानुमानत्रैविध्यनिरास एव तत्प्रयोजनं व्याप्तिद्वैविध्यप्रयुक्तत्वात्तत्त्रैविध्यस्य, तदभावेऽसम्भवादित्याह एतेनेति । एतेनेत्यतिदिष्टांशमेव दर्शयति व्यतिरेकव्याप्तेरिति । ननु यद्यनुमानत्रैविध्यं न स्यात्कथं तर्हि प्रमाणलक्षणटीकायां त्रिविधमनुमानमिति तत्त्रैविध्योक्तिः । न चासौ परमतानुवादः । तथा सति ‘सर्वत्र निर्देषत्वानुवृत्तेर्न बाधितादौ प्रसङ्गः । ‘तत्पुनर्द्विविधं दृष्टं सामान्यतो दृष्टं चे’त्याद्युत्तर ग्रन्थास्वारस्यप्रसङ्गात् । न हि परमतलक्षणेषु स्वमूलोक्तसामान्यलक्षणगतनिर्दोषत्वानुवृत्त्याऽतिव्याप्तिपरिहारो युज्यते । न वा परोक्तविभागेन स्वकृतविभागस्य पुनर्विभागत्ववचनं सङ्गच्छते । यदि चात्र व्याप्तिद्वैविध्यं तुशब्देन व्यवच्छिनत्तक्षति कण्ठत उक्तेस्तद्द्वैविध्यं नास्तीति मतं कथं तर्ह्यविनाभावो व्याप्तिः सा द्विविधाऽन्वयव्याप्तिर्व्यतिरेकव्याप्तिश्चे’ति तद्द्वैविध्यं तत्रोक्तं सङ्गच्छते । न चैतदपि परमतानुवादः । यदुक्तं निर्दोषं प्रमितं लिङ्गमनुमानमिति तदयुक्तमित्यादिना व्याप्तिरुपपत्तिमूलमिति मूलमवतार्य तद्वाख्यानावसरे युक्तं लक्षणमित्यन्ते ग्रन्थसन्दर्भे मध्यपतितव्याप्तिद्वैविध्योक्तेः परमतानुवादत्वस्य शङ्कितुमप्यशक्यत्वात् । अत एव केचिदित्यादि क्वाचित्कपाठकल्पनमपास्तम् । तथा सत्यत्रेव तत्रापि तद्दूषणप्रसङ्गात् । एवं वैधर्म्यदृष्टाशन्ततद्विरोधवैधर्म्योदेहरणादीनि व्यतिरेक्यनुमानाद्यङ्गीकारज्ञापकानि बहूनि तत्र तत्र सन्तीति कथमत्र तन्निराकरणमिति चेत् ।

मैवम् । भावानवबोधात् । न ह्यत्र केवलव्यतिरेकिस्वरूपमेव निराक्रियते किन्नाम व्यतिरेकव्याप्त्या प्रकृतसाध्यगमकरूपमेव केवलव्यतिरेकि । अत एव तथैव दूषितम् । व्यतिरेकव्याप्त्यानुमेयान्वयव्याप्त्या गमकं तु केवलव्यतिरेकि प्रमाणलक्षणटीकाभिप्रेतमत्राप्यनुमतमेव । अत एव कथं तर्हि केवलव्यतिरेकिणो गमकत्वमित्यादिना तथैव वक्ष्यति पद्धतावपि । कथं तर्हि केवलव्यतिरेकिणः संव्यवहार इत्यादिना तथैवोक्तम् । व्याप्तिद्वैविध्यं तुशब्देन व्यवच्छिनत्तीति साक्षादेवात्र पद्धतौ च निराकृतम् । तथा च साक्षादन्वये गमकरूपैव व्यतिरेकव्याप्तिरत्र पद्धतौ च निराकृता । न त्वन्वयव्याप्त्यनुमापिकेति न कोऽपि विरोध इति सङ्क्षेपः ॥ तदभावेति । तदभावस्य व्यापकीभूतोऽभावो यस्य तत्तथोक्तं तस्य भावस्तत्त्वं तस्मादित्यर्थः । तथा च तदभाव्यापकाभावप्रतियोगित्वादिति हेतुर्द्रष्टव्यः । अत एव पद्धतौ तथैव निर्दिष्टमिति बोध्यम् । ननु साध्याभावव्यापकाभावप्रतियोगित्वे न साध्यव्याप्यत्वानुमानमपि व्यतिरेकिरूपमेव । अन्वयाप्रतीतेः प्रतीतौ च तत एव साध्यव्याप्यत्वेन प्रथमोपस्थितात्प्रकृतसाध्यसिद्धौ जातायां सिद्धसाधनेन व्यतिरेकितयोक्तस्यानुमानान्तरस्यानवकाशाद्य्वतिरेकिरूपत्वे च तस्याप्युत्त्क्रमेण साध्यव्याप्यत्वानुमित्या तद्वदेव व्यतिरेकव्याप्त्यनुमेयव्याप्तिकत्वरूपं व्यतिरेकित्वं वाच्यं तस्याप्येवमित्यनवस्था स्यादिति चेन्न । अपक्षधर्मे वा पक्षधर्मेऽपि तत्त्वेनाज्ञेते वा साद्यव्याप्यत्वव्याप्तिग्रहसम्भवेनोक्तविधसाध्यव्याप्यत्वेन प्रथमोपस्थितधर्मेण जीवच्छरीरे सात्मकत्वाननुमित्या सिद्धसाधनत्वासम्भवेनोक्तरूपव्यतिरेकिप्रवृत्तेरनुकूलत्वात् । किञ्च सामान्यव्याप्तेर्धूमादावेव ग्रहसम्भवेन सिद्धसाधनशङ्का नावकाशं लभते । अत एव वक्ष्यति । यो यदभावव्यापकाभावः स तद्य्वाप्तो यथ धूमोऽग्निनेति । पद्धातावपि यद्यभावव्यापकाभावाप्रतियोगि तत्तेन व्यासं यथा धूमवत्त्वमग्निमत्त्वेनेत्येवोक्तमित्यवधेयम् ॥ अन्यथेति । जीवच्छीरं सात्मकं प्राणादिमत्त्वाद्यत्सात्मकं न भवति तत्प्राणादिमन्न भवतीत्येवमित्यर्थः ॥ विवेकिनामिति । विवेकिनां प्रतिपाद्यानां विनाऽपि प्रयोगान्तरमेतावन्मात्रेणैव साध्यसाधनभावस्य स्फुटप्रतीतिकतया वा प्रतिपादकानां सङ्ग्रहरुचितया वेत्यर्थः ।

### **परिमल**

एतेनेति । व्याप्तिद्वैविध्यव्यवच्छेदकतुशब्देनेत्यर्थः । अतिप्रसङ्गित्वादिति । धूमनिष्ठार्द्रेन्धनप्रभवत्वकरीषजन्यत्वमशकनिवर्तकत्वादेरपि व्युत्पादन्प्रसङ्गः स्यादिति भावः ॥ अत्यन्तासतोरिति । विभोर्गगनादेरपि न व्यतिरेकः । किन्तु सर्वत्र स्थितिरेव । तथैव वैशेषिकनये वक्ष्यमाणत्वादिति भावः ॥ अयमत्र प्रयोगक्रम इति । एतेन ‘युक्तिगागमगा तथा’ इत्यत्र युक्तिगां व्याप्तिं स्पष्टयिष्याम इत्युक्तमत्र स्पष्टीकृतं ध्येयम् ।

### **यादुपत्यम्**

अतिप्रसङ्गित्वादिति । धूमादौ मेघादिसादृश्यादेरपि सद्भावेन तस्यापि व्युत्पादनं कर्तव्यं स्यादित्यर्थः ।

### **श्रीनिवासतीर्थीया**

अभावत्वाद् अभाववत्त्वात् । तत्प्रतियोगित्वादित्यर्थः ॥ सङ्ग्रहेति । अस्मदुक्तप्रकारेण विस्तरेण कथने न रुचिः, अपि तु सङ्ग्रहेणैव कथन इत्यर्थः ।

### **वाक्यार्थरत्नमाला**

केवलव्यतिरेकेति । निराक्रियत इति पूर्वोक्तमनुवर्तते । अत्रोक्तं पक्षधरेण । साध्याभावव्यापकाभावेत्यादिना रोट्यामाशङ्क्य निराकृतं पक्षधरोक्तमुद्धारमाशङ्कते । ननु साध्याभावेत्यादिना । तथा चान्वये गमकेति वाक्यपाठः शोध्यः ।

