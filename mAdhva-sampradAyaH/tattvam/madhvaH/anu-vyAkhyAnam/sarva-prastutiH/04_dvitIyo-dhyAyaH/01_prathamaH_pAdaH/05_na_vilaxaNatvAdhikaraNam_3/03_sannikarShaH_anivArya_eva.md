+++
title = "०३ सन्निकर्षो ऽनिवार्य एव"

+++


## निर्दोषाक्षोद्भवं ह्यत्र प्रत्यक्षमिति गीयते

**सन्निकर्षो ऽनिवार्य एव**

**निर्दोषाक्षोद्भवं ह्यत्र प्रत्यक्षमिति गीयते**

### **सुधा**

अत्रोच्यते । विषयकरणयोर्योग्यतामात्रमुपादाय सन्निकर्षापाकरणं किं सर्वत्रोत नयन एवेति वक्तव्यम् । न प्रथमः । अप्राप्तैरेव कुठारादिभिः काष्ठादौ छिदाद्युदयप्रसङ्गात् । घ्राणरसनस्पर्श नैरप्राप्तैरेव गन्धाद्यवबोधोदयापत्तेश्च । तथा च योग्यतावदन्वयव्यतिरेकसिद्धा प्राप्तिरिति क्रियोत्पादोपयोगिनी । न द्वितीयः । विकारणाभावात् । योग्यताया अन्वयव्यतिरेकदर्शनात्प्राप्तेश्चानुपलम्भादिति चेन्न चक्षुषोऽपि करणत्वेन्द्रियत्वाभ्यां प्राप्त्युपलम्भात् ।

नन्वत्र किं गोलकं पक्षीक्रियते उत तदतिरिक्तं चक्षुः । आद्ये प्रमाणबाधः । द्वितीये त्वाश्रयासिद्धिरिति चेन्न । तवापि गोलकपक्षीकारे सिद्धसाधनम् । अन्यत्राश्रयासिद्धिरिति वक्तुं शक्यत्वात् । अथ विशेषं विहाय रूपदर्शनानुमितं करणमात्रं पक्षीक्रियत इति ब्रूषे । समं ममापि । अत एव गोलकातिरिक्तमपि तत्सेत्स्यति । सन्निकर्षश्च प्रत्यासत्तिमात्रं विवक्षितम्, न संयोगादिरिति न शब्दादिभिर्व्यभिचारः ।

### **वाक्यार्थचन्द्रिका**

अत्रोच्यत इति । यद्यपि नयन एव सन्निकर्षापाकरणान्न ततः प्रथमपक्षप्रसक्तिस्तथाऽपि यद्याश्रिता योग्यतेत्याद्युपक्रमात्तत्प्रसक्तिरिति ध्येयम् । आद्येऽपि करणमात्रे प्राप्त्यभावोऽभिमतः किंवा ज्ञानकरण एवेति विकल्पं मनसि निधायाद्यं प्रत्याह अप्राप्तैरेवेति । द्वितीयं प्रत्याह घ्राणेति ॥ तथा चेति । ततश्च सन्निकर्षवादिनाऽतिप्रसङ्गपरिहाराय योग्यताया इव योग्यतावादिनाऽप्युक्तातिप्रसङ्गपरिहाराय प्राप्तेरप्यावश्याभ्युपेयत्वात्कारणत्वग्राहकान्वयव्यतिरेकयोरप्युभयत्र तौल्येन योग्यताप्राप्त्योरगृह्यमाणवित्वाद्योग्यतैव कारणं न प्राप्तिरित्यर्धजरतीयाश्रयणमयुक्तमिति भावः । विकारणमाशङ्कते योग्यताया इति ॥ प्राप्तेश्चानुपलम्भादिति । प्राप्तेरभावेन तदन्वयव्यतिरेकयोरनुपलब्धेरित्यर्थः । काचाभ्रपटलाद्यन्तरितोपलब्ध्या व्यभिचारादिति भावः । प्राप्तेरभावेनान्वयव्यतिरेकयोरसिद्धिं वदन्प्रष्टव्यः किं प्राप्त्यभावस्तत्साधकप्रमाणाभावात्किं वोक्तबाधकसद्भावादिति विकल्पं मनसि निधायाद्यं दूषयति न चक्षुषोऽपीति । तथा च चक्षुः प्राप्यार्थग्राहकं करणत्वादिन्द्रियत्वाच्च त्वगादिवदित्यनुमानद्वयस्य प्राप्तौ प्रमाणत्वान्न प्रमाणाभावेन चक्षुषः प्राप्त्यनुपलम्भो वक्तुं शक्यत इति भावः ॥ बाध इति । गोलकस्य विषयसन्निकर्षाभावस्य प्रत्यक्षादिप्रमाणैर्निश्चितत्वादित्यर्थः ॥ आश्रयासिद्धिरिति । मानाभावेन गोलकातिरिक्तचक्षुष एवासिद्धेरित्यर्थः ॥

तवापीति । चक्षुरप्राप्यार्थप्रकाशकमिति त्वदीयप्रयोगेऽपीत्यर्थः ॥ सिद्धेति । गोलकस्य विषयाप्राप्तेर्मयाऽप्यभ्युपगमादिति भावः ॥ अन्यत्रेति । गोलकातिरिक्तचक्षुःपक्षीकार इत्यर्थः । मानाभावेन तदसिद्धेरिति भावः ॥ विशेषं विहायेति । गोलकत्वतदतिरिक्तत्वरूपविशेषं विहायेत्यर्थः ॥ पक्षीक्रियत इति । तत्पक्षीकारे सिद्धसाधनत्वाद्यप्रसक्तेरिति भावः ॥ सममिति । तत्पक्षीकारे बाधाद्यप्रसक्तेरिति भावः । अत एवेति । गोलकस्यान्धसाधारणत्वेन रूपदर्शनानुमितकरणत्वानुपपत्तेरेवेत्यर्थः । तथा च गोलकातिरिक्तचक्षुःपक्षीकारेऽपि नाश्रयासिद्धिरिति भावः । ननु वाक्यज्ञानलिङ्गज्ञानादिषु सत्यपि करणत्वे सन्निकृष्टार्थग्राहकत्वाभावाद् व्यभिचारः संयोगसमवाययोरेव सन्निकर्षत्वाद्वाक्यज्ञानस्य वाक्यार्थेन लिङ्गादिज्ञानस्य लिङ्गादिना संयोगसमवाययोरसम्भवेन सन्निकर्षाभावादित्यतोऽतिप्रसङ्गभञ्जकं नियामकं प्रत्यासत्तिपदाभिधेयं सन्निकर्ष इत्युच्यते संयोगादेरपि सन्निकर्षत्वेन विवक्षियामेतदेव निमित्तम् । तथा च वाक्यज्ञानस्य वाक्यार्थेन संयोगसमवायोरभावेऽपि संसर्गधर्मकपदार्थवाचिपदसमुदायात्मकवाक्यविषयत्वस्य लिङ्गादिज्ञानस्य च लिङ्गादिना संयोगादेरभावेऽपि तद्य्वाप्यविषयत्वा देश्चातिप्रसङ्गभञ्जकस्य सन्निकर्षत्वसम्भवेन वाक्यज्ञानादेरपि सन्निकृष्टार्थग्राहकत्वान्न तत्र करणत्वहेतोर्व्यभिचार इत्याह सन्निकर्षश्चेति । शब्दादिभिरित्यत्र शाब्दशब्दो वाक्यपरस् तज्ज्ञानस्योपलक्षकः शब्दस्याकरणत्वादिति द्रष्टव्यम् ।

### **परिमल** 

अनुमानेन चक्षुषः प्राप्यकारित्वं सिसाधयिषुर्दृष्टान्तसिध्द्यर्थं विकल्पमुखेन सिद्धान्तयति अत्रोच्यत इत्यादिना । विकारणाभावोऽसिद्ध इत्याशङ्कते योग्यताया इति ॥ अनुपलम्भादिति । सान्तरग्रहणादिना प्राप्तेः प्रत्यक्षतो दर्शनादिति भावः । अनुमनाभ्यमस्त्युपलम्भ इत्याह चक्षुषोऽपीति । कुठारादिवद् घ्राणादिवदिति दृष्टान्तसम्भवादिति भावः ॥ प्रमाणेति । प्रत्यक्षबाध इत्यर्थः । तवापीति । चक्षुरप्राप्यार्थप्रकाशकमित्यनुमानप्रयोक्तुरपीत्यर्थः । अस्तु वा गोलकातिरिक्तं चक्षुः पक्षः । न चाश्रयासिद्धिः । रूपदर्शनानुमानेन तस्य गोलकातिरिक्तत्वसिद्धेरित्याशयेनाह अत एवेति । त्वदनुमाने मदनुमाने च गोलकमादाय साध्यपर्यवसाने सिद्धसाधनबाधयोरापत्तेरेवेत्यर्थः । आगमानुमानयोः स्मृतिप्रत्यभिज्ञनालौकिकप्रत्यक्षजनकेन्द्रिययोश्च करणत्वेन्द्रियत्वहेतोरव्यभिचाराय सन्निकर्षशब्दार्थमाह सन्निकर्षश्चेति ॥ शब्दादिभिरिति । शब्दानुमानस्मृतिप्रत्यभिज्ञानालौकिकप्रत्यक्षजनकैरित्यर्थः । तत्र शक्तिव्याप्तिसंस्कारयोगजधर्मादिरूपप्रत्यासत्तेर्भावादिति भावः ।

### **यादुपत्यं**

विकारणं शङ्कते ॥ योग्यताया इति ॥ अनुपलम्भादिति । अप्रामाणिकत्वादित्यर्थः । अत एव तत्रानुमानद्वयं प्रमाणमस्तीत्याह करणत्वेन्द्रियत्वाभ्यामिति । चक्षुः स्वसन्निकृष्टार्थप्रकाशकं करणत्वादिन्द्रियत्वाच्च त्वगादिवदिति प्रयोगो द्रष्टव्यः ॥ तवापीति । चक्षुरप्राप्यार्थप्रकाशकमिति त्वदीयप्रयोगेऽपीत्यर्थः । अत एवेति । रूपदर्शनलक्षणलिङ्गादेवेत्यर्थः गोलकस्यान्धसाधारण्याद् रूपदर्शनेन गोलकातिरिक्तमेव चक्षुः सेत्स्यतीति भावः । सन्निकृष्टार्थप्रकाशकमिति साध्ये सन्निकर्षो यदि संयोगसमवायरूपः साक्षात्सम्बन्धो विवक्षितस्तदा शाब्दानुमानोपमानादिकरणे करणत्वहेतोर्व्यभिचारः । तेषु स्वविषयैरुक्तसन्निकर्षासम्भवादत आह सन्निकर्षश्चेति । सन्निकर्षमात्रं च शब्दे तत्प्रतिपादकत्वरूपं लिङ्गज्ञाने तद्य्वाप्यलिङ्गविषयकत्वमित्यादिरूपमस्त्येवेति न व्यभिचार इति भावः ।

### **श्रीनिवासतीर्थीया**

सर्वत्र करणमात्रे ॥ योग्यताया इति । प्राप्तिं वदतां पक्षेऽपीत्यर्थः । अनुपलम्भात् केनापि प्रमाणेनेति शेषः ॥ चक्षुष इति । तथा च चक्षुः प्राप्यप्रकाशकं करणत्वात्कुठारवदिन्द्रियत्वात्त्वगादिवदित्यर्थः ॥ बाध इति । गोलकस्य स्वस्थान एव सत्त्वेन प्राप्तेरभावाद्बाध इत्यर्थः ॥ तवापीति । चक्षुर्गत्वा नार्थेन सम्बध्द्यत इत्यनुमान इत्यर्थः । अन्यत्र तदतिरिक्तचक्षुःपक्षीकार इत्यर्थः । अत एव अनुमितत्वादेवेत्यर्थः । तच् चक्षुः । गोलकस्वरूपत्वे अनुमितत्वमेव न स्यात् । तस्य प्रत्यक्षसिद्धत्वादिति भावः । ननु करणत्वेन प्राप्त्यनुमाने यदि प्राप्तिः संयोगरूपा तथा च संयोगेन प्राप्यप्रकाशकमित्यर्थः स्यात्तदा शब्दग्राहके श्रोत्रे व्यभिचारः । तत्परिहाराय यदि समवायरूपा तर्हि त्वगादौ व्यभिचारः स्यादत आह सन्निकर्षश्चेति । शब्दादिभिः शब्दग्राहकश्रोत्रादिभिः ।

### **वाक्यार्थरत्नमाला**

तत इति । निराकरणरूपप्रसंजकात् । प्राप्तेऽन्वयव्यतिरेकानुपलम्भे हेतुरुक्तः प्राप्तेरभावेनेति । गोलकस्य विषयाप्राप्तेरिति । उपलक्षणं चैतत् । अर्थप्रकाशकत्वाभावस्य चेत्यपि द्रष्टव्यम् । अतिप्रसङ्गभञ्जकमित्यादि । एतच्चोक्तं दृग्दृश्यसम्बन्धानुपपत्तिभङ्गन्यायामृते ।





