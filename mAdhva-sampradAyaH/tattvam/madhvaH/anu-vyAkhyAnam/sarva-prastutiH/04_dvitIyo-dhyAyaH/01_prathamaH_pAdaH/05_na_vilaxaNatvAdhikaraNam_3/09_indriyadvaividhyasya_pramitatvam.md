+++
title = "०९ इन्द्रियद्वैविध्यस्य प्रमितत्वम्"

+++


## शुद्धमीशरमामुक्तेष्वन्यत्र प्राकृतैर्युतम्

**इन्द्रियद्वैविध्यस्य प्रमितत्वम्**

**शुद्धमीशरमामुक्तेष्वन्यत्र प्राकृतैर्युतम्**

### **सुधा**

इन्द्रियद्वैविध्यस्य प्रमितत्वमुक्तम् । तत्कथमित्यत आह शुद्धमिति ।

## **अनुव्याख्यानम्**

***शुद्धमीशरमामुक्तेष्वन्यत्र प्राकृतैर्युतम् ।***

प्राक् प्रसिद्धितारतम्यमपेक्ष्योद्देशेऽपि प्राधान्यतारतम्यापेक्षयोपपादनमिति द्रष्टव्यम् । अन्यत्र संसारिषु । प्राकृतैरक्षैर्युतं शुद्धमस्तीत्यर्थः । अयमभिसन्धिः । उपपादयिष्यते हीशरमामुक्तानामक्षवत्ता । न च तदक्षं प्राकृतमिति युक्तम् । निर्गुणत्वादिश्रुतिस्मृतिविरोधात् । ततस्तच्छुद्धचैतन्यमेव भवितुमर्हति । संसारिषु चाक्षवत्ता सुप्रसिद्धा । न च तन्मुक्तावक्षप्रतिपादकप्रमाणबलायातं शुद्धमेवास्त्विति युक्तम् । संसारेऽपि सम्यक् ज्ञाननियमाद्यापत्तेः । अतस्तत्र प्राकृतं शुद्धञ्चेति द्विविधमप्यस्तीति स्वीकार्यम् । ततः सिद्धमुक्तरूपाक्षद्वैविध्यमिति । परैरीशलक्ष्म्योर्लीलाविग्रहग्रहणाङ्गीकारिभिस्तदक्षस्य प्राकृतत्वमङ्गीक्रियते । तान्प्रति किं वादान्तरेणेति मुक्तग्रहणम् । स्वमते मुक्तानां लीलाविग्रहस्वीकारात् । किमन्यदाऽपीन्द्रियोपपादनायासेनेतीशरमेति ।

### **वाक्यार्थचन्द्रिका**

उक्तमिति । पूर्ववाक्ये मतमित्यनेनेति शेषः । ननु प्राकृतशुद्धचैतन्ययोरुद्देशक्रमानुसारेणैवोपपादनमुचितं तत्कुतोऽत्रोद्देशोपपादनयोः क्रमव्यत्यास इत्यतः क्रमद्वयं निमित्तोपदर्शनेनोपपादयति प्रागिति । प्राकृतं शुद्धचैतन्यमित्यत्रेत्यर्थः । प्रसिद्धितारतम्यापेक्षया प्राधान्यतारतम्यस्याभ्यर्हितत्वादिति भावेनापीत्युक्तम् । नन्वीशादेरक्षवत्त्वस्यैवासिद्धेः सिद्धौ वा तस्य प्राकृतत्वेनाप्युपपत्तेर्न तदक्षस्य शुद्धत्वं, संसारिष्वपि तदसिद्धेः सिद्धौ वा मुक्तानामिव शुद्धेनैवापपत्तेः कुतोक्षद्वैविध्यमित्यत आह अयमभिसन्धिरिति ॥ उपपादयिष्यते हीति । विकरणत्वान्नेति चेत्तदुक्तमित्यादिनाऽत्रैव पादे पाशुपताधिकरणे च ‘न चैतदखिलं विष्णौ श्रुतिप्रामाण्यगौरवात् । मनोबुद्ध्यङ्गितां विष्णोर्लक्षयाम’ इत्यादिना चेशस्य, चतुर्थस्य द्वितीये च ‘न वर्तत’ इत्यादिना च रमामुक्तानामक्षवत्तोपपादयिष्यत इत्यर्थः ॥ सम्यगिति । संसारिणामुत्तममध्यमाधमभेदभिन्नत्वात्त्रिविधानामपि प्रमातृस्वरूपभूतेन्द्रियमात्रवत्त्वे, उत्तमानां स्वरूपेन्द्रियस्य निर्दोषत्वनियमेन तज्जन्यज्ञानस्य सम्यक्त्वनियमस्य आदिपदेन च मध्यमजीवसम्बन्धिचैतन्यस्य निर्दोषत्वसदोषत्वोभयत्वेन तज्ज्ञाने सम्यगसम्यक्त्वस्य, अधमजीवसम्बन्धिचैतन्यस्य सदोषत्वनियमेन तज्ज्ञानेऽसम्यक्त्वनियमस्य चापत्तेरित्यर्थः । नन्वीशलक्ष्म्योरक्षवत्तामात्रेण मुक्तानामक्षवत्तामात्रेण वा शुद्धाक्षसिद्धिसम्भवात्किमुभयग्रहणेनेत्यतो मुक्तग्रहणप्रयोजनं तावदाह परैरिति । नन्वशरीरत्ववादित्वात् परमतेऽक्षत्त्वमेव नास्ति । तत्कथं तस्य प्राकृतत्वाङ्गीकारोदाहरणमित्यतो लीलेत्यादि हेतुगर्भं विणम् । किं वादान्तरेणेति । इदानीमिति शेषः । उत्तरत्र प्राकृतदेहग्रहणनिरासेन तदक्षस्य प्राकृतत्वस्यापि निरस्तत्वात् ॥ मुक्तग्रहणमिति । मुक्तानां परैर्लीलाविग्रहग्रहणानङ्गीकारान्न तदक्षस्य प्राकृतत्वशङ्कावकाश इति भावः । तर्हि मुक्तग्रहणमेवास्तु किमीशलक्ष्मीग्रहणेनेत्यतस्तत्कृत्यमाह स्वमत इति ॥ स्वीकारादिति । ‘स्वेच्छया वा शरीराणि तेजोरूपाणि कानिचित् । स्वीकृत्य जागरितवद्भुक्त्वा त्यागः कदाचन’ इत्यादिप्रमाणबलादिति शेषः ॥ अन्यदेति । लीलाविग्रहाभावदशायामित्यर्थः ॥ इन्द्रियेति । अत्रापीदानीमिति शेषः । स्वावसरे तस्यापि समर्थनात् ।

### **परिमल**

उद्देशोपपादनयोर् व्युत्क्रमे बीजमाह प्रागिति । प्रसिद्धाप्रसिद्धयोः प्रसिद्धं पूर्वमिति प्रसिद्धतारतम्यानुरोधेनेत्यर्थः । ‘आनन्दमय इत्यादिनाऽध्यायेन’त्यत्रानन्दमयनये अभिहितयतिभङ्गसमाधानवदिहापि तत्सुज्ञानमिति पुनरिह नोक्तम् । कथमनेन प्रमितत्वोपपादनमित्यत आह अयमभिसन्धिरिति ॥ उपपादयिष्यत इति । ‘मनोबुध्द्यङ्गितां विष्णोः’ इत्यादिना पाशुपतनये । चतुर्थस्य द्वितीयपादे वाद्यन्तरोक्तमुक्तिस्वरूपखण्डनान्तरं स्वाभिमतमुक्तिस्वभावोक्तिप्रस्तावे चेति भावः ॥ निर्गुणत्वादिश्रुतीति । ‘साक्षी चेता केवलो निर्गुणश्चे’ति । ‘यो गुणैस्सर्वतो हीनः सर्वदोषविवर्जितः’ इत्यादयो हरौ । रमायां तु ‘कामादितरत्रे’त्यादौ भाष्योक्तनित्यमुक्तत्वश्रुत्यादयः । मुक्तेषु ‘चिन्मात्राणीन्द्रियाण्याहुर्मुक्तानामि’त्यादयः । ‘न वर्तते यत्र रजस्तमस्तयोः सत्त्वं च मिश्रमि’त्यादिस्मृतिस्तद्विरोध इत्यर्थः ॥ अक्षप्रापकप्रमाणेति । श्यामावदाताः शतपत्रलोचना’ इत्यादिप्रमाणेत्यर्थः ॥ उक्तेति । ‘प्राकृतं शुद्धचैतन्यमि’त्युक्ताक्षेत्यर्थः । ईशादित्रितयोक्तेः कृत्यमाह परैरिति ॥ किं वादान्तरेणेति । शुद्धमक्षं तयोरस्तीति प्रस्तुतवाचं विना लीलाविग्रहो नास्तीति समर्थनपरवादान्तरेण किमिति भावेन विप्रतिपन्नेशरमास्थलं त्यक्त्वा मुक्तरूपस्थलान्तरमुपात्तम् । तत्र परैर्लीलाविग्रहानङ्गीकारादिति भावः । तर्हि मुक्तेष्वित्यक्त्यैवालमित्यत आह स्वमत इति । ‘भावं जैमिनिर्विकल्पाम्नानात्’ इत्यत्र चतुर्थे वक्ष्माणदिशा कदाचिल्लीलाविग्रहस्वीकारेण तदेन्द्रियवत्त्वस्याविप्रतिपन्नत्वेऽपि तादृशदेहानुपादानदशायामपीन्द्रियमस्तीति उपपादनायासेन किमित्यतस् तदनुपपाद्य, कदाचिल्लीलाविग्रहवत्त्वं नेति सिद्धान्तिनाङ्गीकृतेशरमारुपस्थलान्तरं स्वमताभिप्रायेणोपात्तमित्यर्थः ।

### **यादुपत्यम्**

प्राकृतस्यैव प्रथममुद्दिष्टत्वात्तदुपपादनमेवादौ कार्यमित्याशङ्क्याह प्राक् प्रसिद्धीति ॥ उपपादयिष्यत इति । पाशुपताधिकरणे ‘मनोबुध्द्यङ्गितां विष्णोर्लक्ष्यामो य एव सः’ इत्यादिनेशस्य, चतुर्थेऽध्याये रमामुक्तानां च ‘श्रीर्यत्र रूपिण्युरुगायपादयोः करोति मानं बहुधा विभूतिभिः’ । ‘श्यामावदाताः शतपत्रलोचनाः पिशङ्गवस्त्राः सुरुचः सुपेशसः । सर्वे चतुर्बाहवः’ इत्यादिनाऽक्षवत्ता उपपादयिष्यत इत्यर्थः ॥ किमन्यदाऽपीति । लीलाविग्रहस्वीकाराभावदशायामपीत्यर्थः ।

### **श्रीनिवासतीर्थीया**

आयातमिति । मुक्तौ विद्यमानस्यैवाभिव्यक्तेरागन्तुकधर्माभावादित्यर्थः ॥ मुक्ताग्रहणमिति । कदाचिन्मुक्तानां प्राकृतेन्द्रियरहितत्वे किं नित्यमुक्तयोरित्यर्थो ज्ञेयः । उपलक्षणं चैतत् । ईशपदेन अतिसमर्थत्वसूचनात्, रमापदेन च सदा रमन्त इत्यर्थसूचनात् प्राकृतेन्द्रियवत्त्वं न युक्तिमत् । न हि लीलयापि राजा वह्नौ प्रविशति, अमेध्यं वा भक्षयति इति द्रष्टव्यम् ॥ ईशरमेतीति । मुक्तत्वाविशेषाद् ईशवद् रमावच्च शुद्धेन्द्रियस्यापि सिद्धेरिति भावः ॥ इदमप्युपलक्षणम् । अनिष्टरूपसंसारान्मुक्तानामनिष्टदायकस्वभावलीलाविग्रहस्य सदा ग्रहणायोगात् । कदाचिद्ग्रहणं तु ईशरमासाम्यनिवृत्त्यर्थम्, तत्पे्ररणया इत्यपि द्रष्टव्यम् ॥

### **वाक्यार्थरत्नमाला**

सम्यक्त्वनियमस्येति । उत्तमानामिन्द्रियान्तराभावे यावन्ति तेषां ज्ञानानि तावन्ति सर्वाण्यपि स्वरूपेन्द्रियेणैवोत्पाद्यानि इत्यङ्गीकार्यं ततश्च तेषां सम्यक्त्वनियमापत्या अयथार्थज्ञानं न स्यादित्यर्थः । एवम् अधमसम्बन्धिचैतन्यस्यापि सदोषत्वनियमेन अधमज्ञानमात्रस्य तज्जन्यत्वेऽयथार्थत्वापत्या घटादिज्ञानानामपि तदीयानामयथार्थत्वापातादित्यर्थो द्रष्टव्यः । यद्यपि मध्यमपक्षे नायं दोषः प्रसरतीति नोदाहर्त्तव्यता तथापि तेषां स्वरूपेन्द्रियजन्यज्ञानातिरिक्तघटादिज्ञानेषु यथार्थतायथार्थत्वविभागोपपत्तये प्राकृतेन्द्रियजन्यत्वमेवाङ्गीकार्यमिति वक्तुं तदभिधानम् । अत एव मध्ये तस्याभिधानम् । तेन पूर्वोत्तरत्र च प्राकृतेन्द्रियसिद्धौ मध्ये तत्सिद्धिः सम्भवतीति भावः । उभयेति । कोटिद्वयेत्यर्थः । अशरीरत्ववादित्वादिति । ईशलक्ष्म्योरिति वर्तते । परेषामिति लब्धम् । परमत इत्युक्तत्वात् । तथा च परेषां तयोरशरीरत्वाङ्गीकारित्वादित्यर्थः । परमत इत्यतः परमीशलक्ष्म्योरिति वर्तते । तस्येत्यस्य तदक्षस्येत्यर्थः । मुक्तस्थले तदक्षस्येति वक्ष्यति च । अङ्गीकारोदाहरणमिति । प्राकृताक्षमीशलक्ष्म्योः परैरङ्गीकृतमिति तदक्षस्य प्राकृतत्वाङ्गीकारस्थलत्वेन कीर्तनमित्यर्थः । प्राकृतत्वाङ्गीकारे सिद्धे हि प्राकृताक्षेणोपपत्तौ सिद्धेन्द्रियकल्पनावैय्यर्थ्यमित्येतच्छङ्कावकाशो नान्यथेति भावः । उत्तरत्र प्राकृतेति । अनेन वादान्तरेणेत्यस्येशलक्ष्म्योः प्राकृतदेहग्रहणनिरासेन तदक्षस्य प्राकृतत्वस्यापि निरासेनेत्यर्थः सूचितो भवति । प्राकृतत्वशङ्कावकाश इति । प्राकृतमेव मुक्तानामस्तु किं शुद्धेनेति शङ्केत्यर्थः । बलादिति इति । तथा च स्वमते मुक्तानां लीलाविग्रहाङ्गीकारात् तद्विग्रहग्रहणदशायां प्राकृताक्षस्याप्यङ्गीकार्यत्वात्तेनैवाक्षेणोपपत्तौ किं शुद्धेनेति शङ्कावकाश इति भावः । तेजोरूपाणि शरीराणि कथं प्रकृतानीति चेत् । मुक्तावपि ज्ञानोत्तरकर्मासादितानन्दातिशयसिध्यर्थं भगवानेव शुद्धसत्वमुपादानीकृत्य विषयानुत्पाद्यानन्दं ददातीत्यादिप्रमेयस्य सिद्धान्ते सत्वेन शुद्धसत्वेनोक्तशरीराणामुत्पत्तिसम्भवादित्यादि ज्ञेयम् । द्वितीयाध्यायगीताभाष्यटीकाप्रपञ्चेऽस्माभिर्निरूपितमेतत् ।

दशायामित्यर्थ इति । विग्रहग्रहणाभावदशायामपि ‘‘न वर्तते यत्र रज’’ इत्यादि प्रमाणे इन्द्रियवत्तायाः प्रतीयमानतयाऽन्यदा शुद्धसिद्धौ न प्राकृतमेव मुक्ताक्षमित्येवमन्यदेन्द्रियसद्भावोपपादनं कार्यम् । परंत्विदानीं तदायासेन किम् । ईशलक्ष्म्योरुक्तविग्रहग्रहणाभावेन शुद्धेन्द्रियस्यैव तयोरङ्गीकारात्प्राकृताक्षप्रसक्तिशून्यतया प्राकृताक्षमेव तयोरस्त्विति शङ्कावकाशाभावात्तयोरेव सिद्धाक्षवत्वोदाहरणमस्त्विति भावेन तद्ग्रहणमित्यर्थः ।

------------------------------------------------------------------------

निर्दोषमेव चैतन्यमन्यत्रोभयमिष्यते

**निर्दोषमेव चैतन्यमन्यत्रोभयमिष्यते**

### **सुधा**

किमतो यद्येवमक्षद्वैविध्यमित्यत आह निर्दोषमेवेति ।

## **अनुव्याख्यानम्**

***निर्दोषमेव चैतन्यमन्यत्रोभयमिष्यते ॥***

तत्रोत्तमजीवसम्बन्धिचैतन्यमक्षं निर्दोषमेवेत्यर्थः । अन्यत्रापि निर्दोषतासद्भावादेवेत्युक्तम् । अन्यत्र मध्यमजीवसम्बन्धिचैतन्ये । सर्वत्र प्राकृते चाक्षे निर्दोषत्वं सदोषत्वं चोभयं कालादिभेदेनेष्यते । अधमसम्बन्धिचैतन्ये तु सदोषत्वमेवेति शेषः । इष्यते प्रामाणिकैरिति । अनेनागमं कार्यलिङ्गकमनुमानं चात्रार्थे दर्शयति । यावदत्र सदोषमुक्तं तन्निर्दोषग्रहणव्यवच्छेद्यमिति भावः ।

### **वाक्यार्थचन्द्रिका**

जीवमात्रसम्बन्धिचैतन्यस्य निर्दोषत्वनियमकथनस्य प्रकृतासङ्गतत्वादक्षमिति पदाध्याहारेण तत्परिहारेऽपि जीवमात्रसम्बन्धिचैतन्यरूपाक्षस्य निर्दोषताया बाधितत्वादपेक्षितं पूरयन्वाक्यं योजयति तत्रेति ॥ सद्भावादिति । अन्यत्रोभयमिति निर्दोषत्वसदोषत्वप्रतिपादनादिति भावः । अन्यत्रोभयमित्यनेन मध्यमाधमजीवसम्बन्धिचैतन्ये निर्दोषत्वं सदोषत्वं चोच्यत इति भ्रान्तिनिरासायाह अन्यत्रेति । प्राकृतेऽक्षे निर्दोषत्वसदोषत्वयोः पृथगनभिधानादुत्तमजीवसम्बन्धिचैतन्यवन्निर्दोषमेवेति सङ्ग्राह्यमेव, अधमजीवसम्बन्धिचैतन्यवत्सदोषमेवेति निर्दोषग्रहणव्यवच्छेद्यमेवेति भ्रान्तिनिरासायान्यत्रेत्येतत्तत्परतयाऽपि व्याचष्टे सर्वत्रेति । उत्तममध्यमाधमजीवसम्बन्धिनीत्यर्थः । इदं च सर्वस्य प्राकृताक्षस्य निर्दोषत्वसदोषत्ववचनं प्रायिकमेव । संसारिचक्षुर्मुखप्राकृताक्षस्यापि निर्दोषत्वनियमाद् द्वयमपि यथार्थमेवेत्यन्यत्रोक्तत्वादिति ध्येयम् । ननु कथमेकस्यैव मध्यमजीवसम्बन्धिचैतन्यस्य सर्वस्य प्राकृतस्याक्षस्य चोभयरूपत्वं विरुद्धं स्यादित्यत आह कालादिभेदेनेति ॥

सदोषत्वमेवेति । इदं च तदीयस्वरूपज्ञानस्य प्रकारांशेऽयथार्थत्वनियमेन तदंशे सदोषत्वमेवेत्यभिप्रायेणैवोक्तम् । न तु तदीयस्वरूपज्ञानस्य विषयस्वरूपेऽप्ययाथार्थ्येन तदंशेऽपि तदीयस्वरूपेन्द्रियस्य सदोषत्वाभिप्रायेण । तथा सति ‘अधमानां स्वरूपेन्द्रियं विषयस्वरूपमात्रे यथार्थमेव प्रकारे त्वयथार्थमि’ति निरवकाशपद्धतिग्रन्थविरोधापातात् । न चैवमप्यधमानां स्वरूपज्ञानमयथार्थमेवेति पद्धत्या विरोधः स्यादिति वाच्यम् । तदीयस्वरूपेन्द्रियस्य विषयस्वरूपे याथार्थनियमस्य पद्धतावेवोत्तरत्र वक्ष्यमाणतया तद्याथार्थ्यनियमस्य च तत्स्वरूपज्ञानस्य विषयस्वरूपे याथार्थ्यनियमं विनाऽयोगेन तदीयस्वरूपज्ञानायाथार्थ्यनियमोक्तेरपि प्रकारे अयथार्थनियम एव पर्यवसन्नतयोक्तार्थाविरोधित्वात् । अत एवाधमानां मुक्त्यनन्तरं स्वरूपदुःखानुभवस्यायथार्थत्वान्मुक्तेरपुरुषार्थत्वभङ्गप्रसङ्गो याथार्थ्ये च सर्वार्थान्विपरीतांश्चेत्यादिप्रमाणविरोध इति निरस्तम् । सर्वार्थानित्यदेस्तदीयस्वरूपज्ञानस्य प्रकारेऽयाथार्थ्यनियमपरत्वेन मुक्त्यनन्तरभाविदुःखानुभवस्य तत्र भासमानस्वातन्त्र्यादिरूपप्रकारांशेऽयाथार्थ्येऽपि दुःखस्वरूपांशे यथार्थत्वेन अपुरुषार्थत्वाविरोधात् ।

केचित्तु दुःखस्य दुःखत्वेनैव ज्ञानान्न मुक्तेरपुरुषार्थत्वम् । नचैवं ‘‘दुःखे सुखमानिनो असुरा’’ इत्यादिविरोधः । दुःखस्य दुःखत्त्वेन ज्ञानान्तरमिदमनुकूलमेवेति जायमानज्ञानान्तराभिप्रायेण तदुपपत्तेः । न चैवमपि सर्वार्थानित्यादिविरोधो दुःखत्वेन दुःखानुभवस्य यथार्थत्वादिति वाच्यम् । अवश्यं भासमानस्वातन्त्र्यादिप्रकारांशेऽयथार्थत्वभिप्रायेण तदुपपत्तेरित्याहुः । नन्वत्र वाक्ये इन्द्रियद्वैविध्यस्य प्रमितत्वानुक्तेः कथमनेन तस्याप्रमितत्वशङ्कानिरास इत्यत इष्यत इत्येतदेव तत्सूचकमित्यतो भविष्यत्यनेन तच्छङ्कानिरास इति भावेनोक्तशङ्कापरिहारोपयोगितया तद्य्वावर्तनपूर्वकं तत्सूचितं प्रमाणं च दर्शयति इष्यते प्रामाणिकैरित्यनेनेति ॥ आगममिति । ‘यदात्मको भगवान्’ ‘अक्षाणि च स्वरूपाणी’त्यादि श्रुतिस्मृतिरूपमित्यर्थः ॥ कार्यलिङ्गकमिति । संवादिविसंवादिप्रवृत्तिरूपकार्यलिङ्गक मित्यर्थः । नन्वक्षद्वैविध्यतन्निर्दोषत्वसदोषत्वनिरूपणमनर्थकमित्यतः प्रागुक्तं निर्दोषपदव्यवच्छेद्यप्रदर्शनार्थत्वमेतदभिप्रायतयाऽऽह यावदिति ॥ अत्रेति । चैतन्यप्राकृतरूपाक्ष इत्यर्थः । उपलक्षणं चैतत् । यावन्निर्दोषमुक्तं तत्सर्वं सङ्ग्राह्यमित्यपि द्रष्टव्यम् ।

### **परिमल**

कालादिभेदेनेति । एकदाविरोधात्कालदेशभेदेनेष्यत इत्यर्थः । मध्यमानां मिश्रज्ञानत्वेन तदभिव्यञ्जकस्य तथात्वात्प्राकृतेन्द्रियाणां द्विविधज्ञानहेतुत्वादिति भावः ॥ सदोषत्वमेवेति । तेषां ज्ञानस्य धर्म्यंशे यथार्थत्वेऽपि तद्गतसत्यत्वपरतन्त्रत्वादिषु धर्मेषु केवलं मिथ्याज्ञानत्वेन तद्य्वञ्जकेन्द्रियस्य सदोषत्वनियमादिति भावः ॥ आगममिति । सात्विकराजसतामसबुद्धिस्वरूपकीर्तनपरचरमाध्यायगीतादिवाक्यरूपमागमम् ॥ कार्यलिङ्गकमिति । तत्त्वज्ञानमिश्रज्ञानमिथ्याज्ञानरूपकार्यलिङ्गकमित्यर्थः ।

### **यादुपत्यं**

सदोषत्वमेवेति । न चैवमधमानां मुक्त्यनन्तरं स्वरूपदुःखानुभवोऽप्ययथार्थः स्यात् । ततश्च तस्यापुरुषार्थताभङ्ग इति वाच्यम् । दुःखस्वरूपांशे यथार्थत्वेऽपि तस्येश्वराद्यधीनत्वादिप्रकारांशे अयथार्थत्वसम्भवात् । अत एवोक्तं पद्धतौ अधमानां, स्वरूपेन्द्रियं स्वरूपमात्रे यथार्थमेव । प्रकारे त्वयतार्थमिति । एवमेव ‘सर्वार्थान्विपरीतांश्चेत्येतदपि प्रकारांशमादायैव नेयम् ॥ कार्यलिङ्गकमिति । संवादिविसंवादिप्रवृत्तिरूपकार्यलिङ्गगकमित्यर्थः ।

### **श्रीनिवासतीर्थीया**

अन्यत्रापीति । मध्यमजीवसम्बन्धिचैतन्यस्योभयरूपत्वेन निर्दोषतासद्भावादित्यर्थः ॥ सर्वत्रेति । उत्तमजीवेषु शुद्धचैतन्यातिरिक्ते प्राकृतेऽक्षे मध्यमेष्वपि चैतन्ये प्राकृते चाक्षे इत्यर्थः ।

### **वाक्यार्थरत्नमाला**

मूले किमतो यद्येवमक्षेति । यद्यप्युक्तद्वैविध्यफलतया ईशरमामुक्तोत्तमजीवसम्बन्धिशुद्धाक्षे निर्दोषताप्रतिपादनमेव सङ्गतम् । न च तत्परतया निर्दोषमेवेति भाष्यमायोज्यते । अपि तूत्तमजीवचैतन्यमात्रपरत्वेन । ततो नैवमवतारो युक्तः । संसारिष्वक्षद्वैविध्यस्यैवात्र विवक्षणे च यावदत्रेत्युत्तरवाक्ये ईशप्रत्यक्षसङ्ग्रहवर्णनासङ्गतिः । तत्सङ्गत्यर्थम् ईशादिप्रसङ्गस्यासमाप्त्यङ्गीकारे किमत इति वाक्ये संसारिमात्रग्रहणव्याख्यानायोगादित्याभाति । तथापि एवमक्षद्वैविध्यमीशादिसर्वाक्षेषु मिलित्वा सिद्धम् । अत एव च संसारिष्वपि तद्वैविध्यं च प्राप्तम् । तत्रेशलक्ष्मीमुक्ताक्षेषु निर्दोषतानियमस्य सिद्धत्वञ्च । तथापि संसार्यक्षनिर्दोषत्वप्रकारः कथं ज्ञातव्य इत्याशङ्क्य वाक्यार्थाभ्युपगमात्संसारिविषयत्वेऽपीशादिप्रसङ्गस्य परिसमाप्त्यनङ्गीकाराद्यावदत्रेत्युक्तवाक्योपपत्तिरिति न दोषः । अत एव तत्रोत्तमेत्युत्तरवाक्ये ईशादिप्रत्यक्षस्वरूपाक्षेषु मध्ये उत्तमेतीशाद्यक्षप्रसङ्गसमाप्तिसूचनम् । अन्यत्रोभयमित्येतदनुसारेण प्रथमभागस्योत्तमजीवचैतन्यपरत्वमेव स्वीकृतम् ॥ अधिकमुत्तरत्रानेनागममित्येतद्य्वाख्यनटीकोपपादनावसरे वक्ष्यामः ।

जीवमात्रसम्बन्धिचैतन्यस्येति । अत्र मात्रपदस्य चैतन्यमात्रस्येत्यन्वयः । अक्षानक्षभूतचैतन्यमात्रस्य निर्दोषतावर्णनं प्रकृतासङ्गतम् । अक्षरूप एव तस्मिंस्तन्नियमस्य वाच्यत्वादित्यर्थः । जीवमात्र सम्बन्धीति स्वरूपकथनन्तु बाधितत्वरूपद्वितीयदोषस्याप्यत्र प्राप्तिसूचनाय । तदर्थं बाधोऽप्यसङ्गतिपदेन ग्राह्यः । एवमुभयपरत्वेऽपि सर्वजीवसम्बन्धीत्युक्तशङ्काच्छादनेन चैतन्यमात्रस्येत्युक्तासङ्गतिशङ्कापरिहारायाक्षमिति पदाध्याहारपक्षोत्थापनस्याभिप्रेतत्वात्तत्परिहारेऽपीत्यस्य चैतन्यमात्रस्येत्युक्तासङ्गतिशङ्कापरिहारोऽपीत्येवार्थः । सूत्राभिप्रेतं दोषान्तरं तु स्वयमेवोद्घाट्यत इति ज्ञेयम् । निर्दोषताया बाधितत्वादिति । अत्र च निर्दोषतापदस्य तन्नियमपरत्वस्यापि सत्वादुत्तमजीवसम्बन्धिचैतन्ये तन्नियमसम्भवेऽपि मध्यमजीवसम्बन्धिचैतन्यस्य निर्दोषत्ववत्सदोषत्वस्यापि सत्वात्तन्नियमस्य बाधितत्वम् । अधमसम्बन्धिचैतन्ये तु निर्दोषताया एवाभावाद्बाधितत्त्वमिति योजना । अपेक्षितमिति । चैतन्यमात्रस्य निर्दोषतानियमकथनासङ्गतिपरिहाराय अक्षपदपूरणं जीवमात्रसम्बन्धीत्युक्तशङ्कापरिहाराय तूत्तमजीवसम्बन्धीति पूरणमिति विवेकः । आहेति । अन्यत्रपदं मध्यममात्रपरतया व्याचष्ट इत्यर्थः । उत्तमजीवसम्बन्धिचैतन्यवदित्यतः परं प्राकृतमक्षं निर्दोषमेवेति चैतन्यरूपाक्षनिर्दोषतावचने तदप्युपलक्षणया संग्राह्यमेवेत्यर्थः ।

सङ्ग्राह्यमेवेत्यस्येति । भ्रान्तीत्युत्तरेणान्वयः । एवं मध्यमजीवसम्बन्धिचैतन्यवदित्यतः परं तत्सम्बन्धिप्राकृताक्षमपीति पूरणीयम् । तत्परतयेति । उत्तमाधमसम्बन्धिप्राकृताक्षपरतयेत्यर्थः । यद्यपि मध्यमप्राकृताक्षस्यापि तदुभयवत्वं मूले उक्तमिति तत्सङ्ग्रहोऽपि कर्तव्यः । तथापि तत्र पूर्वोत्तरयोरिवानुपपत्तेरभावात्तदकीर्तनम् । मूले तु वस्तुगतिप्रदर्शनाय यथाक्रमं मध्यमप्राकृताक्षस्यापि स्थितिप्रदर्शनमिति न कश्चिद्दोषः । अन्यत्रोक्तत्वादिति । प्रमाणलक्षणादावित्यर्थः । स्वातन्त्र्यादिरूपप्रकारेति । अत्रादिपदेन सुखत्वस्यापि ग्रहणाद्दुःखे सुखत्वरूपप्रकारांशेऽयाथार्थाप्रतिपादनलाभात् ‘‘दुःखे च सुखमानिन’’ इत्यादि वाक्योक्तसुखत्वप्रकारकदुःखानुभवसत्वस्य तदनुभवे दुःखत्वांशे यथार्थोऽपि सुखत्वांशेऽयथार्थ इत्यत्रैव पर्यवसानम् । इदंरजतमित्यादौ भासमानेदंत्वरजतत्वयोर्मध्ये रजतत्वांशेऽयाथार्थ्योऽपीदंत्वांशे याथार्थ्यवद् दुःखत्वांशे यथार्थ्योपपत्तेः । तथा च दुःखस्य सुखत्वेन ज्ञानस्यायाथार्थ्येन दुःखत्वप्रकारकानुभवस्य यथार्थत्वाद् दुःखानुभवस्य पुरुषार्थता सम्भवतीति सूचितं भवति । तेन वाक्यान्तरगतिकथनाभाव इति शङ्कानवकाशस्तदेतत्सर्वमभिप्रेत्यैव पुरुषार्थत्वाविरोधादिति सामान्येनोक्तम् ॥ केचित्त्विति । अत्राहुरित्यस्वरससूचनम् । तद्बीजत्वावश्यंभासमानस्वातन्त्र्यादिप्रकारांशेऽयथार्थत्वयुक्तया सर्वार्थानित्येतद्वाक्यविरोधपरिहारवद्दुःखे सुखमानिन’’ इत्येतद्वाक्यविरोधपरिहारस्यापि सिद्धाविदमनुकूलमेवेति ज्ञानान्तरकल्पनावैयर्थ्यमिति । एतेनैतदपि सूचितम् । अधमस्वरूपेन्द्रियस्योत्तमस्वरूपेन्द्रियस्य च घटादिज्ञानप्रामाण्यग्रहणे विशेषाभावात्प्रामाण्यग्राहकं तदिन्द्रियं कथमयथार्थम् । अन्यथा विषयाबाधस्यापत्तेरिति न शङ्कनीयम् । ज्ञानप्रामाण्यरूपविषयांशे याथार्थ्येऽप्यवश्यंभासमानस्वातन्त्र्यादिप्रकारांशेऽयाथार्थ्याङ्गीकारेण विषयबाधोपपत्तेः । एवमन्यान्यपि बाधकानि परिहरणीयानीति । कथमनेनेति । इन्द्रियद्वैविध्यस्य प्रमितत्वमुक्तम् । तत्कथमित्याशङ्कानिरासपरतया शुद्धमीशेत्यादिभाष्यावतारादत्र चोक्तद्वैविध्ये प्रमाणानुक्तेस्तत्परिहाराभाव इत्याशयः । इष्यत इत्येतदेवेति । उभयमिष्यत इति योजितमप्यावृत्याश्रयणेन तत्सूचकमित्यर्थः । मूले इष्यत इत्यनन्तरं प्रामाणिकैरिति पूरणपूर्वकं तत्प्रयोजनकथनमित्यनेन क्रियत इति सिद्धत्वात्तथाविशिष्टपाठानुसारेण विशिष्टावतारपूर्वकं प्रामाणिकैरित्यनेनेत्यस्य प्रतीकतयोपादानं टीकायामिति ज्ञेयम् । यदात्मको भगवानिति । तदात्मिका व्यक्तिः किमात्मको भगवान् ज्ञानात्मक ऐश्वर्यात्मकः, शक्तयात्मक इति जैनाधिकरणे ‘‘व्यक्तिर्देह’’ इति मूले व्याख्यानेन भगवतो ज्ञानाद्यात्मकत्वेन तद्य्वक्तेरपि भगवत्स्वरूपतया प्रतिपादनादिति भावः ।

नन्वेतदसङ्गतम् । अन्यत्रोभयमित्युक्तमध्यमजीवसम्बन्धिचैतन्यसर्वप्राकृताक्षयोर्निर्दोषत्वसदोषत्वोभयवत्तायाः प्रामाणिकत्वकथनपरतयैवास्य योजनीयत्वात् पूर्वमिष्यत इत्यस्य यथाश्रुतानुसारेणैव योजनाकरणात् । तत्र सामान्यतोऽन्वयप्रदर्शनेऽपीह मूले प्रामाणिकैरित्येतत्पूरणेन तत्प्रयोजनकथनेन पुनरनुवादोपपत्तेश्च । तथाऽधमचैतन्ये सदोषत्वनियमोऽप्यत्र प्रामाणिकतयाऽभिधातुमभिप्रेतः । उक्तस्थल एव पूरणात् । तथाचोक्तमूलानुसारेणोत्तमादिचैतन्यादिगतनिर्दोषत्वनियमादिपरत्वेन वा मध्यमादिचैतन्यादिगतोभयपरत्वेन वा प्रमाणाभिधानस्य योजनीयत्वे ईशादिप्रत्यक्षमात्रविषयतया द्वैविध्यप्रामाणिकत्वोक्तिव्याख्यानमयुक्तमिति चेत् । अत्र ब्रूमः । उक्तं हि निर्दोषमेवेत्येतदवताररूपं किमतो यद्यपेक्षेति वाक्ये ईशादिप्रसङ्गापरिसमाप्तिरित्यत एव यावदत्रेत्युत्तरवाक्ये ईशादिसङ्ग्रहप्रतिपादनं युक्तमिति । तथाचात्र भाष्ये ईशादिप्रत्यक्षविषयतया द्वैविध्यप्रामाणिकत्वोक्ति विचारार्थं प्रवृत्तत्वेऽपीशरमामुक्ताक्षानां निर्दोषतानियमं सिद्धवत्कृत्योत्तमचैतन्येष्वेव निर्दोषतानियमादिप्रतिपादनस्याभिप्रेततया तदनुसारेण मूले निर्दोषमेवेत्यादिकमुत्तमजीवसम्बन्धिचैतन्यादिपरतया योजितम् । अत एव तत्रेति मूले पूरितम् । द्विधाक्षसमुदाय इति तदर्थः । कथमन्यथेशादिमेलनेनोत्तमजीवचैतन्यात्तस्य निर्दोषतानियमवत्वेन व्याख्यानाभावः । यावदत्रेति चान्त्ये सर्वचैतन्यादिपरतया स्पष्टं प्रतीयते । तेन चेशादिप्रसङ्गापरिसमाप्तिः सिद्धा । तदेव पूर्वोत्तरग्रन्थमर्यादापर्यालोचनया ‘‘किमतो यद्येव’’मिति वाक्ये ईशादिसर्वाक्षेषु द्वैविध्यस्योक्तरीत्या प्राप्त्या किमित्याशङ्कोदयसाम्येऽपि ईशरमामुक्तचैतन्यरूपाक्षस्य निर्दोषतानियमस्य सिद्धत्वात्तमनभिधायोत्तमजीवादिसम्बन्धिचैतन्यादावेव निर्दोषतानियमादिकं प्रतिपादयतीत्यर्थो व्याख्येयः । ततश्च प्राक्प्रकृतत्वात्तत्रापि प्रामाणिकत्वेन प्रतिपादनीयतयेशाद्यक्षवत्तापि शक्याङ्गीकर्तुमिति ‘‘यदात्मक’’ इत्यादिप्रमाणोदाहरणं सङ्गतमेव । अत एवेन्द्रियद्वैविध्यस्य प्रमितत्वानुक्तेरिति प्रामाणिकत्वानुक्तिशङ्कापि सामान्यतः सर्वविषया भवतीत्यतस्तत्परिहारयोजनापि तन्त्रेण सर्वविषया । इत्यादिश्रुतिस्मृतीत्यादिपदेनोभयसाधकवाक्यानामपि ग्राह्यतया अभिप्रेतत्वात् । अत्रार्थ इति मूले अक्षद्वैविध्यादिरूपार्थस्य सर्वस्य ग्रहणात् । कार्यलिङ्गकमित्यनेनापि सर्वसाधारण्येन संवादि प्रवृत्यनुसारेण निर्दोषता विसंवादि तदनुसारेण तु सदोषतेति प्रतिपादनमात्रलाभेऽपि निर्दोषतानियमाद्यपि कदापि विसंवादाभावादिनोह्यमित्यत्र तात्पर्यान्न दोषः ॥ एवमीशादिसाधारण्येनाक्षं प्रकृतमित्याशयेनैव टीकाकृन् नन्वक्षद्वैविध्यमित्याद्याशङ्कां सामान्यत एवोत्थाप्य तन्निरासपरतया यावदत्रेति वाक्यमवतारिवान् । चैतन्याप्रकृतरूपाक्ष इति व्याख्यातत्वाद् यावन्निर्दोषमुक्तमित्यदि चोक्तत्वान् निर्दोषमुक्तमिति मूलस्य च निर्दोषमेवेति वाक्यावताराद्युक्तरीत्या निर्दोषतयाऽभिप्रेतमित्यर्थात्सर्वसङ्ग्रहोपपत्तिः । अत एव च सुखदुःखादिविषयमित्येतदुत्तरभाष्यमारभ्य संसारिमात्रविचारप्रवृत्तिरपि टीकाकृत्प्रवृत्तौ मूलम् । अत एव संसारिणामक्षेऽपि वक्ष्यतीति सकलमकलङ्कमिति सूरयो विदांकुर्वन्तु ॥ प्रागुक्तमिति । प्राकृतं सिद्धमिति भाष्यावतारस्थले निर्दोषत्वमुक्तं तद्य्ववच्छेद्यं दर्शयितुमित्यनेनेति शेषः।



