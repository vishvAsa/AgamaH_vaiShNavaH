+++
title = "०२ चाक्षुषज्ञानाय सान्निकर्षो मास्त्विति शङ्का"

+++


## निर्दोषाक्षोद्भवं ह्यत्र प्रत्यक्षमिति गीयते

**चाक्षुषज्ञानाय सान्निकर्षो मास्त्विति शङ्का**

**निर्दोषाक्षोद्भवं ह्यत्र प्रत्यक्षमिति गीयते**

### **सुधा**

अथ मतम् । यद्याश्रिता योग्यता, किमन्तर्गडुना सन्निकर्षेण । तत्तदिन्द्रियविषयस्तेन तेनेन्द्रियेण गृह्यते । कथमन्यथा काचाभ्रपटलाद्यन्तरितोपलब्धिः स्यात् । सान्तरग्रहणं च प्राप्तिपक्षे न सम्भवति । प्राप्तकारिषु त्वगादिषु तदभावात् । किञ्च नयनं चेत्प्राप्यकारि तदा स्वसंयुक्तमात्रं गृह्णीयात् । कुठारादिषु तथा दर्शनात् । पृथुतरं च गृह्णाति । दिग्विसन्देहश्चैवं सति न स्यात् । प्राप्त्या तन्निश्चयप्राप्तेः । सन्निकृष्टविप्रकृष्टयोः शाखाचन्द्रमसोर्युगपद्ग्रहणाच्च न हि प्राप्यकारिण्येवं भवितुमर्हति । अपि च चक्षुर् अप्राप्यार्थप्रकाशकम् अत्यासन्नाप्रकाशकत्वात् । व्यतिरेकेण श्रोत्रादिवच् चक्षुर्गत्वा नार्थेन सम्बध्यते इन्द्रियत्वात् स्वर्शनादिवत् । न चार्थस्य आगमनं प्रत्यक्षविरोधात् । तथा चाप्राप्यप्रकाशकत्वसिद्धिरिति ।

### **वाक्यार्थचन्द्रिका**

मूले हिशब्दस्यानर्थक्यमाशङ्क्यानुपपत्त्यन्तरपरिहारार्थत्वान्न तदिति भावेन तत्परिहारकतया तं योजयितुमनुपपत्त्यन्तरमुत्थापयति अथेति । सन्निकर्षवादिनाऽप्युक्तातिप्रसङ्गनिरासाय योग्यताया अवश्याभ्युपेयत्वाल्लाघवेन तस्या एव प्रयोजकत्वोपपत्तेर्न सन्निकर्षस्यापेक्षेत्याशयः । नन्वयोग्यताव्यतिरिक्तस्थलेऽन्वयव्यतिरेकाभ्यां योग्यतावत् सन्निकर्षस्यपि साक्षात्कार प्रयोजकत्वसिद्ध्या योग्यतासन्निकर्षयोरुभयोरप्यगृह्यमाणवित्वात्कुतो योग्यतामुपादाय प्राप्तेरेव परित्याग इत्यतो योग्यतायाः साक्षात्काराव्यभिचारित्वात्सन्निकर्षस्य च तव्द्यभिचरितत्वादविशेषासिद्धेर्युक्तं योग्यतामुपादाय प्राप्तिनिरासकरणमित्याशयवनाह कथमन्यथेति । अभ्रपटलादीत्यादिपदेन स्फटिकादिसङ्ग्रहः । काचादिना विघातिद्रव्येण प्राप्तिप्रतिबन्धान्न तत्र प्राप्तिरस्तीति प्राप्तिः साक्षात्कारव्यभिचारिणीति भावः । ननु काचादीनां प्राप्तिप्रतिबन्धकत्वाभावात्तत्रापि प्राप्तिरस्त्येवेति न व्यभिचार इत्यतो माऽस्तु तर्हि व्यभिचारेण चक्षुषोऽप्राप्यकारित्वसिद्धिः । चक्षुरप्राप्यकारि सान्तरग्राहकत्वादित्यनु मानात्तत्सिद्धिः स्यादेवेत्याशयवानाह सान्तरेति । विप्रकृष्टदेशावस्थितार्थग्रहणमित्यर्थः । ननु दृष्टान्ताभावेन व्याप्तिग्रहानुपपत्त्या व्याप्यत्वासिद्धोऽयं हेतुरित्यतोऽन्वयव्याप्तौ दृष्टान्ताभावेऽपि यत्प्राप्यकारि न तत्सान्तरार्थग्राहकमिति व्यतिरेकव्याप्तौ त्वगादेरेव दृष्टान्तत्वेन व्यतिरेकव्याप्तिग्रहसम्भवान्न तत्प्रसङ्ग इत्याशयवनाह प्राप्यकारिष्विति । आदिपदेन रसनादिपरिग्रहः ।

नन्वसम्बद्धार्थग्राहकताया एव साध्यत्वात्सन्दिग्धासिद्धोऽयं हेतुरित्यरुचेराह किञ्चेति । चक्षुरप्राप्यकारि संयुक्तमात्राग्राहकत्वादित्यनुमानमित्यभिप्रेत्याप्रयोजकताशङ्कानिरासकतया हेतूच्छितिं विपक्षे बाधकतया सूचयन्ननुग्राहकं तर्कमाह नयनं चेदिति ॥ स्वसंयुक्तेति । स्वयं यावत्परिमाणं तावत्परिमाणयुक्तमेव पटादिप्रदेशमित्यर्थः । अनुमानमूलभूतव्याप्तौ दृष्टान्ताभावाद्य्वाप्त्यसिद्धिस् तर्कमूलव्याप्तावपि दृष्टान्ताभावात्तदसिद्धिश्चेत्यतोऽन्वयव्याप्तौ तदभावेऽपि व्यतिरेकव्याप्तौ कुठारादेरेव दृष्टान्तत्वादनुमानव्यतिरेकव्याप्तेरेव च तर्कमूलभूतव्याप्तित्वेन तत्रापि तस्यैव दृष्टान्तत्वान्नोभयत्रापि व्याप्त्यसिद्धिरित्याशयवानाह कुठारादिष्विति । तर्के इष्टापतिं परिहरन्नेवानुमाने स्वरूपासिद्धिं परिहरति पृथुतरं चेति । स्वतोऽधिकपरिमाणमित्यर्थः । पुथुतरग्रहणं स्वतोऽधिकपरिमाणद्रव्यग्राहिणा त्वगिन्द्रियेणानैकान्तिकामित्यरुचेराह दिग्विशेषेति । चक्षुषः सन्निकृष्टार्थग्राहकत्वे दिग्विशेषं प्रति गत्त्वा सन्निकृष्य चक्षुषस्तद्ग्राहकत्वं वाच्यम् । तथा च न तत्सन्देहावकाशः । गत्त्वा सन्निकृष्य तद्ग्राहकस्य तन्निश्चायकत्वनियमादिति भावः । नन्वागन्तुककारणान्तरवशादेव सन्देहो भविष्यति । अप्राप्तौ तु सर्वत्र सन्देहः स्यादित्यरुचेराह सन्निकृष्टविप्रकृष्टयोरिति । यदि चक्षुर्गत्वाऽर्तं गृह्णीयात्तदा निकटमाशु गृह्णीयाद् दवीयस्तु चिरेण तद्धेतुसन्निकर्षस्यायुगपद्भावित्वात् । तथा च तथाविधयोः शाखाचन्द्रमसोरपि पौर्वापर्येणैव ग्रहणं स्यान्न तु युगपदिति युगपद्ग्रहणानुभवविरोध इत्याशयः ॥ न हीति । प्राप्यकारिणि त्वगादौ निकटदवीयसोर्युगपद्ग्रहणादर्शनादिति भावः ।

### **परिमल**

सान्तरेति । सव्यवधानस्य व्यवहितस्य वा ग्रहणमित्यर्थः । तथैवाग्रे विवरणात् । पृथुतरं चेति । पर्वतादिकम् । संयुक्तग्राहकपक्षे च संयोगस्य प्रदेशवृत्तित्वादेकदेशमेव गृह्णीयादिति भावः ॥ दिग्विशेषेति । अयं प्राच्यः प्रतीच्यो वेत्यादिसन्देहो न स्यादित्यर्थः । कुतो न स्यादित्यत आह प्राप्त्येति । ग्राह्यसम्बन्धेनेत्यर्थः ॥ चक्षुषः प्राप्यग्राहित्वे बाधकान्युक्त्वाऽप्राप्यग्राहित्वे साधकमाह अपि चेति । परिशेषादप्राप्यग्राहित्वसिद्धिरिति भावेनाह चक्षुर्गत्वेत्यादिना ॥ तथा चेति । प्रसक्तयोर्निषेधे सतीत्यर्थः ।

### **यादुपत्यं**

कथमन्यथेति । तत्र सन्निकर्षासम्भवादिति भावः ॥ सान्तरग्रहणमिति । अन्तरं किञ्चिद्दूरस्थत्वम् । तेन सहितं सान्तरम् । चक्षुषा किञ्चिद्दूरस्थग्रहणं न स्यादित्यर्थः ॥ स्वसंयुक्तमात्रमति । नयनं स्वयं यावत्परिमाणं तावत्परिमाणयुक्तमेव घटादिप्रदेशं स्वसंयक्तं गृह्णीयान्न पृथुतरमित्यर्थः ॥ दिग्विशेषेति । सूर्योदयादेः प्रदेशविस्थत्वसन्देहो न स्यादित्यर्थः । अतो दिग्विशेषाणां नयनागोचरत्वात्कथमिदम् अपादानमिति शङ्कानवकाशः । सूर्योदयादेस्तद्गोचरत्वात्प्रदेशविस्य चोपनीतस्य भानसम्भवादित्यवधेयम् ॥

### **श्रीनिवासतीर्थीया**

अन्तर्गुडुना इन्द्रियार्थयोर्मध्यस्थितेनेत्यर्थः । ‘अन्तर्गड्वान्तरालिकमि’त्यमरः ॥ तत्तदिन्द्रियेति । तत्तदिन्द्रियग्रहणयोग्येत्यर्थः । गृह्यत इत्यनन्तरमस्त्विति शेषः । अन्यथा यदि सन्निकर्षोपेत इत्यर्थः । काचादिभिरन्तरितस्य व्यवहितस्योपलब्धिः कथं स्यात् । व्यवधायककाचादेः सत्त्वेन सन्निकर्षाभावादिति भावः ॥ सान्तरेति । व्यवहितेत्यर्थः । प्राप्तिपक्षे सन्निकर्षपक्षे । कारि प्रकाशकारि ॥ भवितुमिति । विप्रकृष्टग्रहणायोगादिति भावः ॥ अपि चेति । यदि चक्षुः प्राप्यप्रकाशकारि स्यात्तर्ह्यत्यासन्नमपि समीपवर्ति पक्ष्मादिकमपि प्रकाशयेत् । सन्निकर्षस्य सत्त्वात् । न च प्रकाशयति । तस्मान्न प्राप्यप्रकाशकारित्यर्थः ॥ सिद्धिरिति । ततश्च प्राप्तिरूपः सन्निकर्षो नापेक्षित इत्यर्थः ।

### **वाक्यार्थरत्नमाला**

तं योजयितुमिति । हिशब्देनाचष्ट इत्यन्तिमभागेनेति शेषः । उत्थापयतीति । उत्थाप्य परिहरतीत्यर्थः ॥ अथेतीति । अथेत्यादिनेत्यर्थः । अयोग्यतास्थले द्वयोः समावेशस्यैवाभावेनागृह्यमाणवित्वायोग इत्यत आह । अयोग्यताव्यतिरिक्तस्थल इति । तद्रहितस्थल इत्यर्थः । अत्राप्यग्रहणं काचाभ्रपटलस्फटिकान्तरितोपलब्धेरित्येतत्तृतीयाध्यायाद्यपादस्थसूत्रीयवात्स्यायनभाष्यवार्त्तिकादिकम् अत्र केचिदाहुः । अत्र प्राप्यकारि चक्षुः । अधिष्टानासम्बन्धार्थग्राहित्वादित्यादिगुणकिरणावलीतद्वर्द्धमानादिकं गङ्गापुरीषट्सहस्य्रादिकम् इन्द्रियार्थसन्निकर्षोत्पन्नज्ञानमव्यपदेश्यमित्येतत्प्रत्यक्ष लक्षणस्थलीयन्यायवार्तिकादिकं च मनसि निधाय व्याचष्टे । अभ्रपटलादीत्यादिपदेनेति । स्फटिकादीत्यादिपदेन तथाविधवस्त्वंतरपरिग्रहः ॥ सान्तरेति मूलेऽपि प्राप्तिपक्षव्यभिचार एवोच्यत इत्यन्यथाप्रतीतिनिरासाय विषयभेदमाह ॥ माऽस्तु तर्हीति । विप्रकृष्टेति । इन्द्रियाद्दूरतो विद्यमानेत्यर्थः । सन्दिग्धेति । उपलक्षणं चैतत् । हेतुवत्साध्यस्य निश्चयापत्तौ सिद्धसाधनतेत्यपि ज्ञेयम् । अनुमानमभिप्रेत्येति पाठः । अनुमानमित्येति पाठे त्वितिशब्दात्पूर्वे विवक्षित मिति शेषः । तथैव पाठस्तु स्वरस एव । अनुमानमूलभूतव्याप्ताविति । अन्वव्याप्तवित्यर्थः । तर्कमूलेति । अनुमानमूलभूतव्याप्त्यनिश्चये आपाद्यापादकयोर्व्यभिचाराभावज्ञानायोगेन नियमोदाहरणा भावादित्यर्थः । अत एव वक्ष्यति । अनुमानीयसाध्यसाधनयोस्तर्कीयापाद्यापादकव्यतिरेकरूपत्वेन तर्कीयव्याप्तिनिश्चयस्यानुमानीयव्याप्तिनिश्चयाधीनत्वम् । अनुमानव्यतिरेकव्याप्तेरेव च तर्कमूलव्याप्तित्वेनेति । स्वतोऽधिकपरिमाणमित्यर्थ इति । उक्तं हि किरणावल्यां स्वतोऽधिकपरिमाणं न गृह्णीयात् । न खलु नखरंजिकापरमाशु छेद्यन्तीति भावः । पृथुतरग्रहणस्य साधिकेति वर्धमानानुसारेणोत्तरवाक्यमवतारयति । पृथुतरं चेतीति । ....... अनुसारेण मूलं दिग्विशेषेति । तद्य्वाख्यानं ...... अनुसारेण गत्वेति । न च चक्षुषो गमनागमनयोर्न विशेषः। दिक्स्वरूपस्येन्द्रियाविषयत्वादिति वाच्यम् । दिग्विशेषं प्रति गत्वा तत्र स्वार्थं विषयीकुर्वतो ज्ञानस्योपनीतभानाश्रयणाद्दिङ्निश्चायकत्वस्यापि सत्वेन सर्वसमाधेये विवादायोगात् ॥ शिष्टं सत्यत्वं गगनादेश्च साक्षिप्रत्यक्षेत्येतत्सम्बन्धिटीकाविचारे द्रष्टव्यम् । यदि गत्वेत्यादिकिरणावल्यानुसारेणार्थमाह । यदि चक्षुर्गत्वेत्यादिना । दवीयो दूरस्थितः ।

