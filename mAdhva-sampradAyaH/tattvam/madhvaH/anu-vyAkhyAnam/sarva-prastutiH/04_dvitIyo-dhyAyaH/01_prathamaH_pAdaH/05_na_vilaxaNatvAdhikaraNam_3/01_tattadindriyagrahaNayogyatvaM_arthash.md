+++
title = "०१ तत्तदिन्द्रियग्रहणयोग्यत्वम् अर्थशब्देन विवक्षितम्"

+++


## निर्दोषाक्षोद्भवं ह्यत्र प्रत्यक्षमिति गीयते

**तत्तदिन्द्रियग्रहणयोग्यत्वम् अर्थशब्देन विवक्षितम्**

**निर्दोषाक्षोद्भवं ह्यत्र प्रत्यक्षमिति गीयते**

### **सुधा**

नन्विन्द्रियार्थसन्निकर्षस्य प्रत्यक्षत्वे गगननयनसन्निकर्षादपि ज्ञानमुत्पद्यताम् । मैवम् । अर्थशब्देन तत्तदिन्द्रियग्रहणयोग्यस्यैव विवक्षितत्वात् । गगनादौ च तद्योग्यताभावस्य कार्याभावादेव सिद्धेः । एतेन चक्षुरादिना गन्धादिग्रहणप्रसङ्गोऽप्यपास्तः ।

### **वाक्यार्थचन्द्रिका**

अर्थशब्देनेति । यद्यप्यर्थशाब्देनेन्द्रियग्रहणयोग्यविवक्षयैवोक्ताति प्रसङ्गपरिहारात्तत्तदिन्द्रियग्रहणयोग्यतार्पयन्तधावनमनर्थकं तथाऽप्युक्तातिप्रसङ्गस्य तावन्मात्रेण परिहारेऽ प्यनुपदमेव वक्ष्यमाणातिप्रसङ्गान्तरनिरासार्थं तत्पर्यन्तधावनम् । अत एवैतेनेत्युक्तातिदेशेनैवोत्तरत्र तन्निरास इति ध्येयम् ॥ एतेनेति । अर्थशब्देन तत्तदिन्द्रियग्रहणयोग्यस्यैव विवक्षितत्वेनेत्यर्थः ।

### **श्रीनिवासतीर्थीया**

कार्येति । अपरोक्षव्यवहारादिरूपेत्यर्थः ॥ एतेनेति । इन्द्रियार्थसन्निकर्षमात्रस्यैव प्रत्यक्षत्वे चक्षुष इन्द्रियत्वाद्गन्धस्याप्यर्थत्वात्तदुभयसन्निकर्षादपि ज्ञानमुत्पद्यतामित्येतदप्येतेनार्थशब्देन तदिन्द्रियग्रहणयोग्यस्यैव विवक्षितत्वेनापास्तमित्यर्थः ।

