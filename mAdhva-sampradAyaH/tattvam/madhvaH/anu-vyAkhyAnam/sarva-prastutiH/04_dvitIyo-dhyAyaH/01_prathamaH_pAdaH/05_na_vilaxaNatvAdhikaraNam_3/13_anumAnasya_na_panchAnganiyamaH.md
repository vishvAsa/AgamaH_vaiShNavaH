+++
title = "१३ अनुमानस्य न पञ्चाङ्गनियमः"

+++


## व्याप्तिरेव तु सा स्मृता

**अनुमानस्य न पञ्चाङ्गनियमः**

**व्याप्तिरेव तु सा स्मृता**

### **सुधा**

केचिदाहुः । पक्षधर्मताऽप्यनुमानाङ्गमिति । तदप्यपाकुर्वन्नुक्तमेव विवृणोति । व्याप्तिरेवेति ।

## **अनुव्याख्यानम्**

...... ...... ***व्याप्तिरेव तु सा स्मृता ॥***

विशेषेणाप्यत इति व्याप्तिः । यदव्यभिचरितसाहित्योपेतमेव लिङ्गं साऽनुमा । न पक्षधर्मताऽवश्यम्भा(ववतीत्य)विनीत्यर्थः । यद्वा व्याप्तिरिति भावसाधनः । तथात्वे व्याप्तिरेव साऽनुमेति गौणो निर्देशः । व्याप्तिरेवानुमानाङ्गं न पक्षधर्मतेत्यर्थः । उपपादयिष्यते चैतद्य्वधिकरणस्यापि साधकतामुपपादयताऽऽचार्येणैव । एतेन ‘ज्ञातसम्बन्धनियमस्यैकदेशस्य दर्शनात् । एकदेशान्तरे ज्ञानमनुमानमबाधितमि’त्यपि निरस्तम् । एकदेशतानियमस्याप्रयोजकत्वात् ।

### **वाक्यार्थचन्द्रिका**

व्याप्तिशब्दस्य प्रसिद्धार्थत्वे सेत्यनेन सामानाधिकरण्यानुपपत्तिस्तस्यास्तदुपयोगित्वेऽपि तत्त्वाभावादित्यतो व्याप्तिशब्दमव्यभिरचितसम्बन्धवल्लिङ्गपरतया व्याचष्टे विशेषेणेति । अत्र पक्षे, प्रसिद्धार्थपरित्यागो भवतीत्यपरितोषात्पक्षान्तरमाह यद्वेति । ‘क्तिन्नावादिभ्यश्चेति वक्तव्यमि’ति वचनान्न गुरोश्च हल इत्यकारेण ‘स्त्रियां क्तिन्नि’ति क्तिन्निषेध इति भावः । ननु व्याप्तिशब्दस्य कर्मसाधनत्वे व्याप्तिः साऽनुमेति सामानाधिकरण्यमुपपद्यते । भावसाधनत्वे तु कथं तदित्यत आह तथात्व इति ॥ व्याप्तिरेवेति । ‘दधित्रपुसम्प्रत्यक्षो ज्वर’ इत्यादाविव तादर्थ्यात्ताच्छब्द्यमिति भावः ॥ उपपादयिष्यत इति । ‘व्याप्यत्वे व्याश्रयत्वे तु कथमेव हि दूषणमि’त्यादिना भक्तिपाद इति शेषः । पक्षधर्मताया अनुमानाङ्गत्वनिरासस्यापि किं प्रयोजनमित्यतः शाबरोक्तानुमानलक्षणनिरास एव तत्प्रयोजनमिति भावेन तदनुवदति एतेनेति । यद्यपि ‘अनुमानं ज्ञातसम्बन्धस्यैकदेशदर्शनादेकदेशान्तरेऽसन्निकृष्टेऽर्थे बुद्धिरि’त्यनुमानलक्षणभाष्ये अबाधितमिति न श्रुतं तथाऽपि ‘असन्निकृष्टवाचा च द्वयमत्र जिहासितम् । ताद्रूप्येण परिच्छेदस्तद्विपर्ययतोऽपि च’ इत्येतद्य्वाख्यानरूपवार्तिके ताद्रूप्येणापरिच्छेदस्य तद्विपर्ययतोऽप्यपरिच्छेदस्य चासन्निकृष्टशब्दार्थतया व्याख्यानादेव युक्तं तदनुवादोऽयमबाधितमितीति द्रष्टव्यम् । ज्ञातः सम्बन्धनियमोऽविनाभावो येन स तथोक्तस्तस्य पुंस एकदेशस्य दर्शनाद्धूमादिरूपलिङ्गविशिष्टधर्म्येकदर्शनादेकदेशान्तरेऽग्न्यादिरूपलिङ्गविशिष्टधर्म्येकदेशान्तरेऽबाधितं ज्ञानमनुमानमित्यर्थः । एकस्यैव खलु पर्वतस्यैकदेशदर्शनेनैकदेशोऽनुमीयते यथाऽऽहुर्वार्तिककृतः । ‘स एव चोभयात्माऽयं गम्यो गमक एव च । असिद्धेनैकदेशेन गम्यः सिद्धेन बोधकः’ इति । यद्यपि ‘प्रमाता ज्ञातसम्बन्ध एकदेश्यथवोच्यते । कर्मधारयपक्षे वा सम्बन्धिन्येकदेशता । द्वयं वा ज्ञातसम्बन्धमुपलब्धं परस्परम् । तस्यैकदेशशब्दाभ्यामुच्यते समुदायिनौ’ इत्यादिना वार्तिककृद्भिर्बहुर्विधं भाष्यं योजितम् । तथाऽपि विस्तरभयादेकैव रितिरत्र दर्शितेत्यवधेयम् । एतेनेत्यतिदिष्टांशमेव विशदयति एकदेशतेति । एकधर्मितेत्यर्थः ।

### **परिमल**

व्याप्तिपदं कर्मणिव्युत्पन्नमित्युपेत्यार्थमाह विशेषेणाप्यत इति । साध्येन हि साधनं नियमेनाऽऽप्यत इति व्यप्तिपदं व्याप्यपरमिति फलितार्थमाह अव्यभिचरितेति । गौणतां व्यनक्ति व्याप्तिरेवानुमानाङ्गमिति ॥ उपपादयिष्यत इति । भक्तिपादे ‘रोहिण्युदय आसन्नः कृत्तिकाभ्युदिता यत’ इत्यादाविति भावः । ज्ञातसम्बन्धनियमस्येति । पुरुषस्येति विशेष्यं बोध्यम् ॥ एकेदशस्येति । धूमाद्युपेतपर्वताद्येकदेशस्येत्यर्थः ॥ एकदेशान्तर इति । वह्न्यादिविशिष्टैकदेशान्तर इत्यर्थः । ‘ज्ञातसम्बन्धस्य पुंसो लिङ्गविशिष्टधर्म्येकदर्शनाद् लिङ्गिविशिष्टधर्म्येकदेशे बुद्धिरनुमानमि’ति तर्कपादे शाबरभाष्याद्युक्तेः ॥ एकदेशतानियमस्येति । एकाधिकरणतानियमस्येत्यर्थः ।

### **यादुपत्यम्**

उपपादयिष्यत इति । भक्तिपाद इति शेषः । मीमांसकमतं दूषयति एतेनेति ॥ ज्ञातसम्बन्धेति । ज्ञातः सम्बन्धनियमो येन पुरुषेण स तथोक्तस्येत्यर्थः ॥ एकदेशस्येति । लिङ्गविशिष्टधर्म्येकदेशस्येत्यर्थः ॥ एकदेशान्तर इति । लिङ्गिविशिष्टधर्म्येकदेशान्तर इत्यर्थः । ततश्च लिङ्गलिङ्गिनोर्नियमेनैकधर्मिकत्वमावश्यकमिति भावः । ‘ज्ञातसम्बन्धस्य पुंसो लिङ्गविशिष्टधर्म्येकदेशदर्शनाद् लिङ्गिविशिष्टधर्म्येकदेशे बुद्धिरनुमानमि’ति शबरवचनादेवमेवेदं व्याख्येयम् । एतेनेत्युक्तं विवृणोति एकदेशतेति । एकधर्मिकतानियमस्येत्यर्थः ।

### **श्रीनिवासतीर्थीया**

भावसाधनो न पूर्ववत्कर्मव्युत्पत्तिरित्याशयः ।

### **वाक्यार्थरत्नमाला**

गुरोश्चहल इतीति । गुरोश्च हल इत्यनेन हि स्त्रियां क्तिन्नित्येतद्विहितक्तिनोऽपवादेनाकारो विहितः । व्याप्तिशब्दे स्त्रियां क्तिन्निति प्राप्तक्तिनस्तु गुरोश्च हल इत्यकारेण निषेधो न भवति । ‘‘क्तिन्नावादिभ्यश्चेति वक्तव्य’’मित्यनेनाकारपदेन क्तिन एव प्रतिप्रसवादिति योजना ॥ भावसाधनत्वे त्विति । व्यापनं व्याप्तिरिति नियतसम्बन्धाख्यव्यापनरूपधात्वर्थवाचित्व इत्यर्थः । व्याप्ति रेवानुमानाङ्गमिति भावसाधनतापक्षे ‘‘दधित्रपुसमि’’त्यदाविवतादर्थ्यात्ताच्छब्द्यमाश्रितम् । तदाच गौणप्रयोगेणानुमानार्थत्वं व्याप्तेरुक्तं भवति । तदेव दर्शितमनुमानाङ्गमित्यनेनेति ज्ञेयम् । शाबरेति । अनुमानं ज्ञातसंबन्धस्यैकदेशस्य दर्शनादेकदेशान्तरे संनिकृष्टे बुद्धिरिति तर्कपादे शास्त्रदीपिकायां प्रामाण्य परायणेऽपीदम् । अवयुत्येति । (?) एकदेशेनेत्यर्थः । ज्ञातः सम्बन्धिनियमोऽविनाभाव इति पाठः ।





------------------------------------------------------------------------

व्याप्तिरेव तु सा स्मृता

**व्याप्तिरेव तु सा स्मृता**

### **सुधा**

यदुक्तं पक्षधर्मत्वं सपक्षे सत्त्वं विपक्षाद्य्वावृत्तिरबाधितविषयत्वम् असत्प्रतिपक्षत्वमिति पञ्चरूपोपपन्नमनुमानमिति । यथा(ऽऽह) । ‘अनुमेयेन सम्बद्धं प्रसिद्धं च तदन्विते । तदभावे च नास्त्येव तल्लिङ्गमनुमापकमि’ति । अत्राबाधितविषयत्वमसत्प्रतिपक्षत्वं च चशब्दसङ्गृहीतमिति । तदसत् । केवलान्वयिनो विपक्षाद्य्वावृत्त्यभावेन केवलव्यतिरेकिणश्च सपक्षे सत्ताभावेनाव्यापकत्वात् । क्वचिच्चतूरूपोपपन्नत्वं क्वचित्पञ्चरूपोपपन्नत्वमिति चेत्(न) । एकप्रयोजकालाभात् । व्याप्तिपक्षधर्मतौपयिकत्वेनैषां ग्रहणम् । वस्तुतस्तु ते एवानुमानाङ्गमिति चेन्न । पक्षधर्मताया अप्यप्रयोजकत्वात् । तथा च व्याप्तिरेव प्रयोजिकेति वक्तव्यम् । किमनेन जल्पितेनेत्याह व्याप्तिरेवेति । अविनाभावो व्याप्तिः ।

### **वाक्यार्थचन्द्रिका**

वैशेषिकोक्तलक्षणनिरासपरत्वेनापीदमेव मूलं योजयितुं तत्सम्मतं लक्षणमनुवदति यदुक्तमिति । कुतोऽस्य लक्षणस्य तत्सम्मततावगतिरित्यतस् तद्वाक्यादेवेत्याशयेन तदुदाहरति यथेति । अनुमेयेन सम्बद्धमनुमितिक्रियया व्याप्तुमिष्टतमेन साध्यधर्मविशिष्टेन धर्मिणा सम्बद्धं सर्वस्मिन्पक्षे सम्बद्धं पक्षधर्मतावदिति यावत् । एवं चतुर्विधाः परमाणवोऽनित्या गन्धवत्त्वादिति भागासिद्धं परिहृतं तदन्वितेति । अनुमेयधर्मवति सपक्षे सर्वस्मिन्नेकदेशे वा प्रसिद्धं सपक्षे सदिति यावत् । तथा तदभावे तस्यानुमेयस्याभावो यस्मिन्नसौ तदभावः साध्याभाववान्विपक्षस्तत्र नास्त्येव सर्वथा व्यावृत्तं विपक्षाद्य्वावृत्तमिति यावत् । एवंविधं यल्लिङ्गं तदप्रसिद्धस्यार्थस्यानुमापकमिति काश्यपः कश्यपात्मजः कणादोऽब्रवीदिति । ‘विपरीतमतो यत्स्यादेकेन द्वितयेन वा । विरुद्धासिद्धसन्दिग्धमलिङ्गं काश्यपोऽब्रवीदि’त्युत्तरश्लोकस्थेनान्वयोऽवगन्तव्यः । नन्वत्र व्याख्यातप्रकारेण पक्षधर्मत्वसपक्षे सत्वविपक्षाद्य्वावृत्तिलक्षणरूपत्रयस्य ‘अनुमेयेन सम्बद्धं प्रसिद्धं च तदन्विते तदभावे च नास्त्येव’ इत्यनेन लाभेऽप्यबाधितविषयत्वासत्पतिपक्षत्वलक्षणरूपद्वयसमर्पकस्यांशस्यात्र श्लोकेऽभावेन तदलाभात्कथं पञ्चरूपात्मकस्यानुमानत्वे श्लोकस्य प्रमाणीकरणमित्यत आह अत्रेति ॥ विपक्षाद्य्वावृत्त्यभावेनेति । विपक्षस्यैवाभावान्न तस्य विपक्षाद्य्वावृत्तिरिति भावः ॥ सपक्षे सत्त्वाभावेनेति । केवलव्यतिरेकिणः सपक्षस्यैवाभावान्न सपक्षे सत्त्वमिति भावः ॥ अव्यापकत्वादिति । पञ्चरूपोपपन्नत्वस्य तत्राभावादिति भावः ।

ननु पञ्चरूपोपपन्नत्वं नानुमानसामान्यलक्षणं ब्रूमः । येन केवलान्वयिकेवलव्यतिरेकिणोस्तदभावादव्याप्तिः स्यात् किन्त्वन्वयव्यतिरेकिरूपानुमानस्यैवेदं लक्षणं केवलान्वयिकेवलव्यतिरेकिणोस्तु तत्र तत्र सम्भवच्चतूरूपोपपन्नत्वमेव । अत एवोदाहृतश्लोकोऽपि नानुमानसामान्यलक्षणपरः किन्तु ‘अनुमेयेन सम्बद्धं प्रसिद्धं च तदन्वित’ इत्यन्वयिनो लक्षणम् । इदमेव च ‘तदभावे च नास्त्येवे’ति सहितं व्यतिरेकिणः । समुदितं त्वन्वयव्यतिरेकिणोर् लक्षणमित्यंशभेदेन केवलान्वय्यादित्रितयलक्षणसमर्पकत्वेन किरणावलीकृता व्याख्यातस्तत्कथमव्याप्तिरिति शङ्कते क्वचिदिति । तथा सत्यननुगतत्वेन चतूरूपोपपन्नत्वादेरनुमानशब्दप्रवृत्तौ निमित्तत्वायोगादनुगतरूपाभावे विलक्षणेषु केवलान्वय्यादिष्वनुमानशब्दस्य प्रवृत्तिर्न स्यादिति परिहरति एकेति । व्याप्तिपक्षधर्मतोपेतत्वमेवानुमानसामान्यलक्षणं तच्च त्रिष्वस्तीति सामान्यलक्षणयोगादेव व्यवहारोपपत्तिः । न चैवमनुमानलक्षणकारिकायाम् अनुमेयेन सम्बद्धमित्यादिना पक्षधर्मत्वादिरूपसमर्पणमनर्थकं स्यादिति वाच्यम् । अनुमानत्वप्रयोजकव्याप्तिपक्षधर्मत्वौपयिकत्वेन तदुपन्यासस्य सार्थक्यादिति भावेन शङ्कते व्याप्तिपक्षधर्मतौपयिकत्वेनेति । न च सपक्षे सत्त्वं विनाऽपि व्यतिरेकिणो व्याप्त्यादिमत्त्वे भूर्नित्या गन्धवत्त्वादित्यादेरसाधारणस्यापि तत्स्यादिति वाच्यम् । सपक्षहीनस्य विपक्षाद्य्वावृत्तिमात्रेण व्याप्त्यादेरविकलत्वात् ॥ पक्षधर्मताया अपीति । व्यधिकरणस्यापि नदीपूरस्य वृष्ट्यनुमापकत्वदर्शनादिति शेषः । तथा चानुमेयेन सम्बद्धमित्यस्यानुमानाङ्गसमर्पकत्वाभावात्कारिकायां तदंशस्य वैयर्थ्यमेवेति भावः ।

ननु पक्षधर्मताया अप्रयोजकत्वे क्वचिद्धेतौ पक्षीयसाध्यसामानाधिकरण्याभावेऽपि व्याप्तिर्वाच्या । न च सा सम्भवति । व्याप्तेः सामानाधिकरण्यरूपत्वादित्यतो भवेदेवं कथञ्चिद्यदि सामानाधिकरण्यं व्याप्तिः स्यान्न चैवं किन्त्वन्यैवेत्याह अविनाभाव इति । ननु नञो भिन्नक्रमत्वेन साध्येन विना साधनस्याभावो वाऽविनाभावोऽभिमतो, यथा श्रुतक्रमत्वेन साध्येनाविना साध्यसाहित्येन साधनस्य भावो वा । नाद्यः । केवलान्वयिनि साध्याभावाप्रसिद्ध्याऽव्याप्त्यापातात् । साध्याभावे साधनाभावस्य व्यतिरेकव्याप्तित्वेन त्वन्मतेऽनुमानाङ्गत्वाच्च । नान्त्यः । साध्यसाहित्यस्य व्यभिचारिण्यपि सत्त्वात् । न च अस्मिन्पक्षे साध्यसाहित्यनियमोऽभिप्रेतः । द्वौ नञौ प्रकृतमर्थं सातिशयं गमयत इति न्यायात् । अन्यथा साध्यसाहित्यमित्येतावता पूर्तेस्तत्प्रयोगवैयर्थ्यम् । अतिशयश्च नियम एव । एतदेव चाभिप्रेत्याविनाभाव इत्यस्य साहचर्यनियम इति यावदिति तात्पर्यमुक्तं पद्धतौ । तत्कथं व्यभिचारिण्यति प्रसङ्ग; इति वाच्यम् । तथा सति नियमस्य निरुच्यमानव्याप्तिरूपत्वेनात्माश्रयप्रसङ्गात् । न च नियमो नाम न व्याप्तिरभिमता । नियतः सम्बन्धो व्याप्तिर्नियमश्चाव्यभिचार इति वैशेषिकपरीक्षायां वक्ष्यमाणत्वात् । अतो नात्माश्रयत्वं नापि व्यभिचारिसाधारण्यमिति वाच्यम् । भिन्नदेशकालयोरधोदेशनदीपूरोर्ध्वदेशवृष्ट्योर्देशतः कालतो वाऽसाहित्येन तत्राव्याप्त्यापातादिति चेत् ।

अत्र ब्रूमः। यद्देशकालसम्बद्धस्य यस्य यद्देशकालसम्बद्धेन येन विनाऽनुपपत्तिस्तस्य तेन सा व्याप्तिः। अनुपपत्तिश्चाघटनं प्रमाणविरोध इति यावत् । उक्तं हि प्रमाणलक्षणटीकायामनुपपत्तिश्चासम्भव इति ।

यत्तु विमतो गौर्गवयसदृशो गवयगतसादृश्यप्रतियोगित्वादिति प्रमाणलक्षणटीकायां हेतुसाध्ययोः सामानाधिकरण्यसम्पादनं तत्परमतमाश्रित्य । अत एव तत्रैव प्रयोगसम्भवादित्युक्तम् । पद्धतौ चासौ गौरेतत्सदृशोऽस्य गवयस्य तद्गोसदृशत्वादिति वैयधिकरण्येनैव प्रयुक्तम् । अत एवोत्तरत्र ‘रोहिण्युदय आसन्नः कृत्तिकाभ्युदिता यतः’ इति मौलव्यधिकरणप्रयोगे कालादिपक्षीकारेणैकाधिकरण्यमाशङ्क्यैवं प्रयोगविपरिणामे प्रमाणं नेत्येव वक्ष्यति । इयमेव च व्याप्तिः साध्येन विना साधनस्याभावोऽनुपपत्तिरिति भावेनाविनाभाव इत्युच्यते । इयं च धूमादिसर्वानुमानेष्वनुगतेति नाव्याप्तिः ।

ननु धूमस्य न तावद्वन्हिसामान्यं विनाऽनुपपत्तिः । तया पर्वतीयवन्ह्यसिद्धिप्रसङ्गात् । नापि पर्वतीयवह्निं विना । पर्वतीयवन्ह्यसिद्धौ तेन विनाऽनुपपत्तेर्दुर्ज्ञानत्वात् । सिद्धौ च तस्या एवानुमिति रूपफलत्वेन तत्करणत्वायोगादिति चेन्न । तथा सति परपक्षे धूमस्य वह्निसामानाधिकरण्यमपि न वह्निसामान्येन । तेन पर्वतीयवह्न्यसिद्धेः । पर्वतीयवह्निना चेत्तदसिद्धौ तत्सामानाधिकरण्यस्य दुर्ज्ञानत्वात् । सिद्धौ च तस्या एवानुमितिरूपफलत्वेन तत्करणत्वायोगादिति साम्यात् । यदि च धूमसामान्यस्य वह्निसामानाधिकरण्यज्ञानं कारणं वस्तुगत्या पर्वतीयस्य वह्नेर्वह्नित्वेन ज्ञानं फलम् । वह्नेः पर्वतीयत्वसिद्धिस्तु पक्षधर्मताबलादिति मन्यसे तर्हि धूमसामान्यस्य वह्निसामान्येन विनाऽनुपपत्तिज्ञानं करणं, वस्तुगत्या पर्वतीयस्य वह्नेर्वह्नित्वेन ज्ञानं फलं वह्नेः पवतीयत्वसिद्धिस्तु समुचितदेशसिद्धिबलादिति समः समाधिः । न चेयं व्यतिरेकव्याप्तिः । वृष्टिरूपसाध्याभाववत्यधोदेशे पूररूपसाधनाभावस्याभावेन व्यतिरेकव्याप्त्यभावेऽपि पूरे वृष्टिं विनाऽनुपपत्तिदर्शनात् । किञ्च वह्निं विनाऽनुपपत्तिर्धूमगता व्यतिरेकव्याप्तिश्च वह्न्यभावगतेति कथं तयोरभेदः । वह्न्यभावस्य धूमाभावेन व्याप्तिरपि धूमाभावं विनाऽनुपपत्तिरेव । सा च वह्न्यभावेन धूमाभावे साध्ये व्याप्यगतत्वादन्वयव्याप्तित्वं नैवाङ्गम् । धूमेन वह्नौ साध्ये तु धूमानिष्ठत्वान्न साक्षादङ्गम् । न च केवलान्वयिन्यव्याप्तिः । तत्र साध्याभावासत्त्वादेव साध्याभावे सति साधनस्य योपपत्तिस्तदभावरूपानुपपत्तेः सत्त्वात् । मन्मतेऽप्रामाणिकस्यापि निषेधप्रतियोगित्वात् । तथा च रसस्य समानदेशकालेन रूपेण विनेव पाकजरूपादेः समानदेशेन भिन्नकालेन पाकेन विनेव च कृत्तिकोदयस्याभिन्नकालभिन्नदेशया रोहिण्युदयासत्त्या विनाऽधोदेशनदीपूरस्य भिन्नदेशकालोर्ध्वदेशवृष्ट्याविनाऽनुपपत्तिरस्तीति सामानाधिकरण्य इव वैयधिकरण्येऽप्युक्तरूपा व्याप्तिर्युक्ता । प्रत्युत नदीपूरादौ सामानाधिकरण्य एवोक्तरूपा व्याप्तिरयुक्ता । न ह्यूर्ध्वदेशगतो नदीपूर ऊर्ध्वदेशगतां वृष्टिं विनाऽनुपपन्न इति सङ्क्षेपः । विस्तरस्तु तर्कताण्डवे द्रष्टव्यः ।

### **परिमल**

अनुमेयेन सिसाधयिषता साध्येन । तदन्विते अनुमेयेनान्विते सपक्ष इत्यर्थः ॥ तदिति । तस्यानुमेयस्यानुमेयनिष्ठासाधारणधर्माक्रान्तस्याभावो यस्मिन्निति व्युत्पत्त्या विपक्ष इत्यर्थः । शङ्कते व्याप्तिपक्षधर्मतेति ॥ व्याप्तिरेवेतीति । अत्रानुमानशब्दस् तदङ्गपर इत्युक्तमेवेति भावः । का व्याप्तिरित्यत आह अविनाभाव इति । येन विना यस्यासत्त्वं तेन तस्य व्याप्तिरित्यर्थः । यद्देशकालसम्बद्धस्य यस्य यद्देशकालसम्बद्धेन येन विनाऽनुपपत्तिर् असम्भव इति यावत् तस्य तेन व्याप्तिरिति फलितार्थः । तथैव तर्कताण्डवोक्तेः ।

### **यादुपत्यम्**

अनुमेयेनेति । पक्षीयसाध्येनेत्यर्थः । अनेन पक्षधर्मत्वमुपपादितमिति ज्ञातव्यम् ॥ तदभाव इति । तस्यानुमेयस्य साध्यतावच्छेदकावच्छिन्नस्येति यावत्, अभावो यत्र स तथोक्तस् तस्मिन् विपक्ष इत्यर्थः । ननु पक्षधर्मताया अप्रयोजकत्वे क्वचिद्धेतौ पक्षीयसाध्यसामानाधिकरण्याभावोऽपि स्वीकार्यः। ततश्च कथं तत्र व्याप्तिरपि तस्याः सामानाधिकरण्यगर्भत्वादित्यत आह अविनाभाव इति ।

### **वाक्यार्थरत्नमाला**

तद्वाक्यादेवेति । लिङ्गं पुनर्यदनुमेयेन सम्बन्धमित्यादि प्रशस्तदेवाचार्यवाक्यादेवेत्यर्थः । यल्लिङ्गमनुमेयेन सम्बद्धमनुमितिक्रिययेत्यादिगुणक्रियावल्यनुसारेणाह । अनुमेयेनेत्यादिना । मूलस्यान्वयप्रतिपत्यर्थमाह । काश्यप इति । अन्वयसम्भवार्थमाह । विपरीतमिति । उत्तरश्लोकेति । प्रशस्तदेवाचार्यश्लोकेत्यर्थः । स्वयमेव सङ्ग्रहश्लोकं पठतीत्युदयनेन किरणावल्यां श्लोकद्वयस्यावतारितत्वात् । रूपत्रयस्येति । अनुमानाङ्गरूपत्रयस्येत्यर्थः । तत्रानुमेयसम्बद्धं प्रसिद्धं च तदन्वित इत्यन्वयिनो लक्षणमित्यादिकिरणावल्यनुसारेणाह । किंत्वनुमेयेन सम्बद्धमित्यादिना । अन्वयिनः केवलान्वयिनः । इदमेव चेति । अनुमेयेन सम्बद्धमित्येतावन्मात्रमेवेत्यर्थः । तथैव वर्धमानोक्तेः । सपक्षहीनस्येति । भूर्नित्येत्यादेश्च सपक्षहीनत्वाभावादिति भावः । व्याप्तिरेवेतीति प्रतीकोपादनेन व्याप्तिरेव प्रयोजिका न तु पक्षधर्मतापीति प्रमेयमुपस्थितम् । तत्राक्षेपपरिहाराय अविनाभाव इत्युत्तरवाक्यमवतारयति । ननु पक्षेति । तर्कताण्डवानुसारेणैतल्लक्षणनिष्कर्षं कर्त्तुं तदुक्तरीत्यैवाशङ्कते । ननु नञ इत्यादियना । साध्येन विना साधनस्याभाव इत्येव तर्कताण्डवे उक्तावपि यथाश्रुतक्रमे उक्तार्थालाभ इत्याशयेन नञो भिन्नेत्यादिना तदुपपादनं कृतम् । पद्धतिरोट्यामपि तथैवोक्तेः । एवमुत्तरत्रापीति ज्ञेयम् । साध्यसाहित्यनियमलाभः कथमित्यतो रोट्यनुसारेणोपपादयति । द्वौनञाविति । यद्यप्यत्र नञ्द्वयं नास्त्येव । तथापि विनेत्यस्याभावार्थतामाश्रित्य साध्येन विना साध्याभावे साधनस्याभाव इति फलितार्थकथनेनाभावार्थकविनेत्येतदेव नञ्स्थानीयमित्याशयेन द्वौ नञावित्युक्तमिति ज्ञातव्यम् । अध्वो देशेत्यादि तर्कताण्डवोक्तदूषणं वक्तुं पूर्वदूषणोपरिरोट्यनुसारेण परिहारमाशङ्कते । न च नियम इति । यतोऽन्यत्वं तत्सिद्धेऽग्रे तदसिद्धिरिति खण्डनानुसारि तर्कताण्डवानुसारेण शङ्कते । ननु धूमस्य न तावदिति । समानदेशकालेन रूपेण विनेवेतीवशब्दयुक्तः पाठः । पाकेन विनेव चेति । अभिन्नकालेति । कृत्तिकोदयरोहिण्युदयासत्योः समानकालत्वेऽपि भिन्नदेशत्वादिति भावः । एवमुपयुक्तविचारं कृत्वा अनुपपत्तेर्व्याप्तित्वं चेत्यादिना कृतस्य चर्चस्यात्रापि वर्णने ग्रन्थगौरवं स्यादित्याशयेन शिष्टविचारस्य तर्कताण्डवे ऊह्यत्वमाह । विस्तरस्त्विति ।





