+++
title = "०५ असन्निकृष्टप्रतीतिश्च अनेकानुपपत्तिदुष्टा"

+++


## निर्दोषाक्षोद्भवं ह्यत्र प्रत्यक्षमिति गीयते

**असन्निकृष्टप्रतीतिश्च अनेकानुपपत्तिदुष्टा**

**निर्दोषाक्षोद्भवं ह्यत्र प्रत्यक्षमिति गीयते**

### **सुधा**

किञ्चासन्निकृष्टप्रतीतौ च आसन्नसन्निकृष्टविप्रकृष्टयोर्वैशद्यावैशद्ये न स्याताम् । अस्माकं तु नयनरश्मयः सम्यगासन्नेन सन्निकृष्यन्ते विप्रकृष्टेन त्वसम्यक् प्रदीपरश्मय इवेति युक्ते प्रतीतेर्वैशद्यावैशद्ये । काचाद्यन्तरितोपलब्ध्या किमप्राप्यप्रकाशकत्वं कल्पयामः किंवा काचादीनां प्राप्तिप्रतिबन्धकत्वाभावम् । आद्यः प्रमाणविरुद्धोऽनेकातिप्रसङ्गपराहत इति द्वितीय एवाश्रयणीयः । तथात्वे काचादेर्व्यूहान्तरतापत्ति(त्ते)रिति चेत् । (न) जलानलव्यक्तिभेदेऽपि घटादेस्तदभावात् । तत्रापि सूक्ष्मतरतदभ्युपगमेऽत्रापि साऽस्तु । सान्तरग्रहणमप्यसन्निकृष्टस्य ग्रहणं चेदसिद्धम् । सान्तर इति ग्रहणं चेत्प्रदीपेऽनैकान्तिकम् ।

यथा खलु दीपो रश्मिभिरर्थन्निकृष्टोऽपि स्वरूपापेक्षया सान्तर इति प्रतीयते तथा चक्षुरप्यधिष्ठानापेक्षयेति किमनुपपन्नम् । पृथुतरग्रहणमपि नयनरश्मीनामुन्मत्तककुसुमवत्पृथ्वग्रतयोपपत्स्यते । अप्राप्तौ त्वल्पस्यापि ग्रहणं न स्यात् । प्राप्तौ दिग्विसन्देहो न स्यादिति चेत् (न) । अप्राप्तौ सर्वत्र सन्देहस्स्यात् । सन्देहादपि च निचयो महीयान् । तत्र सन्देह आगन्तुकं कारणान्तरं कल्पयिष्यति । युगपद्ग्रहणाभिमानस्तु तेजसः शीघ्रगामितानिबन्धनो भ्रम एव । प्राप्तेः प्रमाणसिद्धत्वात् ।

वाक्यार्थन्द्रिका— आसन्नसन्निकृष्टविप्रकृष्टयोरित्येव पाठः । सन्निकृष्टपदं मध्ये दीपिकान्यायेनोभयत्र सम्बध्यते । तथा चेन्द्रियसन्निकृष्टयोः समीपवर्तिदूरवर्तिनोरित्यर्थः ॥ न स्यातामिति । आसन्नसन्निकृष्टविप्रकृष्टयोर्योग्यतायां विशेषाभावादिति भावः । तवापि तर्ह्यासन्नसन्निकृष्टविप्रकृष्टयोरिन्द्रियसन्निकर्षाविशेषात्प्रतीतेर्वैशद्यावैशद्ये न स्यातामित्यत आह अस्माकं त्विति । तर्ह्यासन्नसन्निकृष्टविप्रकृष्टयोर् योग्यतायां विचित्रत्वात्तदुपपत्तिरित्यत ।

आसन्नसन्निकृष्टविप्रकृष्टयोरिन्द्रियसन्निकर्षस्य सम्यक्त्वासम्यक्त्वरूपविशेषाश्रयणमुचितम् । आसन्नसन्निकृष्टविप्रकृष्टयोः प्रदीपरश्मिसन्निकर्षस्य सम्यक्त्वासम्यक्त्वरूपविसद्भावदर्शनेन सन्निकर्षवैचित्र्यस्य सम्भावितत्वात्, न तु रूपविशेषादिरूपयोग्यतायामासन्नसन्निकृष्टविप्रकृष्टयोर्वैचित्र्यम् । तथा क्वाप्यदृष्टत्वेन तत्कल्पनस्यासम्भावनापराहतत्वादित्याशयवतोक्तं प्रदीपरश्मय इवेति । उक्तबाधकसद्भावादिति द्वितीयं दूषयन्काचाभ्रपटलाद्यन्तरितोपलब्ध्यनुपपत्तिं तावत्परिहरति काचादीति ॥ आद्य इति । उक्तानुमानद्वयरूपप्रमाणविरुद्धः, अतीतादेश्चाक्षुषत्वापत्तिः, कुड्यादिव्यवहितप्रतीतिप्रसङ्गोऽव्यवहितदूरदर्शनापत्तिश्चेत्येवं रूपानेकातिप्रसङ्गपराहत इत्यर्थः ॥ द्वितीय इति । काचादीनां प्राप्तिप्रतिबन्धकत्वाभाव इत्यर्थः । ननु काचादेः प्राप्तिप्रतिबन्धकत्वाभावे इन्द्रियरश्मयः काचादिकं भित्वाऽर्थेन सन्निकृष्यन्त इति वाच्यम् । न चैतत्सम्भवति । तथा सति काचादेः सच्छिद्रत्वा पातादित्यभिप्रेत्य शङ्कते तथात्व इति । अत्र व्यूहशब्दः समूहपरः । ‘समूहनिवहव्यूहसंरोहविसरव्रजाः’ इत्यमरोक्तेः । अन्तरशब्दश्च छिद्रवचनः । ‘अन्तरमवकाशावधिपरिधानान्तर्द्धिभेदतादर्थ्ये । छिद्रात्मीयं विना बहिरवसरमध्येऽन्तरात्मनि च’ इति वचनात् । व्यधिकरणश्च बहुव्रीहिः । व्यूहः समूहोऽन्तराणां छिद्राणां यस्मिन्नसौ व्यूहान्तरस्तस्य भावस्तत्ता तदापत्तिरित्यर्थः । बहुच्छिद्रत्वापत्तिरिति यावत् । व्यूहवित्वापत्तिरित्यर्थः । अन्तरशब्दस्य विवचनत्वात्सच्छिद्रत्वापत्तिरिति तु तात्पर्यमित्याहुः । व्यूहशब्दश्छिद्रपरः । ततश्च व्यूहश्छिद्रमन्तरे मध्ये यस्यासौ तथोक्तः, तत्त्वापत्तिरित्यर्थ इत्यन्ये ।

काचादिकं बहुच्छिद्रवत्, स्वव्यवहितार्थप्राप्त्यप्रतिबन्धकत्वात् । यद्यत्स्वव्यवहितार्थप्राप्त्यप्रतिबन्धकं तद्वहुच्छिद्रवद्यथा सम्मतमिति सामान्यव्याप्तिमूलकमभिप्रेतमनुमानं व्यभिचारेण दूषयति जलानलेति ॥ व्यतिभेदः संश्लेषः । तदभावाद् बहुच्छिद्रवत्त्वाभावादित्यर्थः । घटाधोभागसंश्लिष्टाग्नेर्घटान्तर्गतजलश्लेषदर्शनेन घटादेः स्वव्यवहितस्वान्तर्गतजलेनाग्नेः प्राप्त्यप्रतिबन्धकत्वेऽपि बहुच्छिद्रवत्त्वाभावात्तत्र व्यभिचार इति भावः । यद्वा व्यतिभेदो विरुद्धक्रियासन्निपातः । स च घटान्तर्गतजलस्याधःप्रस्रवणम् । अधःस्थितस्याग्नेरूर्ध्वं गमनमित्येवं रूपो बोध्यः । तथा च घटादेः प्राप्तिप्रतिबन्धकत्वेऽन्तर्वर्तमानजलस्याधः प्रस्रवणानुपपत्त्याऽधःस्थिताग्नेरूर्ध्वगमनानुपपत्त्या च घटादेर्न प्राप्तिप्रतिबन्धकत्वमिति यद्य्ववधायकं सत्प्राप्त्यप्रतिबन्धकं तद्बहुच्छिद्रवदिति व्याप्तेर्घटादौ व्यभिचार इत्यर्थः ।

ननु घटादेरपि बहुच्छिद्रवत्त्वान्न तत्र व्यभिचारः । न चानुपलम्भबाधः । तत्र छिद्राणां परमसूक्ष्मत्वेनायोग्यतयाऽनुपलम्भसम्भवादित्याशङ्कते तत्रापीति । एवं तर्हि माऽस्तु व्यभिचारः । सिद्धसाधनत्वादेवानुमानाभासो भविष्यतीत्याशयवानाह अत्रापीति ॥ सेति । बहुच्छिद्रवत्त्वलक्षणा व्यूहान्तरतेत्यर्थः । परमसूक्ष्मत्वेनायोग्यतया तदनुपलम्भसंम्भवादिति भावः । सान्तरग्रहणमप्राप्यकारित्वे हेतुरुक्तस्तत्र सान्तरस्य वस्तुनो ग्रहणमिति सान्तरत्वं किं वस्तुविणमभिमतं किंवा सान्तरमिति ग्रहणमिति ज्ञानविणमिति विकल्पं मनसि निधायाद्यमाशङ्क्य दूषयति सान्तरेति । अन्तरं व्यवधानं तेन सहितं सान्तरं व्यवहितमित्यर्थः ॥ असन्निकृष्टमिति यावदित्याशयेनोक्तम् असन्निकृष्टस्येति ॥ असिद्धमिति । तस्यैव साध्यत्वेन साध्यहेत्वोरभेदापत्त्या साध्यावैशिष्टादिति भाव । द्वितीयमाशङ्क्यदूषयति सान्तरमितीति । इन्द्रियस्यार्थसन्निकृष्टस्य तत्प्रकाशकत्वेऽर्थेन्द्रिययोः परस्परं व्यवधानाभावादर्थादिन्द्रियस्य व्यवहितत्वेन ज्ञानं न स्यात् । अस्ति चार्थादिन्द्रियं व्यवहितमिति सार्वजनीनः प्रत्ययः । ततो नेन्द्रियस्य प्राप्यप्रकाशत्वम् । ततश्चायं प्रयोगः । चक्षुर्न घटादिप्राप्तिमत्तदपेक्षया व्यवहितमिति गृह्यमाणत्वादिति किल परस्याभिमतम् । न चैतद्युक्तम् । यद्यदपेक्षया सान्तरमिति गृह्यते न तत्तत्पाप्तिमदित्यनुमानमूलभूतव्याप्तौ प्रदीपेऽनैकान्त्यात् । घटाद्यपेक्षया सान्तर इति गृह्यमाणस्यापि तस्य घटादिप्राप्तिमत्त्वादित्यर्थः ।

नन्वर्थसन्निकृष्टस्य प्रदीपस्य नार्थापेक्ष्या सान्तर इति ग्रहणं सम्भवतीति हेतोरेवागमनान्न तत्र व्यभिचार इत्यतः सन्निकृष्टत्वेऽपि सान्तरमिति सान्तर इति ग्रहणं तत्रोपपादयन्न प्रनयोजकत्वमप्याह यथेति ॥ अधिष्ठानपेक्षयेति । गोलकापेक्षयेत्यर्थः । पृथुतरग्रहणस्य स्वाधिकपरिमाणद्रव्यग्राहिणा त्वगिन्द्रियेणानैकान्त्ये सत्येव सन्निकृष्टार्थग्राहकत्वेऽपि पृथुतरग्रहणोपपत्तेरप्रयोजकत्वमित्याशयेनाह पृथुतरेति ॥ अप्राप्तौ त्वल्पस्यापिति । त्वगादिषु तथा दर्शनादिति भावः ॥ प्राप्ताविति । प्राप्यगृहीते सन्देहादर्शनादिति भावः । अप्राप्ताविति । अप्राप्यगृहीते निश्चयादर्शनादिति भावः । ननु च यथाऽप्राप्तिपक्षे बाधकं तथा प्राप्तिपक्षेऽपि बाधकमस्त्येवेति पक्षद्वयस्य साम्यात्कथं भवतोऽपि प्राप्तिपक्षनिश्चय इत्यत आह सन्देहादपीति ॥ महीयानिति । निष्कम्पप्रवृत्तिहेतुत्वात् । तथा च तदनुपपत्तिः संशयानुपपत्तेर्बलवतीति युक्तः प्राप्यकारित्वनिश्चय इति भावः । तर्हि कथं गत्वा गृहीतेऽर्थे सन्देह इत्यतोऽनभ्यस्तत्वादिरूपदोषान्तरात्स इत्याह तत्रेति । शाखाचन्द्रग्रहणहेतुसन्निकर्षस्यायुगपद्भावित्वान्निकटदूरवर्तिनोः शाकाचन्द्रमसोर्युगपद्ग्रहणमसिद्धमेवेति न युगपद्ग्रहणानुपपत्तिर्दोष इत्याशयवान्कथं तर्हि तद्ग्रहणयोर्यौगपद्याभिमान इत्यतो निमित्तोपदर्शनपूर्वकं भ्रमोऽयमित्याह युगपदिति । ननु किं युगपद्ग्रहणाभिमानस्य भ्रमत्वकल्पनया तदनुरोदेन शाखाचन्द्रमसोर्युगपद्ग्रहणमेव किन्न स्यादित्यत आह प्राप्तरिति । युगपद्ग्रहणाभ्युपगमे युगत्प्राप्तेरुक्तरीत्याऽसत्त्वात्प्राप्तेरकारणत्वं वाच्यम् । न च तद्युक्तम् । करणत्वेन्द्रियत्वाभ्यां चक्षुषः प्राप्यार्थकारितायाः प्रमितत्वेन तद्बाधप्रसङ्गादतो युगपद्ग्रहणानुपपत्तेर्युक्तं तदभिमानस्य भ्रमत्वकल्पनमिति भावः ।

### **परिमल**

अस्माकमिति । सन्निकर्षवादिनामित्यर्थः ॥ प्रमाणेति । करणत्वेन्द्रियत्व रूपप्रमाणविरुद्धो योग्यताखण्डनप्रस्तावोक्तैर् अतीतानागतयोश्चाक्षुषतापत्तिरित्याद्यतिप्रसङ्गैः पराहत इत्यर्थः ॥ तथात्व इति । प्राप्तिप्रतिबन्धकत्वाभावे काचादेः सूक्ष्माणां किञ्चिद्विरलपार्थिवावयवानां पुञ्जवित्वं स्यात् । पार्थिवपदार्थानां किञ्चिद्विरलतया पुञ्जीभूतानां तत्परभागस्थपदार्थप्राप्त्यप्रतिबन्धकत्वस्य दर्शनात् । तथा चावयविद्रव्यरूपकार्यत्वभङ्ग इत्यर्थ इति भावः ॥ जलानलेति । यथा घटस्थजलस्य बहिस्स्रवणं घटस्थपदार्थपचनायाधस्तनाग्नेर्घटान्तःप्रवेशनम् इत्येवं रूपेण बहिरन्तर्गमनरूपव्यतिषङ्गभेदे घटस्थजलस्याधस्तनाग्निना तापेऽपोन्तःप्रविष्टव्यतिषङ्गरूपव्यतिभेदे वाऽव्यवपुञ्जत्वाभावेनावयविरूपकार्यद्रव्यत्वस्यैव भावादित्यर्थः । सान्तरग्रहणं च प्राप्तिपक्षे न सम्भवतीति प्रागुक्तदोषमुद्धरति सान्तरेति ॥ सान्तर इति ग्रहणमिति । सव्यवधान इति ग्रहणं, दूरस्थ इति ग्रहणमिति यावत् । कुत एषा कल्पनेत्यतो अप्राप्तिपक्षे बाधकमाह अप्राप्तौ त्विति । कथं तर्हि प्राप्तिपक्षनिश्चय इत्यत आह सन्देहापीति । क्वाचित्कसन्देहानुरोधादप्राप्तिं कल्पयामो वाऽनेकत्र निश्चयानुरोधेन प्राप्तिं कल्पयामो वेति विशये निश्चयस्यार्थसत्त्वावर्धारणात्मकत्वेन बहुस्थलीयत्वेन च महत्तमत्वात्तदनुरोधेनान्त्यपक्ष एवोपेयः सन्देहोपपादकं स्वयमेव निश्चयः कल्पयिष्यतीत्यर्थः ॥ तेजस इति । सौरालोका देरित्यर्थः । नयनरश्मीनामपि तेजस्त्वादिति भावः ॥ प्रमाणसिद्धत्वादिति । करणत्वेन्द्रियत्वरुपप्रागुक्तप्रमाणाभ्याम् अप्राप्तौ उक्तबाधकान्यथाऽनुपपत्त्या च सिद्धत्वादित्यर्थः ।

### **यादुपत्यम्**

आद्यः प्रमाणविरुद्ध इत्यादि । उक्तानुमानरूपप्रमाणविरुद्ध अतीतादेश्चाक्षुषतापत्तिः, कुड्यादिव्यवहितप्रतीतिप्रसङ्गः, अव्यवहितदूरदर्शनापत्तिः, इत्युक्तानेकातिप्रसङ्गपराहत इत्यर्थः । ननु काचादेः प्राप्तिप्रतिबन्धकाभावे विरलावयवसंयोगजपटादिवत् सच्छिद्रत्वं स्यादित्याशङ्कते तथात्व इति । अत्र व्यूहशब्देन विरलावयवसंयोगजोऽवयवी पटादिरूपो विवक्षितः । ततश्च व्यूहवत्पटादिवदन्तरमवकाशश्छिद्रं यस्य स तथोक्तस्तद्भावो व्यूहान्तरता सच्छिद्रतेत्यर्थः । केचित्त्वत्र व्यूहशब्देन समूहो ग्राह्योऽन्तरशब्दश्छिद्रपरः । तथा च व्यूहः समूहोऽन्तराणां छिद्राणां यस्मिन्नसौ व्यूहान्तर इति व्यधिकरणो बहुव्रीहिस्तस्य भावस्तत्ता बहुच्छिद्रत्वापत्तिरिति यावदित्याहुः ॥ जलानलेति । व्यतिभेदो व्यामिश्रणं, सम्बन्ध इति यावत् । तदभावाद् व्यूहान्तरत्वाभावात् । चुल्याद्यवस्थिताग्निसंम्बन्धघटाद्यन्तर्गतजलेऽधस्थिता नलव्यतिभेदेऽपि न घटादेः सच्छिद्रत्वमित्यर्थः । व्यतिभेदो व्यत्यासो विरुद्धक्रियायोग इति यावत् । तथा च घटाद्यन्तर्गतस्य जलस्य बहिर्निस्सरणं बाह्यस्य चालनस्यार्न्तगमनम् । एवं च घटादेर्जलानलविरुद्धक्रियायोगेऽपीत्यर्थ इत्यप्याहुः ॥

तदभ्युपगम इति । अत्र तच्छब्देन छिद्रापरपर्यायस्यान्तरस्य तल्प्रत्ययवाच्यतया प्रकृतस्य परामर्शः । अतः सूक्ष्मतरेति विणमुपपन्नमिति ध्येयम् । सा व्यूहान्तरता ॥ सान्तरमितीति । अत्रान्तरशब्दो व्यवधानपरः । तथा चान्तरेण व्यवधानेन सहितं सान्तरं व्यवहितमिति ग्रहणमित्यर्थः । एवं च चक्षुर्न घटादिप्राप्तिमद्धटाद्यपेक्षया व्यवहितमिति गृह्यमाणत्वादिति सान्तरमिति ग्रहणं प्राप्तिबन्धकं चेदित्याशयः ॥ प्रदीप इति । यद्यदपेक्षया सान्तरमिति गृह्यते तत्तद्य्वाप्तिमन्न भवतीति सामान्यव्याप्तौ प्रदीपेऽनैकान्त्यम् । प्रदीपस्य घटाद्यपेक्षया सान्तर इति गृह्यमाणस्यापि घटादिप्राप्तिमत्त्वादित्यर्थः । एतेन सान्तरं दूरस्थमिति व्याख्यानमपि निरस्तं वेदितव्यम् । दूरस्थस्य ग्रहणं चेदसिद्धम् । नयनस्य विषयं प्रति गमनाङ्गीकारात् । दूरस्थमिति ग्रहणं चेत्प्रदीपेऽनैकान्त्यादिति । ननु सान्तरमिति गृह्यमाणे सन्निकृष्टत्वकल्पनं विरुद्धम् अतो न प्रदीपे व्यभिचारचोदनं युक्तं, नापि तेन पक्षे साध्याभावशङ्केत्यतो यथा न विरोधस्तथोपपादयति यथा खल्विति ॥ सर्वत्र सन्देह इति । क्वचिद्देशविशेषे सूर्योदयादिनिश्चयोऽपि जायते स न स्यादित्यर्थः ॥ सन्देहादपीति । ततश्च निश्चयपरिक्षयोऽतिशयेनानिष्ट इति भावः । ननु तर्हि तत्र सन्देहोपपत्तिः कथमित्यत आह तत्र सन्देह इति । आगन्तुकम् । इतरसंशयेऽप्यक्लृप्तम् । कारणान्तरमिति अनभ्यस्तदेशत्वादिरूपं दोषमित्यर्थः ॥ तेजस इति । नयनरश्मेरित्यर्थः ।

### **श्रीनिवासतीर्थीया**

न स्यातामिति । आसन्नेन सम्यक् सन्निकर्षो विप्रकृष्टेन वस्तुना नेति विवेको न युक्तः । सन्निकर्षाभावस्योभयत्रापि तुल्यत्वादित्यर्थः । ननु प्राप्याप्रकाशकारितापक्षेऽप्यासन्नविप्रकृष्टाभ्यां सन्निकर्षस्याविशिष्टत्वाद्वैशद्यावैशद्ये न स्यातामित्यत आह अस्माकं त्विति ॥ अनेकेति । ‘अत्रोच्यते विषयकरणयोरि’त्युक्तानेकेत्यर्थः । असिद्धं सन्निकृष्टग्रहणस्योपपादनादिति भावः ॥ सान्तर इतीति । इदं सान्तरम् अन्तरेण व्यवधानेन सहितमित्येवं सान्तरत्वेन ग्रहणमित्यर्थः । अनैकान्तिकं चक्षुरसन्निकृष्टप्रकाशकं सान्तर इति गृह्यमाणत्वादित्यनुमान इत्यर्थः । एतदेवोपपादयति । रश्मिभिरित्यनेन साध्याभावोपपादनम् । स्वरूपेत्यादिना हेतूपपादनम् । दीपः स्वरश्मिभिरेव सन्निकृष्यते । दीपस्वरूपं त्वपवरकादिस्थले तिष्ठत्यस्मदपेक्षया व्यवधाने दूरं तिष्ठतीत्येवं दीपः स्वरूपापेक्षया सान्तर इति सर्वैर्गृह्यत इत्यर्थः । तथेति । एवं चक्षुरपि स्वरश्मिभिरर्थसन्निकृष्टमपि चक्षुःस्वरूपं तु सान्तरमधिष्ठानभूतगोलकेन व्यवहितमिति गृह्यत एवेत्यर्थः । तथा चानुमानेऽप्रयोजकतेत्युक्तं भवति । यथा दीपस्वरूपं सान्तरमिति सर्वैः प्रत्यक्षतो गृह्यते दीपस्य प्रत्यक्षसिद्धत्वात् । न तथा चक्षुरपि स्वरूपापेक्षया सान्तरमिति गृहीतुं शक्यते अतीन्द्रियत्वादतोऽधिष्ठानापेक्षयेत्युक्तम् ॥ पृथ्वग्रतयेति । स्वयं यावत्परिमाणं घटादौ तत्परिमाणप्रदेशमेवादौ सम्बध्द्य पश्चात्सर्वमपि घटं व्याप्नोतीत्यर्थः । ननु प्राप्त्यप्राप्तिपक्षे समबाधके सति कथं निर्णय इत्यत आह सन्देहादिति । प्राप्तौ सन्देहो न स्यादिति दूषणोद्धारः कथमिति सुहृद्भावेन पृच्छन्तं प्रत्याह तत्रेति । प्राप्तौ सिद्धायामपीत्यर्थः । सन्देहो यः प्राप्तः स इत्यर्थः ।

### **वाक्यार्थरत्नमाला**

मध्ये दीपिकेति । सन्निकृष्टं यदासन्नं सन्निकृष्टं यद्विप्रकृष्टमिति पूर्वोत्तरसम्बन्ध इत्यर्थः । सन्निकृष्टशब्दस्य सन्निकर्षवत्परतया विप्रकृष्टप्रतियोगिपरत्वाभावान्नासन्नसन्निकृष्टपदयोरेकार्थत्वमिति भ्रमितव्यम् । सम्यगासन्नेन सन्निकृष्यन्ते विप्रकृष्टेन त्वसम्यगित्युत्तरमूलानुसारेण स्पष्टोऽयमर्थ इति भावः । आसन्नविप्रकृष्टयोः सन्निकृष्टत्वोक्तिरपि स्वरीत्या । परेण तदनङ्गीकारादेव दत्तदूषणाय प्रवृत्तेः । अत एवासन्निकृष्टप्रतीताविति परपक्षोपादानम् । स्वरीत्या तदुक्तिरपि आसन्नत्वविप्रकृष्टत्वे न यत्किञ्चिदपेक्षया मन्तव्ये । किं तु सन्निकर्षाश्रयेन्द्रियविवक्षयेति दर्शयितुमिति ज्ञेयम् । अत्र चेत्यर्थ इत्यनन्तरं तत्प्रतीत्योरिति इति पूरणीयम् । तथा पाठोऽपि क्वचित् । अत एव वक्ष्यति । इन्द्रियसन्निकर्षाविशेषात्प्रतीतेरितीति ज्ञेयम् । प्रतीतेरिति । प्रतीत्योरित्यर्थः । तदुपपत्तिरिति । वैशेष्याद्युपपत्तिरित्यर्थः । इत्यत इत्यनन्तरं तयोरिन्द्रियसन्निकर्षस्येति पाठः । एवमुत्तरत्रापि स्पष्टत्वार्थं स्पष्टमुक्तिर्वा । विप्रकृष्टयोर्योग्यतायामिति पूर्वेण सम्बन्धः । वैचित्र्यमित्यनन्तरमाश्रयितुमिति शेषः । उचितमिति वर्तते । उक्तबाधकसद्भावादिति । द्वितीयामिति । चक्षुषोऽपि करणत्वेन्द्रियत्वाभ्यामित्येतदवतारावसरे प्राप्त्यभावः किं साधकप्रमाणाभावादुतोक्तबाधकसद्भावादिति विकल्प्य प्रथमनिरासपरतया चक्षुषोऽपीति वाक्यस्यावतारः कृतः । तत्र स्वविकल्पितं मूलकाराभिप्रेतं द्वितीयं विकल्पमित्यर्थः । उक्तानुमानद्वयेति । इन्द्रियत्वकरणत्वरूपानुमाद्वयेत्यर्थः । प्रतिबन्धकत्वाभाव इत्यर्थ इति । यद्यप्याद्यद्वितीयशब्दो पक्षवचवितीत्ययं पक्ष इति वक्तुमुचितम् । तथापि इत्यर्थ इत्यत्रत्यस्येति शब्दस्यावृत्तिस्तत्राद्यस्येत्येवंरूप इत्यर्थः । तथाचास्योक्तव्याख्यानानुसारेण पक्षसमर्पकताया एव सत्वान्न दोषः । पक्षविषयस्याप्युपस्थितत्वात्तद्ग्रहणमात्रमत्र पक्षोपलक्षणमित्यप्याहुः ।

अन्तराणां छिद्राणां यस्मिन्निति गमकत्वात्कण्ठे काल इत्यादिवद्य्वधिकरणे बहुव्रीहिरपि साधुरिति भावः । अयं व्यधिकरणे बहुव्रीहिः ‘‘नवेति विभाषे’’ति सूत्रे अप्राप्ते त्रिसंशया इत्येतद्भाष्यवाक्यव्याख्यानावसरे त्रिष्वर्थेषु संशयो यासु तास्त्रिसंशया इति कैय्यटकृतोक्ते सप्तमीविणे बहुव्रीहावित्यादिसूत्रज्ञापकासिद्ध इति ज्ञेयम् । तस्य भावस्तत्तेत्ति तलन्तस्यपाठः । तदापत्तिरिति । व्याख्यानान्तरमनुवदति । व्यूहवित्वेति । स्वव्यवहितस्वान्तर्गतेति । स्वेन निमित्तेन व्यवहितं यत्स्वान्तर्गतं जलं तेन सहाग्नेर्या प्राप्तिस्तत्प्रतिबन्धकत्वेऽपीत्यर्थः । असन्निकृष्टस्येति षष्ट्यन्तमूलपाठोऽपि पुस्तकेष्वस्ति तदनुसारेण षष्ट्यन्तप्रतीकोपादानम् । असन्निकृष्टेति समस्तपाठोऽपि मूले तदा तु असन्निकृष्टेत्येतदर्थप्रतिपत्तये व्याख्यानेनोपात्तमित्यवधेयम् । सार्वजनीन इति । सर्वजनशब्दात्सर्वजना‘‘ट्टञ् खश्चे’’ति सूत्रेण तु खशिठञिसर्वजनिक इति सर्वजनीन इत्येवरूपप्राप्तावपि साध्वर्थे प्रतिजनादिभ्यः खञिति खञि तु सार्वजनीनवैश्वजनीनशब्दयोर्व्युत्पादनात्सार्वजनीन इति सिद्धेतिज्ञेयम् ॥ एवमन्यत्रापि । अनैकान्त्ये सत्येवेति । अनेन तदनुक्तिः स्पष्टत्वाछिष्यैरेवोह्यत्वनिमित्तेति प्रतिपादयति । किरणावलीवर्धमानानुसारेणेदम् ।





