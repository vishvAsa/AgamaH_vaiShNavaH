+++
title = "११ अनुमानलक्षणनिरूपणम्"

+++


## अनुमा युक्तिरेवोक्ता

**अनुमानलक्षणनिरूपणम्**

**अनुमा युक्तिरेवोक्ता**

### **सुधा**

क्रमप्राप्तं केवलमनुप्रमाणं च अनुमानं लक्षयति अनुमेति ।

## **अनुव्याख्यानम्**

***अनुमा युक्तिरेवोक्ता .............***

अत्रानुमेति लक्ष्यम् । युक्तिरिति लक्षणम् । यदि च युक्तेरेव बहुशः प्रकृतत्वात्तत्स्वरूपजिज्ञासायामिदं प्रवृत्तं तदा विपरीतो लक्ष्यलक्षणभावः ।

नन्वनुमा युक्तिरिति पर्यायावेतौ । तथा हि । फलप्रामाण्यपक्षेऽनुमितिर् अनुमेति भावसाधनोऽनुमाशब्दो लिङ्गदर्शनसमुत्थं लैङ्गिकविषयमनुमितिनामकं यथार्थज्ञानमाह । तदेव योजनं युक्तिरिति युक्तिशब्दोऽपि । साधनप्रामाण्यपक्षेऽप्यनुमीयतेऽनयेति करणसाधनोऽनुमाशब्दो यमर्थमाचष्टे तमेव युज्यतेऽनयेति युक्तिशब्दोऽपि । तत्कथं लक्ष्यलक्षणभाव इत्यत उक्तम् उक्तैवेति । अत्रापि व्यवहार एव साध्यो न त्वनुमात्वं, युक्तित्वं वा । येनोक्तदोषः स्यादिति भावः ।

### **वाक्यार्थचन्द्रिका**

अनुमाननिरूपणस्य प्रत्यक्षनिरूपणानन्तर्ये हेतुमाह क्रमप्राप्तमिति । प्रत्यक्षानन्तरमनुमानस्योद्देशात्तन्निरूपणानन्तर्यमनुमाननिरूपणस्येति भावः ॥ केवलमनुप्रमाणं चेति । अतो न मूले पृथक् तदुभयानिरूपणान्न्यूनत्वं शङ्कनीयमिति भावः । लोकप्रसिद्धिं ब्रह्मतर्कोक्तिं च मूलीकृत्यान्यनिप्रमाणविभागत्वेनानुमानस्यैवाचार्यैरुक्तेस्तदनुरोधेनेहापि लक्ष्यलक्षणविभागमाह अत्रेति ॥ लक्ष्यं लक्ष्यनिर्देश इत्यर्थः । एवं लक्षणं लक्षणनिर्देश इत्यर्थः । पूर्वपक्षेऽरुचिं सूचयन्नेव पक्षान्तरमाह यदि चेति । युक्तेरेव स्वरूपजिज्ञासायां नियामकमुक्तं बहुश इति । ‘प्रत्यक्षमुपजीव्यं स्यात्प्रायो युक्तिरपि क्वचित्’ । ‘व्याप्तिः प्रत्यक्षगा यस्या युक्तिगाऽगमगा तथा’ । ‘अनुप्रमाणमेतानि ह्यक्षयुक्तिवचांस्यतः’ इत्यादिना प्रत्यक्षादिसमकक्षतयाऽनुप्रमाणविभागत्वेन युक्तेरेव प्रकृतत्वादित्यर्थः ॥ विपरीत इति । अनुमेति लक्षणं युक्तिरिति लक्ष्यमिति विपरीतो लक्ष्यलक्षणभाव इत्यर्थः । अनुमा युक्तिरित्येतावतैव पूर्तेरुक्तैवेत्यंशवैयर्थ्यमित्यतो लक्ष्यलक्षणभावोपपादनार्थत्वान्न तस्यानर्थक्यमिति भावेन तदुपपादकतया योजयितुं लक्ष्यलक्षणभावानुपपत्तिशङ्कामुत्थापयंस्तद्बीजभूतां तच्छब्दयोः पर्यायतां तावत्समर्थयितुं तां प्रतिजानीते नन्विति ॥ साधनपक्ष इति । करणप्रामाण्यपक्ष इत्यर्थः ॥ तत्कथमिति । ज्ञातत्वाज्ञातत्वायोगान्नैकस्यैव लक्ष्यलक्षणभावः सम्भवतीति भावः । प्रत्यक्षलक्षणेऽपि व्यवहारस्यैव साध्यत्वादत्रापीत्यपिशब्दः । अनुमा युक्तिरिति मूलस्याद्ययोजनामनुसृत्यानुमात्वमिति द्वितीययोजनामनुसृत्य युक्तित्वमित्युक्तमित्यवधेयम् ।

### **परिमल**

क्रमप्राप्तमिति । ‘अनुप्रमाणमेतानि ह्यक्षयुक्तिवचांस्यत’ इत्यत्र निर्दिष्टेष्वक्षानन्तरं प्राप्तमित्यर्थः ॥ केवलमित्यादि । अनुमितिरूपं तत्करणरूपं चेत्यर्थः । धर्मिणं प्राङिनर्दिश्य पश्चाद्धर्मा वाच्या इति भावेनोक्तम् इति लक्ष्यमिति । लक्षणमिति । बहुश इति । ‘युक्तोऽयुक्तश्च यद्यर्थ’ इत्यादिना ग्रन्थेनेति योज्यम् ॥ विपरीत इति । शब्दक्रमादर्थक्रमो बलीयानिति भावः । केवलानुप्रमाणरूपानुमानलक्षणपरत्वं व्यञ्जयन्नुक्तेत्येतदवतारयति नन्विति ॥ भावसाधन इति । भावो धात्वर्थ एव साधनं निमित्तं प्रत्ययोत्पत्तौ यस्य शब्दस्य स भावसाधन इत्यर्थः । अनुपूर्वान् माङ्मान इत्यस्माद् घञर्थे कविधानमिति, भावार्थके कप्रत्यये आतो लोपे टाप्रत्यये रूपमिति भावः ॥ योजनं युक्तिरिति । युजिर्योग इति अस्मात् ‘‘क्तिन्नबाधादिभ्य’’ इति भावे क्तिन्प्रत्यय इति भावः ॥ साधनेति । अनुमिति करणप्रामाण्यपक्षेऽपीत्यर्थः ॥ युज्यतेऽनयेति । स्त्रियां क्तिन् इति क्तिन्प्रत्ययः ॥ युक्तिशब्दोऽपीति । यथार्थज्ञानमाहेत्यन्वयो ऽत्रापीति । न केवलं प्रत्यक्षलक्षथ इत्यपेरर्थः ।

### **यादुपत्यं**

साधनपक्ष इति । करणप्रामाण्यपक्ष इत्यर्थः ।

### **श्रीनिवासतीर्थीया**

लैङ्गिकेति । लिङ्ग एव लैङ्गिकमिति स्वार्थे प्रत्ययो द्रष्टव्यः ।

### **वाक्यार्थरत्नमाला**

अनुमाननिरूपणस्येति पाठः । बहुश इतीति । ‘‘बह्वल्पार्थाच्छस् कारकादन्यतरस्या’’मिति वीप्सायां शस्प्रत्ययः । अंशो नानाव्यपदेशादित्यधिकरणीयेशरूपक्रियाणां च गुणानामस्वरूपैरपि सर्वश इत्येतदुपपादनं टीकायां, ‘‘गुणैः सर्वैः समस्तश’’ इत्येतदुपपादनटीकायाञ्च उपपादयिष्यते तद्वदुपपादनीयः । विपरीत इतीति प्रतीकोपादनम् । विपरीतो लक्ष्यलक्षणभाव इत्यर्थ इति पाठः । लक्ष्यलक्षणभावानुपपत्तीति । अनुपपत्यभावे उपपादनस्य व्यर्थत्वादिति भावः ।





