+++
title = "०४ का चेयं योग्यता"

+++


## निर्दोषाक्षोद्भवं ह्यत्र प्रत्यक्षमिति गीयते

**का चेयं योग्यता**

**निर्दोषाक्षोद्भवं ह्यत्र प्रत्यक्षमिति गीयते**

### **सुधा**

का चेयं योग्यता यन्मात्रादसन्निकृष्टमपि चक्षुः प्रकाशयेत् । यदि रूपविशेषादिरूपा तदाऽतीतानागतयोरपि तद्भावाच्चाक्षुषतापत्तिः । सन्निकर्षार्थं खलु वर्तमानताभ्यर्थनम् । सन्निकर्षस्यान्यथासिद्धौ प्रत्यभिज्ञायां तत्तांशस्य चक्षुषाऽवभासनात् स चेदनपेक्षितः, किं तदा वर्तमानतया । अथ वर्तमानताऽपि रूपादिवद्योग्यतान्तर्गता, तदा प्रत्यभिज्ञा न सिध्येत् । कुड्यादिव्यवहितप्रतीतिप्रसङ्गश्च । प्राप्तिप्रतिघातकं हि कुड्यादिव्यवधानमिति प्राप्त्यर्थं तदभावोऽन्वेषणीयः स्यात् । सा यदि नेष्यते तदा कुड्यादिकं कस्यापकुर्यात् । आवरणाभावोऽपि योग्यतेति चेत् । न । कुड्यपरभागावस्थितेनाप्यग्रहणप्रसङ्गात् । अथ नयनविषययोर्मध्ये निबिड(डावयव)द्रव्यभावो विवक्षित इति चेत् । स्फटिकाद्यन्तरितानुपलब्धिप्रसङ्गात् । अस्वच्छद्रव्याभावो विवक्षित इति चेत् । तथाऽप्यव्यवहितदूरदर्शनापत्तिरेव । अथ क्षणभङ्गपरिमाणावाश्रित्य तथाभूतस्योत्पादनुत्पादौ एव योग्यताऽयोग्यते मन्यसे, तदा सोऽर्थः कदाचित्सर्वैरुपलभ्येत कदाचिन्न केनापि । द्रष्टृनिबन्धनोऽपि तद्भेदोऽस्तीति चेन्न । प्रमितसन्निकर्षपरित्यागेनाप्रमितानेककल्पनस्यानुचितत्वात् ।

वाक्यार्थन्द्रिका— एवं सन्निकर्षकारणतायाः प्रमितत्वान्न तदङ्गीकारे गौरवमित्युपपादितम् । इदानीं योग्यतावादिन एव गौरवमप्रमितानेककल्पनादित्याशयवानाह का चेयमिति । रूपविशेषो महत्त्वसमानाधिकरणमुद्भूतरूपम् । आदिपदेन महत्त्वसमनाधिकरणोद्भूतरूपस्पर्शपरिग्रहस् तेन महत्त्वसमानाधिकरणोद्भूतरूपस्पर्शरूपा योग्यतेत्युक्तं भवति । तद्भावान्महत्त्वसमानाधिकरणोद्भूतरूपस्पर्शरूपयोग्यतायाः सत्त्वादित्यर्थः । ननु विषयस्यापि लौकिकसाक्षात्कारकारणत्वाद् अतीतादेरर्थस्य चासत्त्वात्कथं चाक्षुषत्वापादनमित्यतो भवेदेवं यदि विषयस्य कारणत्वं स्यात् । न चैतदस्ति । सन्निकर्ष जनकत्वेन तस्यान्यथासिद्धत्वादित्याशयवानाह सन्निकर्षार्थं हीति । ननु च विषयस्य कारणत्वमेवास्तु किं सन्निकर्षस्यान्यथासिद्धिकल्पनयेत्यतः प्रत्यभिज्ञायां तत्तांशस्यावर्तमानस्य चाक्षुषसाक्षात्कारदर्शनेन व्यभिचारान्न विषयस्य साक्षात्कारकारणत्वमित्याशयवानाह सन्निकर्षस्येति ।

ननु च विषयस्येव तत्सन्निकर्षस्यपि तत्राभावात्त्वन्मतेऽपि कथं तस्य चाक्षुषत्वमित्यत उक्तं सन्निकर्षस्येति । संयोगादिरूपसन्निकर्षस्य विषयसत्त्वसापेक्षत्वेन विषयाभावे तदसम्भवेऽपि संस्कारस्य विषयसत्त्वं विनाऽपि सम्भवेनान्यथासिद्धत्वात् । प्रत्यभिज्ञायां च तत्तांशेन संस्कारस्यैव सन्निकर्षत्वाङ्गीकारान्न मन्मते तत्साक्षात्कारानुपपत्तिरिति भावः । प्रत्यभिज्ञाया अपि षोढाप्रत्यासत्त्यन्यतमप्रत्यासत्तिजन्यत्वरूपलौकिकत्वात् । ज्ञानस्य निरंशत्वेन तत्तांशे लौकिकत्वं नेत्यस्यापि वक्तुमशक्यत्वात् । अस्त्वेवं सन्निकर्षजनकत्वेन विषयस्यान्यथासिद्धिस्तथाऽपि तदर्थ्येनैव तस्यापेक्षितत्वात्कथमतीतादेश्चाक्षुषत्वापादनमित्यतः सन्निकर्षकारणत्वपक्षे तज्जनकतया विषयसत्त्वस्यावश्यकत्वेऽपि योग्यतामुपादाय सन्निकर्षकारणत्वं निराकुर्वतस्तव मते तस्यानपेक्षितत्वेन तदर्थं विषयसत्त्वस्याप्यनपेक्षितत्वादुक्तातिप्रसङ्गतादवस्थ्यमेवेत्याशयेनाह स चेदिति ।

अथेति । तथा च वर्तमानताविशिष्टरूपविशेषादिरूपयोग्यताया एवाभावान्नातीतादेश्चाक्षुषत्वप्रसङ्ग इति भावः ॥ न सिध्येदिति । वर्तमानताविशिष्टरूपविशेषादिरूपयोग्यतायास्तत्राप्यभावादिति भावः ॥ कुड्यादीति । विशिष्टयोग्यतायास्तत्रापि सत्त्वादिति भावः । ननु कुड्यादिना व्यवधायकेन प्रतिबन्धनान्न तद्य्ववहितार्थप्रतीतिप्रसङ्ग इत्यतो व्यवधायकं न सत्तयैव कार्याविरोधि । तथात्वे तस्मिन्सति सर्वथा कार्यभावप्रसङ्गात् । किन्तु प्राप्तिविघातकत्वेनैव । तथा च प्राप्तेः कारणत्ववादिपक्षे ज्ञानकारणीभूतप्राप्तिविघातकतया कुड्यादेर्व्यवधायकस्य प्रतिबन्धकत्वोपपत्तावपि तदकरणत्ववादिमते योग्यताविघटकत्वाभावेन प्रतिबन्धकत्वानुपपत्तेर्व्यवहितप्रतीतिप्रसङ्गो दुर्वार एवेत्याह प्राप्तिविघातकं हीति ॥ आवरणाभावोऽपीति । तथा चावरणाभावघटितयोग्यताऽभावसम्पादकत्वात्तस्यापकारकत्वमिति न व्यवहितप्रतीतिप्रसङ्ग इति भावः ॥ कुड्यपरभागेति । तत्रावरणाभावघटितयोग्यताया असत्त्वादिति भावः । न च कुड्यादेरकुड्यपरभागस्थितं प्रत्यावरणत्वं नाप्यावृतत्वमर्थस्येति युक्तस्तं प्रति प्रकाश इति वाच्यम् एकस्यैव कुड्यादेरावरणत्वानावरणत्वयोरेकस्यैवार्थस्यावृतत्वानावृतत्वयोश्च विरुद्धत्वेनासम्भवात् । ननु यत्र क्वचित्कुश्यादिसत्वे न प्रतिबन्धकं येनोक्तातिप्रसङ्गः । किन्तु ग्राह्यग्राहकयोरर्थनयनयोर्मध्ये देशे एव । न चैवं कुड्यादिव्यवहितपर्वताद्यग्रहप्रसङ्गः । ग्राह्याधिकपरिमाणवन्मध्यवर्तिनः कुड्यादेः प्रतिबन्धकत्वादित्यभिप्रेत्य शङ्कते अथेति ॥ स्फटिकादीति । तत्रापि ग्राह्यग्राहकयोर्मध्ये निबिडावयवस्य स्फटिकादेर्द्रव्यस्यैव सत्त्वेन तदभावाभावादिति भावः ॥ अस्वच्छेति । तथा चास्वच्छत्वरूपविणाभावायत्तस्य निबिडावयवद्रव्यभावस्य सत्त्वात्स्फटिकाद्यान्तरितोपलब्धिः सम्भवतीति भावः । अव्यवहितेति । तत्र आवरणाभावघटितोक्तरूपयोग्यता सत्त्वादिति भावः ॥ तथाभूतस्येति । कार्यं प्रतिकुर्वद्रूपस्येत्यर्थः ॥

ननु यद्युक्तरूपस्योत्पाद एव योग्यत तर्हि तस्यार्थस्य सर्वदोपलब्धिप्रसङ्ग इत्यतः स्यादेवं यदि पदार्थानां स्थिरत्वं स्यान्न चैवम् । क्षणभङ्गपरिणामपक्षाङ्गीकारेण प्रतिक्षणं पदार्थभेदेन कार्यं प्रतिकुर्वद्रूपत्वेनोत्पन्नस्य तत्तत्क्षणमात्रवृत्तित्वेन क्षणान्तरेऽसत्त्वेन सर्वदोपलब्धिप्रसङ्गानवकाशादित्याशायेनोक्तं क्षणभङ्गपरिणामावाश्रित्येति । तावता सर्वदोपलब्धिप्रसङ्गानवकाशेऽपि यदा कार्यं प्रतिकुर्वद्रूपस्योत्पादस् तदा कस्यचिदुपलब्धिदशायां सर्वेषामप्युपलब्धिप्रसङ्गः । कस्यचिदनुपलब्धिदशायां तं प्रतिकुर्वद्रूपस्यानुत्पादावश्यम्भावात् सर्वेषामप्यनुपलम्भः स्यादित्याह तदेति । ननु पुरुषविशेषं प्रत्येव तथाभूतस्योत्पाद एव योग्यता, पुरुषविशेषं प्रति तथाभूतस्यानुत्पाद एव योग्यतेति दृष्टृपुरुषनिबन्धनोऽपि योग्यताभेदोऽभ्युपगम्यते । ततश्चैकेनोपलम्भतादशायां न सर्वैरुपलभ्यताप्रसङ्ग एकेनानुपलभ्यतादशायां न सर्वैरनुपलभ्यताप्रसङ्ग इति शङ्कते द्रष्ट्रिति ॥ प्रमितेति । करणत्वेन्द्रियत्वाभ्यां सन्निकर्षस्य साधितत्वादिति भावः । ततश्च तत्परित्यागे प्रमाणविरोधः स्यादिति भावः ॥ अप्रमितेति । तथा च तत्कल्पने कल्पनागौरवमिति भावः ।

### **परिमल**

रूपविशेषेति । महत्त्वसमानाधिकरणोद्भूतरूपवत्त्वं वा तादृशस्पर्शवत्त्वं वेत्यर्थः । तयोरवर्तमानत्वान्नोक्तदोष इत्यत आह सन्निकर्षार्थमिति । ततश्च किमित्यत आह सन्निकर्षस्येति । जन्मनीति शेषः । वर्तमानताया इति योज्यम् । वर्तमानतायाः सन्निकर्षजन्मन्यन्यथासिद्धौ सन्निकर्षजननोपक्षीणत्वे सति किं वर्तमानतयेत्यन्वयः । यथाकथञ्चिदपेक्षिता खल्वित्यत आह स चेदनपेक्षित इति । सन्निकर्षस्यानपेक्षायां युक्तिमाह प्रत्यभिज्ञायामित्यादि । आवणाभावोऽपीत्यस्य विषयसन्निधौ आवरणाभावो वा नयनविषयमध्ये तदभावो वा । आद्य आह कुड्य(ड्या)परभाग इति । नयनकुड्यमध्ये स्थितेत्यर्थः । द्वितीयं शङ्कते अथेति ॥ अव्यवहितेति । अस्वच्छनिबिडद्रव्यावहितेत्यर्थः ॥ क्षणभङ्गेति । बौद्धरीत्या प्रतिक्षणं भङ्गः । साङ्ख्यरीत्या प्रतिक्षणं परिणामश्चेति पक्षौ उपेत्येत्यर्थः । कदाचित्सर्वैरिति । उत्पत्तिवेलायां सर्वैः । अनुत्पाददशायां न केनापीत्यर्थः ॥ द्रष्ट्रिति । येनोपलभ्यते तं प्रति योग्यता नान्यं प्रतीत्येवं द्रष्टृभेदेन योग्यताभेद इत्यर्थः । तथा च नोक्तदोष इति भावः ॥ प्रमितेति । करणत्वेन्द्रियत्वरूपप्रमाणावगतेत्यर्थः।

### **यादुपत्यं**

यदि रूपविशेषादीति । महत्त्वसमानाधिकरणोद्भूतरूपरूपा वा, तादृशस्पर्शादि रूपावेत्यर्थः । ननु विषयवर्तमानत्वस्यापि साक्षात्कारजनकत्वान्नोक्तदोष इत्यत आह सन्निकर्षार्थमिति । लौकिकसन्निकर्षार्थमित्यर्थः । ननु साक्षात्कारं प्रति वर्तमानत्वस्य जनकतैवास्तु किं सन्निकर्षोपक्षीणत्वकल्पनयेत्यत आह सन्निकर्षस्येति । तथा च तत्तांशस्यावर्तमानत्वेऽपि साक्षात्कारदर्शनाद्य्वभिचारेण न वर्तमानत्वस्य तज्जनकत्वं युक्तमिति भावः । ननु तत्र वर्तमानत्वाभावे सन्निकर्षस्याप्यभावात्कथं साक्षात्कारोत्पत्तिरित्यत उक्तं सन्निकर्षस्येति । संस्काररूपसन्निकर्षस्य । अन्यथा वर्तमानत्वाभावेऽपि सिद्धावित्यर्थः । तथा चालौकिकेनैव सन्निकर्षेण तत्र साक्षात्कारजननम् । वर्तमानत्वं च लौकिकसन्निकर्षार्थमेवाभ्यर्थनीयमित्युक्तमिति भावः । न च लौकिकसाक्षात्कार एव विषयवर्तमानत्वस्य जनकत्वकल्पनान्नोक्तव्यभिचार इति वाच्यम् । प्रत्यभिज्ञाया लौकिकत्वात् । ज्ञानस्य निरंशत्वेन तत्तांशे अलौकिकत्वं तस्या इत्यपि वक्तुमशक्यत्वादित्याशायात् ।

### **श्रीनिवासतीर्थीया**

तद्भावात् । महत्त्वसमानाधिकरणोद्भूतरूपविशेषादिरूपयोग्यतायाः सत्तादशायां भावादिदानीं चाक्षुषतापत्तिरित्यर्थः । नन्वतीतानागतयोर्वर्तमानत्वाभावाच्चक्षुषश्च वर्तमानमात्रग्राहकत्वनियमान्न चाक्षुषताऽऽपत्तिरत आह सन्निकर्षार्थमिति । अन्यथासिद्धियोग्यतयेति शेषः । प्रोच्यमानायामिति च शेषः । योग्यतामुपादाय सन्निकर्षापाकरणपक्ष इति यावत् । तथा च यथा तत्तांशस्तद्देशकालसम्बन्धरूपोऽतीतोऽपि प्रत्यभिज्ञायां चक्षुषावभासते तद्वच्चाक्षुषातपत्तिरिति सम्बन्धः। स सन्निकर्षः । अथेति । ततश्चातीतादौ योग्यताया एवाभावान्न चाक्षुषत्वमित्यर्थः ॥ तदेति । वर्तमानत्वाभवत्तत्तांशस्येति भावः । ननु वर्तमानताघटितयोग्यतायाः सत्त्वेऽपि न व्यवहितप्रतीतिः कुड्यादिरूपव्यवधानस्यैव सत्त्वादिति चेत्तत्राह प्राप्तीति । तदभावः व्यवधानाभावः । सा प्राप्तिः ॥ आवरणेति । तत्र कुड्यादेरेवावरणस्य सत्त्वादिति भावः । प्रसङ्गात् तं प्रत्यपि वस्तुत आवरणभूतकुड्यादेरनपायादित्यर्थः । अन्तरितं व्यवहितम् । तथा च निबिडावयवं स्फटिकमेव तत्रास्तीति हृदयम् ॥ अस्वच्छेति । स्फटिकादेर्निबिडावयवत्वेऽपि स्वच्छत्वात्तदन्तरितोपलब्धिर्युक्तेत्यर्थः ॥ तथाऽपीति । अव्यवहितपक्ष्मादिदर्शनापत्तिः । तथा यत्र किञ्चिद्वस्तु दूरतस्तिष्ठति मध्ये किमपि व्यवधायकं नास्ति तत्र नयनविषययोर्मध्ये निबिडावयवद्रव्याभावोऽस्तीत्यर्थः । आश्रित्येत्यत पूर्वं बौद्धसाङ्ख्यमते आश्रित्येति शेषः ॥ तदेति । यदि तथाभूतस्य क्षणिकस्य परिणामिनो वा पदार्थस्योत्पाद एव योग्यता तर्हि योग्यत्वात् सर्वेषामप्युपलब्धिः स्यात् । यदि तथाविधस्यानुत्पाद एवायोग्यता तर्ह्ययोग्यत्वान्न केनाप्युपलभ्येत । तथा च कस्यचित्प्रतीतिः कस्यचिन्नेति व्यवस्था न युक्तेति हृदयम् । तद्भेदः योग्यताभेदः । तथा चोत्पन्नोऽपि तस्यैव द्रष्टुर्योग्यो नान्यस्येति न सर्वोपलब्धिरित्यर्थः ॥ अनेकेति ॥ द्रष्टृनिबन्धनभेदोपेतानेकयोग्यतेत्यर्थः ।

### **वाक्यार्थरत्नमाला**

महत्वसमानाधिकरणमुद्भूतरूपमिति । महत्वसमानाधिकरणोद्भूतरूपस्पर्शरूपायोग्यतेत्येतद्वैशेषिकपरीक्षास्थं मूलं तत्रैव टीकाकृत् समर्थयिष्यति । अतीतादिविषयकालौकिक साक्षात्कारव्यावृत्यर्थमाह । लौकिकेति । लौकिकप्रत्यासत्तिजन्यसाक्षात्कार इत्यर्थः । सन्निकर्षस्यान्यथासिद्धावित्येतदंशव्यावर्त्यमाह । ननु च विषयस्येति । अनेन विषयस्य करणत्वपक्षे प्रत्यभिज्ञायां तत्तांशस्य चाक्षुषतावभासनात् । तदवभासस्योपपत्तेरित्येवं प्रथमतो मूले योजना कार्येति सूचितं भवति । अत्रोत्पादानुत्पादौ योग्यताऽयोग्यते इति मूले क्षणभङ्गपरिमाणपक्षे उत्पादस्यैव सत्वादनुत्पाद इति न लगतीति कस्यचिद्वचनं न युक्तं कुर्वद्रूपस्य तत्तत्कालीनक्रियाकारकस्य क्रियाभावकालेऽसत्वेनानुत्पादावश्यंभावात् । पाठान्तरन्तु स्पष्टनिरासम् । कुर्वद्रूपस्येति । क्षणिको हि स्वभावः कुर्वद्रूपः सहकारिभिः सहैव करोतीत्यादि किरणावल्यनुसारेण । न वैजात्यं वितस्त्यान्न तस्मिन्ननुमा भवेदित्येतत्कुसुमाञ्जलिकाशिकाशये कुर्वत्कार्यं प्रति स्वरूपयोग्यरूपं यस्येति कुर्वद्रूपमिति स्वीकार इति कुर्वद्रूपत्वं जातिविशेषः । यद्वाऽऽश्रये सति कार्यं जायत एवेत्यादिकमुक्तमिति तदनुसारेण च कुर्वद्रूप इति वैनाशिकानां क्रियादिकार्यजनकत्वरूपोपकारकत्वार्थकतया कुर्वद्रूपपदप्रयोगो गम्यते । ततश्चोपकारकरूपस्येत्यर्थः । तथाभूतस्यानुत्पादक एव चायोग्यतेति पाठः । प्रसङ्गश्चेतीति वाचकशब्दाभावे तथान्तर्भावेन व्याख्येयम् ।





