+++
title = "१० प्राकृतेन्द्रियं षडि्वधम्"

+++


## पञ्चेन्द्रियमनोभेदात्प्राकृतं षड्विधं स्मृतम्

**प्राकृतेन्द्रियं षडि्वधम्**

**पञ्चेन्द्रियमनोभेदात्प्राकृतं षड्विधं स्मृतम्**

### **सुधा**

ननु प्राकृतशुद्धभेदाद् द्विविधमिन्द्रियमित्यसत् । ‘श्रोत्रं चक्षुःस्पर्शनं च रसनं घ्राणमेव च । अधिष्ठाय मनश्चायमि’ति पञ्चेन्द्रियमनोभेदेनेन्द्रियषाड्विध्यस्मरणविरोधादित्यत आह पञ्चेति ।

## **अनुव्याख्यानम्**

***पञ्चेन्द्रियमनोभेदात्प्राकृतं षड्विधं स्मृतम् ॥***

यत्पञ्चेन्द्रियमनोभेदादिन्द्रियं षड्विधमिति स्मृतं तत्प्राकृतं न तु सर्वमित्यतो न विरोधः । ज्ञानेन्द्रियाणामेवात्र उक्त(विवक्षित)त्वान्नैकादशत्वो(शो)क्तिविरोधः । बुद्धेरपि मनस्यन्तर्भावान्न सप्तत्वविरोधः । नन्वाकाशात्मकस्य श्रोत्रस्य कथं प्राकृतत्वम् । मैवम् । भूताकाशपरिणामत्वाभ्युपगमात् । अव्याकृताकाशात्मकत्वे सार्वत्रिकशब्दोपलब्धिप्रसङ्गः । कर्णशष्कुल्यवच्छेदाङ्गीकारेऽपि बधिराभावप्रसक्तिः । अदृष्टोपग्रहान्नेति चेन्न । तथा सत्याकाशस्यैव तत्तदवच्छिन्नस्यादृष्टोपगृहीतस्य घ्राणादिभावोपपत्तौ पार्थिवत्वाद्यभ्युपगमवैयर्थ्यात् । गन्धादिमत्त्वात्तत्सिद्धिरिति चेन्न, असिद्धेः । यदिन्द्रियं यं विगुणं गृह्णति तत् तद्वदिति व्याप्तेः सुखादिग्राहिणि मनसि, सांसिद्धिकद्रवत्वस्नेहग्राहिणि चक्षुषि, शीतोष्णस्पर्शग्राहिणि स्पर्शने च भग्नत्वात् । आगमात्पृथिव्यादिप्राकृतिकताऽवगम्यत इति चेत् । तर्ह्यहङ्कारिकाकाशकार्यता श्रोत्रस्यापि तत एवाङ्गीकरणीया ।

### **वाक्यार्थचन्द्रिका**

ज्ञानेन्द्रियाणामेवेति । ज्ञानकरणविप्रत्यक्षनिरूपणप्रस्तावादिति भावः ॥ एकेदशत्वाद्युक्तीति । ‘‘इन्द्रियाणि दशैकं चे’’त्यादिरूपेत्यर्थः ॥ विरोध इति । प्राकृतेन्द्रियषाड्विध्यस्येति शेषः ॥ मनसीति । मनसो मनोबुध्द्यादिरूपपञ्चवृत्तित्वादिति भावः ॥ सप्तत्वविरोध इति । ‘सप्तप्राणाः प्रभवन्ति सप्तैव मारुता बाह्ये सप्तप्राणास्तथात्मनि’, ‘सप्त गतेर्विशेषि तत्वाच्चे’ति सप्तत्वप्रतिपादकश्रुत्यादिविरोध इत्यर्थः । का कथन्तेत्यतोऽनादिनित्यत्वान्न श्रोत्रस्य प्राकृतत्वमित्यभिप्रेत्यानादिनित्यत्वे विप्रतिपन्नं प्रति तत्समर्थयितुमाकाशात्मकस्येत्युक्तम् । आकाशश्चानादित्यतया प्रमितोऽतस्तदात्मकं श्रोतमत एवानादिनित्यमेवेति भावः ॥ भूतेति । तथा चानादिनित्यत्वस्यान्यतरासिद्धिरिति भावः ।

नन्वव्याकृताकाशात्मकत्वोपपत्तौ भूताकाशपरिणामत्वाभ्युपगमो निर्निबन्धन इत्यतः किमव्याकृताकाश एव श्रोत्रमित्यभिमतं किंवा कर्णशष्कुल्यवच्छिन्नोऽव्याकृताकाशः किंवाऽदृष्टोपगृहीतः कर्णशष्कुल्यवच्छिन्नोऽव्याकृताकाश इति विकल्पान्मनसि निधायाद्यं दूषयति अव्याकृताकाशात्मकत्व इति । अव्याकृताकाशस्यापरिच्छिन्नत्वेन तदात्मकस्य श्रोत्रस्य सकलशब्दसन्निकृष्टत्वादिति भावः । द्वितीयमनूद्य दूषयति कर्णेति । कर्णशष्कुल्यवच्छिन्नाव्याकृताकाशस्य बधिरेऽपि सत्त्वादिति भावः । तृतीयमाशङ्कते । अदृष्टेति । अदृष्टोपगृहीतस्यैव कर्णशष्कुल्यवच्छिन्नाव्याकृताकाशस्य श्रोत्रत्वात्तादृशस्य च बधिरेऽभावान्न तदभावप्रसङ्ग इति चेदित्यर्थः ॥ तत्तदवच्छिन्नस्येति । तत्तद्गोलकावच्छिन्नस्यैवेत्यर्थः । न तत्तद्गोलकावच्छिन्नाव्यकृताकाशस्यैव घ्राणादित्वं कल्पयितुं शक्यम् । घ्राणं पार्थिवं गन्धवत्त्वाद्रसनमाप्यं रसवत्त्वादिति दूषयति नेति । घ्राणं गन्धवद्गन्धग्राहकेन्द्रियत्वाद्रसनं रसवद्रसग्राहकेन्द्रियत्वादित्याद्यनुमानैरेव गन्धवत्त्वादिनिश्चयान्न सन्दिग्धासिद्धिरित्यत आह यदिन्द्रियमिति । ननु विगुणग्राहकबहिरिन्द्रियत्वस्य हेतुत्त्वान्न मनसिव्यभिचार इत्यत आह सांसिद्धिकेति । रूपादिषु पञ्चसु मध्ये ग्राहकबहिरिन्द्रियत्वमेव हेतुरुतो न चक्षुष्यपि व्यभिचार इत्यरुचेराह शीतेति ॥ आगमादिति । ‘भूयस्त्वाद्गन्धवत्त्वाच्च पृथिवी गन्धज्ञाने प्रकृतिस्तथाऽऽपस्तेजोवायुश्च रसरूपस्पर्शाविशेषाद् घ्राणरसनचक्षुस्त्वक्श्रोत्राणीन्द्रियादिभूतेभ्यः पृथिव्यापस्तेजोवायुराकाशमि’त्यादिवैशेषिकाद्यागमादित्यर्थः ।

वक्तुराप्त्यनिश्चयेन तदागमानां प्रामाण्यासिद्धेर्न तेन घ्राणादेः पृथिव्यादिकार्यत्वसिद्धिरिति सत्येव दोषे, तस्य कपिलादीनामाप्तत्वासिद्धेरिति पूर्वोक्तरीत्या सुज्ञानत्वाद्वा, तत्प्रामाण्याभ्युपगतावपि श्रोत्रस्य भूतकार्यत्वसिद्धिरूपप्रमेयाविरोधाद्वाऽङ्गीकृत्यैव तत्प्रामाण्यं समाधत्ते तर्हीति ॥ तत एवेति । उदाहृतवैशेषिकागमादेवेत्यर्थः । यद्यप्यत्राकाशकार्यत्वमात्रमुदाहृतागमेन सिध्यति । न त्वाहङ्कारिककार्यत्वमपि । तथाऽप्याहङ्कारिकत्वमाकाशस्य मानान्तरसिद्धं नापह्नोतुं शक्यमित्याशयेन स्वरूपसङ्कीर्तनं तदिति द्रष्टव्यम् । यद्वा ‘पृथ्वी घ्राणस्तु गन्धगः’ अम्भो जिह्वारसग्रहः’ ‘तेजश्चक्षूरूपोपलम्भनं’ ‘वायुस्त्वक्स्पर्शसङ्ग्रह’ इत्यागमादित्यर्थः । अत्र पूर्वोत्तरग्रन्थानुरोधेन गन्धादितन्मात्रेभ्यः पृथिव्यादिद्वारा घ्राणाद्युत्पत्त्यवगत्या घ्राणादीनां पृथिव्यादिकार्यत्वावगमादिति भावः ॥ आहङ्कारिकेति । तामसाहङ्कारकार्यभूताकाशेत्यर्थः । तत एव ‘तामसात्तु विकुर्वाणाद्भगवद्विर्यचोदितात् । शब्दमात्रमभूत्तस्मान्नभः श्रोत्रं तु शब्दगमि’त्यागमादेवेत्यर्थः । अत्रापि पूर्ववदेव श्रोत्रस्य नभोजन्यत्वसिद्धिर्द्रष्टव्या ।

### **परिमल**

एकादशत्वेति । ‘इन्द्रियाणि दशैकं चे’ति त्रयोदशगीतादावुक्तैकादशत्वेत्यर्थः । एतेन द्वादशत्वविरोधोऽपि प्रत्युक्तः । क्वचिदेकादशत्वादीत्यपि पाठः । ननु तथापि ‘सप्त प्राणाः प्रभवन्ति’ ‘सप्तगतेर्विशेषितत्वाच्चे’त्यादिश्रुतिसूत्राद्युक्तसप्तत्वविरोध इत्यत आह बुद्धेरपीति ॥ आकाशेति । अव्याकृताकाशात्मकस्येत्यर्थः ॥ भूताकाशेति । ‘तेषां भूतैरुपचयः सृष्टिकाले विधीयत’ इत्यादेरिति भावः । सार्वत्रिकेति । अव्याकृताकाशस्य भिन्नांशशून्यतया तार्किकाभ्युपगताखण्डाकाशप्रायतया सर्वस्यैव श्रोत्रत्वापत्तेः सर्वदेशोत्पन्नशब्दोपलब्धिप्रसङ्ग इत्यर्थः ॥ तत्तदिति । चक्षुरादिगोलकावच्छिन्नस्येत्यर्थः ॥ तदिति । पार्थिवत्वादिसिद्धिरित्यर्थः ॥ मनसीति । ‘महेश्वरेष्टौ मनसस्तथैवे’त्युक्तया सामान्यगुण पञ्चकात्परत्वापरत्व वेगरूपविगुणत्रयादन्यस्य तत्रानङ्गीकारादिति भावः ॥ स्पर्शन इति । तस्यानुष्णाशीतस्पर्शवत्त्वोपगमादिति भावः ॥ आगमादिति । ‘रसमात्राद्विकुर्वाणादम्भसो दैवचोदितात् । गन्धमात्रमभूत्तस्मात्पृथ्वीघ्राणस्तु गन्धगः’ इत्यादिरूपात्तृतीयस्कन्धसप्तविंशाध्यायगतवाक्यलक्षणादागमादित्यर्थः । अत्र तस्मात्पृथ्वीत्यस्य गन्धमात्रात्पृथिवी जातेत्यर्थः । ‘‘घ्राणस्तु गन्धग’’ इत्यस्य गन्धग्राहको घ्राणस्तु पृथ्व्या अभूदित्यध्याहारेणार्थं वर्णयन्ति । तथा ‘वायोश्च स्पर्शतन्मात्राद्रूपं दैवेरिताद्भूत् । समुत्थितं ततस्तेजश्चक्षूरूपोपलम्भनमि’त्यादिरूपेष्वपि वाक्येष्वर्थो ध्येयः ॥ तत एवेति । ‘तामसात्तु विकुर्वाणाद्भगवद्वीर्यचोदितात् । शब्दमात्रमभूत्तस्मान्नभः श्रोत्रं तु शब्दगमिति तत्रत्यागमवाक्यादेवेत्यर्थः । अत्रापि शब्दग्राहकं श्रोत्रं नभसो भूताकाशाज्जातमिति पूर्ववदर्थस्य वर्णनीयत्वात् तामसभागस्य ‘महत्तत्वाद्विकुर्वाणाद्भगवद्वीर्यचोदितात् । क्रियाशक्तिरहङ्कारस्त्रिविधः समपद्यत । वैकारिकस्तैजसश्च तामसश्च’ इति पूर्वत्राहङ्कारभेदत्वोक्तेरिति भावः ।

### **यादुपत्यं**

न सप्तत्वविरोध इति सप्तगतेर्विशेषितत्वाच्चेति सूत्रभाष्यादिविरोधो नेत्यर्थः । तत्तदवच्छिन्नस्येति । तत्तद्गोलकावच्छिन्नस्येत्यर्थः ॥ आगमादिति । पृथ्वी घ्राणस्तु गन्धगः । अम्भो जिह्वारसग्रह तेजश्चक्षूरूपोपलम्भनम् । वायुस्त्वक् च स्पर्शस्य सङ्ग्रहः । इत्याद्यागमाद् घ्राणादीनां पृथिव्याद्युपादनकताऽवगम्यत इत्यर्थः । अत्र पृथिवी अम्भ इत्यादिप्रथमानां पूर्वेणान्वयः । तथा च गन्धगो घ्राणः पृथिव्या जातः रसग्रहो जिह्वाऽम्भसो जात इत्यादिरस्यार्थो ज्ञातव्यः । अन्यथेन्द्रियाणां भौतिकत्वस्य प्रमाणान्तरसिद्धस्यालाभ इति ज्ञातव्यम् ॥ आहङ्कारिकाकाशेति । तामसाहङ्कारकार्यभूताकाशेत्यर्थः ॥ तत एवेति । ‘तामसात्तु विकुर्वाणाद्भगवद्वीर्यचोदितात् । शब्दमात्रमभूत्तस्मान्नभः श्रोत्रं तु शब्दगमि’त्यागमादेवेत्यर्थः ।

### **श्रीनिवासतीर्थीया**

न तु सर्वमिति । शुद्धमपीत्यर्थः । कर्मेन्द्रियसाहित्येनैकादशत्वात् कथं षड्विधत्वमित्यत आह ज्ञानेति । ज्ञानेन्द्रियाणामपि बुद्धिसाहित्येन सप्तत्वस्य सप्त गतेरिति सूत्रोक्तत्वा त्तद्विरोधोऽत आह बुद्धेरपीति । ननु कर्णशष्कुल्यवच्छिन्नाव्याकृताकाशस्यैव श्रोत्रत्वान्नोक्तदोष इत्यत आह कर्णेति ॥ बधिरेति । तस्यापि कर्णशष्कुल्यवच्छिन्नाव्याकृताकाशसद्भावादित्यर्थः । नन्वदृष्टोपगृहीतकर्णशष्कुल्यवच्छिन्नाव्याकृताकाशस्यैव श्रोत्रात्वाद्बधिरे चैतादृशश्रोत्राभावान्नोक्तदोष इति यदि, तर्हि वयमपि वदामोऽव्याकृताकाशमेव घ्राणादि । न च सर्वत्र गन्धाद्युपलब्धिप्रसङ्गः । घ्राणादिगोलकावच्छिन्नाव्याकृताकाशस्यैव घ्राणादीन्द्रियत्वाभ्युपगमात् । न च घ्राणाद्यवच्छिन्नस्य तस्य सत्त्वेऽपि कस्यचित्पुरुषविस्य गन्धाद्युपलब्धिर्नेति वाच्यम् । अदृष्टोपगृहीतस्यैव तस्य तत्त्वाभ्युपगमेनोक्तदोषभावादित्यपि स्यादित्याह अदृष्टेत्यादिना ॥ तत्सिद्धिरिति । तेषां घ्राणादीनां पार्थिवत्वादिसिद्धिरित्यर्थः । गन्धादिमत्त्वं न सिद्धमित्याशङ्क्याह यदिन्द्रियमित्यादि । त्वगिन्द्रियमनुष्णशीतस्पर्शरूपं गुणं गृह्णाति तद्गुणवच्च भवत्येव । त्वगिन्द्रियस्य वायवीयत्वाद्वायोश्च तद्गुणवत्त्वादतो न व्यभिचार इत्यतः शीतोष्णेत्युक्तम् । प्रकृतिकृता उपादानकृता ॥ तर्हीति । तामसाहङ्कारकार्यभूताकाशकार्यतेत्यर्थः । तत एव आगमादेव ।

### **वाक्यार्थरत्नमाला**

तथा चानादीति । उपलक्षणं चैतत् । भूताकाशपरिमाणरूपश्रोत्रस्य परिच्छिन्नतया कर्णशष्कुल्यादिस्थल एव शब्दोपलम्भसम्भवादव्याकृताकाशात्मकत्व इत्युत्तरदूषणस्यात्र प्रसरो नास्तीत्यपि ज्ञेयम् । रसवत्वादितीति । इतिशब्दः प्रकारार्थः । इति प्रकारेणेत्यर्थः । तेन चक्षुस्तैजसरूपवत्वादित्याद्यनुमानसङ्ग्रहादादिपदाभावदोषशङ्कानवकाशः । यद्वक्ष्यतीत्याद्यनुमानैरेवेति । विगुणग्राहकबहिरिन्द्रियत्वस्येति ॥ अत्र मनोव्यावर्तकं बहिरिन्द्रियत्वमेव । विपदं तु स्वरूपकथनायेति ध्येयम् । वैशेषिकाद्यागमादित्यर्थ इति । काणादादिसूत्ररूपादित्यर्थः । तत्र भूयस्त्वादित्यादिकं तथापस्तेज इत्यादिकं च सूत्रमष्टमाध्यायगतम् । घ्राणरसनेति तु गौतमीयं प्रथमाध्यायगतम् । पृथिव्यापस्तेज इत्येतदुभयत्र प्रथमाध्यायगतमिति विवेकः । गन्धो ज्ञायते अनेनेति गन्धज्ञानं घ्राणम् । तत्र पृथिवीमात्रं प्रकृतिरुपादानकारणमित्यादिसूत्रोपस्कारानुसारेण सूत्रव्याख्यानं द्रष्टव्यम् । इत्यागमादित्यर्थ इति । भागवतवाक्यरूपादित्यर्थः । पूर्ववदेवेति । आकाशद्वाराश्रोत्रोत्पत्यवगमाच्छ्रोत्रस्य नभोजन्यत्वसिद्धिरित्यर्थः ।





