+++
title = "२२ न्यूनाधिक्ये वाचनिके"

+++


## न्यूनाधिक्ये तु वाचिके

**न्यूनाधिक्ये वाचनिके**

**न्यूनाधिक्ये तु वाचिके**

### **सुधा**

एवं साक्षाद्युक्तिदोषमभिधाय वाचनिक(दोष)माह न्यूनेति ।

## **अनुव्याख्यानम्**

........ ***न्यूनाधिक्ये तु वाचिके ॥***

न्यूनशब्दो भावप्रधानः । युक्तेर्दूषणमिति प्रकृतमनुवर्तते । अवश्यवक्तव्यापरिपूर्तिर्न्यूनत्वम् । कृतकार्यत्वमाधिक्यम् । वचनदोषात्तत्प्रतिपादिता युक्तिरपि दुष्टा स्यादित्येतयोर्वाचनिकत्वम् ।

नन्वयुक्तोऽयं विभागः । विरोधासङ्गत्योरपि वाचि(चनि)कत्वात् । न हि कृतकत्वं स्वयमेव दुष्टम् । अनित्यत्वसाधनेऽपि तथात्वापत्तेः । कृशानुशैत्यादौ तथेति चेत् । तत्किं कृतकत्वं कृशानुशैत्यं वा शब्दनित्यत्वं वा साधयितुं स्वयमेव प्रवृत्तम् । येन तत्र दुष्टं स्यात् । किन्नाम तत्साधनतया शब्देन प्रतिपादि(दर्शि)तम् । एवमसङ्गतावपि सिद्धसाधनतादिलक्षणायां वाच्यमित्याशङ्कानिरासार्थं तुशब्दः ॥ न्यूनाधिक्ये एव वाचनिके, न विरोधासङ्गती । स्वार्थानुमानेऽपि दर्शनादिति भावः । सन्तु तर्हि प्रतिपत्तृप्रतिपादकयोरेवैते दोषाः । यथा निशातम् असिम् आकाशे छिन्नो वा व्यापारयन्पुरुषो दोषवान्भवति, नासिः । एवं कृतकत्वादिकं कृशानुशैत्यादौ व्यापारयन्पुरुष एवापराधी स्यान् न तु कृतकत्वादिकमिति ।

मैवम् । कृतकत्वादेरदुष्टत्वे तद्य्वापारयतोऽप्यपराधानुपपत्तेः । अन्यथा शब्दानित्यत्वसाधने प्रयुञ्जानोऽप्यपराध्येत । ततः कृशानुशैत्यादेः साध्यतानर्हत्वं नित्यत्वादिसाधने कृतकत्वादेरसमर्थत्वमित्यादिरर्थशब्दगत एव दोषोऽङ्गीकरणीयः । न ह्युपाधिमन्तर्भाव्यभवन् दोषो न दोषो भवति । तथा सति बहुविप्लवापत्तेरिति ।

### **वाक्यार्थचन्द्रिका**

अवश्येति । अवश्यवक्तव्यस्यापरिपूर्तिरेकदेशमात्रवचनमित्यर्थः । ससामर्थ्यलिङ्गप्रतीतिजनकतयाऽवश्यवक्तव्यस्यैकदेशावचनविशिष्टं तदेकदेशवचनमिति यावत् । अधिकापेक्षयैकदेशवचनत्वात्सम्पूर्णप्रयोगेऽतिव्याप्तिवारणाय ससामर्थलिङ्गप्रतीतिजनकतयाऽवश्यवक्तव्यस्येत्युक्तम् । सम्पूर्णप्रयोगे एकदेशवचनस्यापि भावादतिव्याप्तिरित्यत उक्तम् एकदेशावचनविशिष्टमिति । अनुक्तावतिव्याप्तिवारणायैककदेशवचनमित्युक्तमित्यवधेयम् ॥ कृतकार्यत्वमिति । न च नित्यत्वानित्यत्वविप्रतिपत्तौवर्णात्मकः शब्दो नित्यो गुणश्चेत्यादावनित्यत्वप्रतिज्ञयैव कृतकार्येऽर्थान्तरेऽतिव्याप्तिरिति वाच्यम् । पद्धत्युक्तरीत्याऽऽकाङ्क्षितत्वस्यात्राप्यभिप्रेततयाऽऽकाङ्क्षितत्वविरहादेव तत्राप्रसङ्गात् । समीचीनप्रयोगेऽतिव्याप्तिवारणाय कृतकार्यत्वमित्युक्तम् । ननु परार्थानुमान एव दर्शनान्न्यूनत्वादेर्वचनदोषत्वेऽपि कथं युक्तिदोषत्वमित्यतो वचनद्वारेणार्थदोषत्वमित्याशयेन तदुपपादयति वचनदोषादिति ।

मूले तुशब्दानर्थक्यमाशङ्क्य विरोधसङ्गत्योर्वचनदोषत्वनिरासार्थत्वान्न तदिति भावेन विरोधासङ्गत्योरपि वचनदोषत्वशङ्कामुत्थापयति नन्विति ॥ एवमिति । सिद्धार्थसाधकत्वाभिमतं लिङ्गमपि न स्वयमेवासङ्गतमसिद्धार्थसाधनेऽपि तथात्वापत्तेः । सिद्धार्थसाधनाय प्रयोगे तथेति चेत् । किं तल्लिङ्गं स्वयमेव तमर्थं साधयितुं प्रवृत्तं येन तत्रासङ्गतं स्यात्किन्नाम तत्साधनतया शब्देन प्रतिपादितमिति वाच्यमित्यर्थः । कथमनेनोक्तशङ्कानिरास इत्यतोऽवधारणार्थत्वं तुशब्दस्याभिप्रेत्योक्तशङ्कानिरासपरतया योजयति न्यूनाधिक्ये एवेति । स्वार्थानुमानेऽपि दर्शनादिति भाव इति । ननु योग्यताविरहलक्षणप्रमाणविरोधस्य स्वार्थानुमाने दोषत्वसम्भवेऽपि स्वार्थानुमाने दोषत्वादर्शनादसङ्गतेः कथमर्थदोषत्वम् । न च सिद्धसाधकोऽसङ्गत इत्युक्तेः सिद्धसाधनतालक्षणासङ्गतिः स्वार्थानुमानेऽपि दोष इति वाच्यम् । स्वार्थानुमाने सिद्धसाधनतादोषत्वस्यापसिद्धान्तग्रस्तत्वादिति चेन्न । वर्णेषु नित्यत्वं जिज्ञासमानस्य केनचित्प्रमाणेनाकाशविभुत्वोपस्थितावाकाङ्क्षाविरहलक्षणासङ्गतेरेव वर्णनित्यत्वानुमितिविरहेणासङ्गतेः स्वार्थानुमानेऽपि दोषत्वदर्शनेनार्थदोषत्वोपपत्तेः । न च समुचितस्थले लिङ्गाप्रमितिरूपाव्याप्तिलक्षणहेतुविरोधादेव तत्र वर्णनित्यत्वानुमितिविरह इति वाच्यम् । सति साकाङ्क्षत्वेऽन्वयायोग्यताया एव विरोधत्वात् । न च वर्णनित्यत्वं जिज्ञासमानस्याकाशविभुत्वे आकाङ्क्षाऽस्तीति नात्र विरोधादनुमित्यभावः, किन्त्वाकाङ्क्षाविरहलक्षणासङ्गतेरेव इत्यकामेनापि स्वीकरणीयत्वादिति भावः ॥ आकाश इति । इदं च विरोधस्य पुरुषदोषत्वनिदर्शनम् । छिन्न इति त्वसङ्गतेः पुरुषदोषत्वनिदर्शनमिति ज्ञेयम् ॥ अर्थशब्दगत एवेति । कृशानुशैत्यादेः साध्यतानर्हत्वं कृतकत्वादेरसामर्थ्यमर्थगत एव दोषो न पुरुषदोषः । आदिपदोपात्तं न्यूनत्वादिकं शब्दगत एव दोषो न पुरुषदोष इत्यर्थः ।

ननु विरोधासङ्गत्योरर्थदोषत्वात्तादृशार्थप्रतिपादकत्वेनैव वचने विरोधासङ्गत्योर्वक्तव्यत्वादर्थोपाधिकं विरोधादिकं कथं वचनदोषः स्यात् । तथा न्यूनादेर्वचनदोषत्वात्तादृशवचनप्रतिपादितत्वेनैवार्थे तयोर्वक्तव्यत्वाद्वचनोपाधिकं न्यूनाधिकं कथमर्थदोषः स्यात् । कञ्चिदुपाधिमन्तर्भाव्य भवतो दोषत्वाभावादित्यत आह न हीति । अत्र न ह्युपाधिमन्तर्भाव्य भवन्दोषो न दोषो भवतीति प्रायिकः पाठः । क्वचित्तु न ह्युपाधिमन्तर्भाव्य भवन्न दोषो भवतीत्यपि पाठः । पूर्वोक्त एवार्थः । न ह्युपाधिमन्तर्भाव्य भवन्दोषो भवतीति पाठस्तु लेखकदोषपतितो मूलकोशेष्वदर्शनादिति द्रष्टव्यम् । एवं सति दुष्टकरणजन्यज्ञानस्य दुष्टत्वं न स्यात् । तत्रापि दुष्टकरणत्वरूपोपाधिनिबन्धनत्वाज्ज्ञानदुष्टत्वस्येत्याशयवानाह तथा सतीति । यद्वा नन्वेवं कृशानुशैत्यसाध्यकत्वोपाधिकमेव कृतकत्वं दुष्टमिति प्राप्तं न स्वतः, तथा च कथमयमुपपत्तिदोष इत्यत आह न हीति ॥ बहुविप्लवेति । दोषमात्रोच्छेदापत्तेरित्यर्थः । ककाचादेः स्वप्रमाप्रतिबन्धकत्वाभावाद् विषयवि एव तत्प्रतिबन्धकत्वेन तद्दोषताया अपि विषयविशेषोपाधिकत्वात्काचादेरपि दोषत्वं न स्यादिति भावः ।

### **परिमल**

कथमनयोर्वाचनिकयुक्तिदोषत्वमित्यत आह वचनदोषादिति । अवधारणार्थतुशब्दव्यावर्त्यं वक्तुं चोदयति नन्वयुक्त इति ॥ स्वार्थानुमानेऽपीति । तत्र वचनाभावादिति भावः । संवादानुक्त्योरिव पुरुषदोषत्वमेतेषामस्त्विति शङ्कते सन्त्विति ॥ प्रतिपत्त्रिति । श्रोतृवक्रोरिति वा बोद्यबोधकयोरिति वार्थः । प्रतिज्ञार्थविरोधस्योदाहरणं निशातमसिमाकाश इति । प्रतिज्ञार्थासङ्गतेस्तु छिन्ने वेति । साध्यत्वाभिमतस्य साध्यत्वानर्हत्वरूपमुपाधिं गर्भीकुर्वतो विरोधादेः, कथं दोषत्वमित्यत आह न हीति । पक्षत्रयवृत्तिर् अनेकान्तिकः, पक्षमात्रवृत्तिर् अनध्यवसित इत्यादौ विपक्षवृत्तित्वसपक्षव्यावृत्तत्वाद्युपाधिमन्तर्भाव्य भवतो व्यभिचारादेरप्यदोषतापत्तेरित्यर्थः ॥

### **यादुपत्यम्**

अवश्येति । यावता सांव्यावहारिकेण वचनेन विना प्रतिवादिनः ससामर्थ्यलिङ्गप्रतीतिर्न भवति तावतोऽनुपादानमित्यर्थः । सांव्यावहारिके हेतुगर्भप्रतिज्ञामात्रवचनादौ कदाचिद्वचनार्हस्य पञ्चावयवप्रयोगस्यानुपादानमस्तीत्यतिव्याप्तिवारणायावश्येति विणम् । वादे न्यूनतादेर्वक्तव्यतया प्राप्तस्यावचनेऽतिव्याप्तिपरिहारायावश्येत्युक्तमित्यप्याहुः । छिन्ने वेति सिद्धसाधकस्यासाधकत्वे निदर्शनम् ॥ अर्थशब्दगत एवेति । साक्षादर्थगतस्तद्द्वारा शब्दगत इत्यर्थः । ननु कृशानुशैत्यादिसाधकत्वरूपोपाध्यवच्छिन्नमेव कृतकत्वं दुष्टं न स्वतो ऽत एव कथमयं युक्तिदोष इत्यत आह न हीति ॥ बहुविप्लवेति । दोषमात्रोच्छेदापत्तिरित्यर्थः । काचादेरपि न सर्वत्र दोषत्वं तेन स्वप्रमाया अप्रतिबन्धकत्वात् । किन्तु क्वचिदेव विषयविशेषे । अत एव क्वचित्क्वचिद्दोष इति न्यायविदां प्रवादः । तथा च तस्यापि दोषता न स्यादिति भावः ।

### **श्रीनिवासतीर्थीया**

कृतकार्यत्वम् अन्येनेति शेषः ॥ एवमितीति । न हि महानसादौ वह्निसाधनाय धूमः स्वयमेव प्रवृत्तो येन तत्र दुष्टः स्यात् । किन्नाम तत्साधनतया शब्देन प्रतिपादित इत्यर्थः ॥ प्रतिपत्त्रिति । तर्हि पुरुषदोषा एव सन्त्वित्यर्थः । प्रतिज्ञाविरोधहेतुविरोधभेदेन विरोधस्य द्विविधत्वात्प्रतिज्ञाविरोधस्य स्वत एवार्थदोषत्वमिति वक्तुं कृशानुशैत्यादेः साध्यतानर्हत्वमित्युक्तम् । हेतुविरोधस्य स्वतोऽर्थदोषत्वं वक्तुं नित्यत्वादिसाधने कृतकत्वादेरसामर्थ्यमित्युक्तमिति मन्तव्यम् ।

### **वाक्यार्थरत्नमाला**

वचनद्वारेणार्थदोषत्वमित्याशयेनेति ॥ तत्प्रतिपादिता युक्तिरि’’ति मूलवाक्याद् वचनद्वारेणेत्याद्यर्थप्रतीतिमनुसृत्य एवमुक्तम् । अत्र च कथं युक्तिदोषत्वमित्याक्षेपपरिहाराय वाक्यप्रवृत्तिवर्णनेन इत्येतयोर्वाचनिकत्वमित्येतदिति अर्थदोषत्वस्य फलतो विवक्षयैवैतयो र्वाचनिकत्वमुच्यते । न तु वचनदोष एव पर्यवसानाभिप्रायेणेति योजितं भवति ॥ एतेन वचनद्वारेणार्थदोषत्वप्रतिपादनायैतयोर्युक्तिदोषत्वमिति वक्तव्यतया ‘‘तयोर्वाचनिकत्वमि’’ति मूलोक्तिः कथमिति शङ्का अपहस्तिता भवतीति दृष्टव्यम् । यद्यप्यत्र वाचनिकशब्दस्य वचनोपधानेनार्थनिष्टत्वार्थकत्वमङ्गीकृत्य कथं न्यूनाधिकयोर्वचनोपाधानेनेनार्थनिष्टत्वं रूपत्वं वाचनिकत्वमित्याशङ्कापरिहारकतया वचनदोषादित्येतद्वाक्यप्रवृत्तिवर्णनेत्येतयोर्वाचनिकत्वमित्येतद् यथास्थितमेव स्वरसं भवति । अत एव साक्षाद्युक्तेरक्तदूषणमित्यत्रत्यसाक्षादित्यस्य वचनोपधानेन विना अर्थनिष्टमित्येव प्राङ्मूले व्याख्यातत्वेन साक्षादित्ये तत्प्रतिद्वन्द्वितया वाचनिकशब्दार्थत्वेन वचनोपधानेनार्थनिष्टत्वस्यैव प्रतितिर्निर्बाधा भवति । साक्षाद्वाचनिकश्चेति विभागपरमूलवाक्येऽपि वाचनिकशब्दार्थवचनोपधानेनार्थनिष्टत्वरूप एवेति । न तद्विरोधोऽपि । तथा चोक्तप्रकारेणैतद्वाक्ययोजनायां न बाधकमित्याभाति । तथापि उपपत्तिदोषौ ‘‘विरोधासङ्गती’’ इत्यादि प्रमाणलक्षणटीकायां, अर्थवचनदोषभेदादित्यादि पद्धतौ संवादानुक्तिसंयुक्ता इत्येतदनुव्याख्यानव्याख्यानावसरे कथमर्थवचनदोषेष्वित्युत्तरमूले च वचनदोषत्वार्थकत्वेनैव वाचनिकशब्दस्य प्रयुक्ततया न्यूनाधिक्ययोर्वचनदोषत्वेनोक्तया च ‘‘न्यूनाधिक्ये तु वाचिके’’ इत्येतदनुव्याख्यानगतवाचकशब्दानुवादरूपमूलस्थवाचनिकशब्दस्यापि वचनदोषत्वार्थकत्वमङ्गीकृत्य वचनद्वारेणार्थदोषत्वमित्याशयेनेत्याद्याशयवर्णनं तथोक्तमेवार्थमनुसृत्य साक्षाद्वाचनिकश्चेत्येतद्विभागपरमूलवाक्यव्याख्यानावसरे अर्थवचनदोषभेदेनेत्यादिका टीकाकारोक्तिरिति द्रष्टव्यम् । अपसिद्धान्तग्रस्तत्वादिति । स्ववाक्येनेत्यनुव्याख्यासम्बन्धिमूले स्वार्थानुमानेऽपि सिद्धसाधनस्य दोषत्वापत्तेरिति वक्ष्यमाणे तथा तस्य तददोषतायाः सिद्धान्त्यभिमततया अवगम एवात्र तदङ्गीकारस्य तद्विरुद्धत्वेनापसिद्धान्तग्रस्तत्वमिति भावः । तदनुसारेणाह वर्णेषु नित्यत्वमित्यादि । असङ्गतेरेवेति । असङ्गतिरूपदोषादेवेत्यर्थः । एवमुत्तरत्रापि । एवं सतीति । उपाधिमन्तर्भाव्य भवतो दोषस्य दोषत्वानङ्गीकार इत्यर्थः ।





