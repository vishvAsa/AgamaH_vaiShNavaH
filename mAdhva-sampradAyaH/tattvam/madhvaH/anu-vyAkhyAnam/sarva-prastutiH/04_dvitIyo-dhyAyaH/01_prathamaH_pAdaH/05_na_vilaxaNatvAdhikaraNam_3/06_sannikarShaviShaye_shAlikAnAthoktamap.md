+++
title = "०६ सन्निकर्षविषये शालिकानाथोक्तमपि न साधु"

+++


## निर्दोषाक्षोद्भवं ह्यत्र प्रत्यक्षमिति गीयते

**सन्निकर्षविषये शालिकानाथोक्तमपि न साधु**

**निर्दोषाक्षोद्भवं ह्यत्र प्रत्यक्षमिति गीयते**

### **सुधा**

अपर आह । नायनरश्मयः शाखाचन्द्रसंयुक्तैः सौररश्मिभिरेकीभूता युगपच्छाखाचन्द्रमसौ ग्राहयन्तीति । तदसत् । सर्वार्थग्रहणप्रसङ्गात् । अदृष्टात्तद्य्ववस्थेति चेत् । (न) बाह्यसाधनसाकल्येऽदृष्टवैकल्येन कार्यानुदयस्य क्वाप्यदर्शनात् । अदृष्टवैकल्ये हि बाह्यसामग्री विकला स्यात् । अन्यथा समनस्केन्द्रियसन्निकृष्टः स्फीतालोकमध्यमध्यासीनोऽपि घटः कदाचिन्नोपलभ्येत । अप्राप्यार्थप्रकाशकमिति चाप्रसिद्धविणता । अत्यासन्नाप्रकाशकत्वं प्राप्यप्रकाशकेषु घ्राणादिष्वपि विद्यते । स्वगतगन्धादेरग्रहणात् । परस्यैव अत्यासन्नकाचाद्यग्रहणमयुक्तम् । योग्यताया अनपायात् ।

### **वाक्यार्थचन्द्रिका**

शालिकानाथमतं दूषयितुमुपन्यस्यति अपर आहेति । नयनाद्बहिर्निर्गता इति शेषः । तथा च युगपच्छाखाचन्द्रप्राप्तेः सत्त्वाद्युगपद् ग्रहणं युक्तमिति भावः ॥ सर्वेति । युगपदिति शेषः । नयनाद्वहिर्गतानां नायनरश्मीनां शाखाचन्द्रसंयुक्तैः सौररश्मिभिरेकीभूतत्ववत्सर्वार्थसंयुक्तसौररश्मिभिरेकीभूतत्वाच्छाखाचन्द्रमसोरिव सर्वार्थानां युगपद्ग्रहणप्रसङ्ग इति भावः ॥ अदृष्टादिति । सर्वार्थसन्निकर्षसद्भावेऽपि शाखाचन्द्रमसोरेव ग्रहणमुपपद्यते । तद्धेतुभूतस्यादृष्टस्य सत्त्वान्न तु सर्वार्थग्रहणं तद्धेत्वदृष्टविरहात् । ततश्चादृष्टभावाभावाभ्यां वैषम्यान्न प्रतिबन्दीग्रह इति भावः । दृष्टसामग्रीविघटकत्वेनैवादृष्टवैकल्यस्य कार्याभावसम्पादकत्वेन, बाह्यसाधनसाकल्ये अदृष्टवैकल्यस्य कार्याभावासम्पादकत्वेन प्रकृते दृष्टकारकसाकल्यसद्भावाद्युगपत्सर्वग्रहणप्रसङ्गो दुर्वार इत्याह बाह्येति । न च वन्ध्यापुंसप्रयोगादौ सत्यपि बाह्यकारणसाकल्येऽदृष्टवैकल्यप्रयुक्तकार्याभावदर्शनान् न बाह्यसामग्री वैकल्यसम्पादकत्वनियमो युक्त इति वाच्यम् । तत्रापि नापुत्रस्य लोकोऽस्तीति श्रुत्याऽपुत्रस्य नरकोक्त्या तज्जनकदुरितस्यावश्यकत्वेन तत्प्रतिबन्धादेव कार्याभावोपपत्त्या तस्यादृष्टवैकल्यानिमित्तकत्वात् ।

नन्वदृष्टवैकल्यस्य किं बाह्यसाधनवैकल्यसंषोदकत्वेनैव कार्यवैकल्यप्रयोजकत्वकल्पन्या, सत्यपि बाह्यसाधनसाकल्येऽदृष्टवैकल्येनैव कार्यवैकल्याश्रयणे दोषाभावादित्यत आह अन्यथेति ॥ अप्रसिद्धेति । अर्थप्रकाशकस्य त्वगादेः प्राप्यैव तत्प्रकाशकत्वेनाप्राप्यप्रकाशकत्वस्य कुत्राप्यसत्त्वादिति भावः । प्रतिज्ञां दूषयित्वा हेतुमपि दूषयति अत्यासन्नेति । प्राप्यप्रकाशकेष्विति साध्याभावोपपादनम् । घ्राणादेरत्यासन्नाप्रकाशकत्वं कथमित्यतो हेतुमपि तत्रोपपादयति स्वगतेति । किञ्चात्यासन्नाप्रकाशकत्वमस्तु प्राप्यप्रकाशकत्वं चास्तु विपक्षे बाधकाभावादप्रयोजको हेतुः । न च प्राप्यप्रकाशाकत्वेऽत्यासन्नस्याक्षिपक्ष्मादेरपि प्राप्त्यविशेषात्तत्प्रकाशापत्त्याऽत्यासन्नपक्ष्माद्यप्रकाशनुपपत्तेर्हेतूच्छितिरेव विपक्षे बाधिकेति नाप्रयोजकत्वमिति वाच्यम् । पक्ष्मादेरप्यस्याक्षिसन्निकृष्टत्वेऽप्यतिसामीप्यरूपस्य तत्रार्थदोषस्य विद्यमानत्वेन प्रकाशहेतुभूताया निर्दोषेणार्थेन प्राप्तेस्तत्राभावेनात्यासन्नपक्ष्माद्यप्रकाशस्य प्राप्यकारित्वेऽप्युपपत्त्याहेतूच्छित्तेरभावेनाप्रयोजकत्वानिस्तारादित्याशयावान्न केवलं प्राप्यकारित्वनयेऽत्यासन्नाप्रकाशकत्वोपपत्तिः किन्तु योग्यतावादिमत एवात्यासन्नाप्रकाशकत्वानुपपत्तिरित्यभ्युच्चयेनाह परस्यैवेति । काचो दोषविशेषः । तथा चात्यासन्नकाचादौ सत्यामपि योग्यतायां तदग्रहणेन योग्यताया अपि व्यभिचारात्पराभिप्रेतं चक्षुषो योग्यार्थग्राहकत्वमपि न स्यादिति भावः ।

### **परिमल**

प्रागुक्तपरानुमानं निराह अप्राप्यार्थप्रकाशकमिति चेति । इन्द्रियमात्रे तेजोमात्रे वा क्वाप्यनुपलम्भेन साध्याप्रसिद्धेरिति भावः । पररीत्या चेदं दूषणं ध्येयम् । हेतोरनैकान्त्यं चाह अत्यासन्नेति ॥ परस्यैवेति । योग्यतैव ग्रहणनियामिकेति वादिन इत्यर्थः । योग्यताया इति उद्भूतरूपवत्त्वादिरूपाया इत्यर्थः ।

### **यादुपत्यम्**

अप्रसिद्धविणतेति । सर्वस्यापि प्रकाशकस्यालोकादेः प्राप्यैव प्रकाशकत्वादिति भावः । स्वव्याहतं चेदमित्याह परस्यैवेति । अत्र काचो दृग्दोषः । यथाऽत्यासन्नेऽक्षिपक्ष्मादौ प्राप्तिसत्त्वेऽपि न ग्रहणम् अतो व्यभिचारान्न प्राप्तेर्ग्रहणहेतुतेति त्वयोच्यते, एवमत्यासन्ने काचादावुद्भूत रूपादिरूपयोग्यतासत्त्वेऽपि न ग्रहणमिति व्यभिचारान्न योग्यताऽपि ग्रहणहेतुरित्यस्माभिरपि वक्तुं शक्यमिति त्वदुक्तं दूषणं स्वव्याहतमिति भावः ।

### **श्रीनिवासतीर्थीया**

दिवाऽपि चन्द्रस्य प्रतीयमानत्वाच्चन्द्रसंयुक्तौ सौररश्मिभिरित्युक्तम् ॥ सर्वार्थेति । सर्वेषामप्यर्थानां सौररश्मिसम्बद्धत्वान्नायनरश्मीनां च सौररश्म्येकीभूतत्वादित्याशयः ॥ अदृष्टादिति । यद्यपि नायना रश्मयः सर्वार्थसम्बद्धसौररश्मिभिरेकीभूतास्तथाऽप्यदृष्टवशात्तद्रश्मि संयुक्तशाखाचन्द्रज्ञानमेव भवति न सर्वार्थज्ञानमित्यर्थः ॥ बाह्येति । नायनरश्म्येकीभूतसौररश्मिसम्बद्धत्वरूपसाधनेत्यर्थः ॥ कार्येति । सर्वार्थग्रहणरूपेत्यर्थः । अन्यथेति । सत्यप्यन्त्यतन्तृसंयोगे कदाचित्पटानुदयोऽपि स्यादित्यप्यतिप्रसङ्गो द्रष्टव्यः । योग्यताया उद्भूतरूपादिरूपायाः ।

### **वाक्यार्थरत्नमाला**

शालिकानाथेति । एतच्च मतं जलतेजसोः सवर्गिद्रव्यतया निःसरदेव नायनं तेजो बाह्यालोकेनैकतां गतमित्यादिना किरणावल्यामुक्तम् । वर्धमानेन शालिकानाथमतं दूषयितुमुपन्यस्यतीत्यवतारितम् । शालिकानाथकारिकादिकमपि इत्यादिनोक्तमवधेयम् । अत्यासन्नाप्रकाशकत्वं कथमिति पाठः । परस्यैवात्यासन्नेत्यत्रावधारणेन स्वपक्षेऽत्यासन्नग्रहणं युक्तमिति सूचितं मूले । तद्वक्तुमाह । अत्यासन्नेति । एवमवधारणसूचितमुक्त्वा वाक्यार्थमाह । न केवलमित्यादिना ॥





