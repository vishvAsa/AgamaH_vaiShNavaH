+++
title = "२३ उपाधिस्वरूपनिरूपणम्"

+++


## साध्यव्यापकवैलोम्यमव्याप्तिस्साधनस्य च

**उपाधिस्वरूपनिरूपणम्**

**साध्यव्यापकवैलोम्यमव्याप्तिस्साधनस्य च**

### **सुधा**

ननु कथमेत एवानुमानदोषाः । सोपाधिकत्वस्याप्यतिरिक्तस्य सत्त्वादित्यतस्तत्स्वरूपानुवादेनोक्तान्तर्भावमाह साध्येति ।

## **अनुव्याख्यानम्**

***साध्यव्यापकवैलोम्यमव्याप्तिस्साधनस्य च ।***

साधनस्य यत्साध्यव्यापकवैलोम्यं साऽव्याप्तिः । चशब्दात्सत्प्रतिपक्षता च । साध्यस्याधर्मसाधनत्वादेर्व्यापको यो निषिद्धत्वादिधर्मः । यत्राधर्मसाधनत्वं तत्र निषिद्धत्वमिति नियमात् । तेन साधनस्य हिंसात्वादेर्वैलोम्यं साध्यापेक्षया वैपरीत्यमव्याप्तत्वमिति यावत् । यत्र हिंसात्वं तत्र निषिद्धत्वमिति नियमाभावात् । वैधहिंसायां सत्यपि हिंसात्वे निषिद्धत्वाभावात् । तदनेन सोपाधिकत्वस्य स्वरूपमुक्तम् । साध्यव्यापकत्वे सति साधनाव्यापको हि धर्म उपाधिः, तद्वत्त्वञ्च साधनस्य साध्यव्यापकाव्याप्यत्वमेव । एतत्प्रागनुमानाद्य्वाप्तिग्रहणवेलायामव्याप्तिरेव । साध्यव्यापकं परित्यजतः साध्यपरित्यागावश्यम्भावात् । न हि साध्यमपरित्यजन् तद्य्वापकं परित्यजतीति युज्यते । साध्यपरित्यागश्चाव्याप्तिरेव ।

### **वाक्यार्थचन्द्रिका**

ननु साध्यव्यापकेत्युत्तरवाक्यमनर्थकं न चोपाधेरन्तर्भावकथनार्थं तदिति वाच्यम् । तत्कथनस्यापि प्रयोजनाभावात्सोपाधिकत्वम् अव्याप्तिरित्येतावतैव तदन्तर्भावसिद्धेरितरानर्थक्यापाताच्चेत्यतो अनुमानदोषचातुर्विध्यावधारणसमर्थनार्थत्वेनान्तर्भावकथनस्यार्थवत्त्वात् साध्यव्यापकेत्यस्य च सोपाधिकत्वस्वरूपानुवादतयाऽवैयर्थ्यादित्यभिप्रेत्यानुमानदोषचातुर्विध्यनियमानुपपत्तिशङ्कामुत्थापयति नन्विति । साध्यव्यापकवैलोम्यस्य साधनमात्रनिष्ठत्वेन चशब्दस्य साधनस्या साधनस्य चेत्येवं यथास्थितसम्बन्धानुपपत्तावप्यव्याप्तिश्चेति भिन्नक्रमतया तत्सम्बन्धो नानुपपन्न इत्यभिप्रेत्य ‘स एवोपाधिदोषोऽपी’ति प्रमाणलक्षणानुसारेण चशब्दार्थमाह चशब्दात्प्रतिपक्षता चेति । साध्यव्यापकवैलोम्यमित्यादेः कथमुपाधिस्वरूपानुवादत्वं येनावैयर्थ्यं भवेदित्यतस्तत्स्वरूपोपदर्शकतया तद्य्वाचष्टे साध्यस्येत्यादिना । ननूपाधेरव्याप्तौ प्रतिपक्षे चान्तर्भावो न वक्तुं शक्यः विरुधत्वादित्यतो दशाभेदेनोभयस्यापि सम्भवान्नानुपपत्तिरित्यभिप्रेत्य तदुभयं दशाभेदेनोपपादयन्मूले कण्ठोक्तामुपाधेरव्याप्तितां तावदुपपादयति एतदिति । अस्तु साध्यव्यापकं परित्यजतो हेतोः साध्यपरित्यागस्तथाऽपि कथमव्याप्तिरित्यत आह साध्यपरित्यागश्चेति ।

### **परिमल**

तदनेनेति । ‘साध्यव्यापकवैलोम्यं साधनस्ये’त्यनेनेत्यर्थः । अव्याप्तिप्रतिपक्षत्वे दशाभेदेन व्यवस्थिते इत्याह एतत्प्रागिति ।

### **वाक्यार्थरत्नमाला**

प्रयोजनाभावादित्यनन्तरं सत्यपि वा प्रयोजन इति शेषः । तदुत्तरं सोपाधिकत्वमित्यादि । तदन्तर्भावसिद्धेरिति । तदन्तर्भावकथनसिद्धेरित्यर्थः । उत्तरत्र कथनपदप्रयोगात् । तदन्तर्भावकथनेति पाठस्तु स्वरस एव ।





