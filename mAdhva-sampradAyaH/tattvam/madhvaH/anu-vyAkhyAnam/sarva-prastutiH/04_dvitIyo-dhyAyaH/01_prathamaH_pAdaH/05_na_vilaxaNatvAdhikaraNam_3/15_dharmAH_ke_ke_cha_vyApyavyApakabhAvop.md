+++
title = "१५ धर्माः के? के च व्याप्यव्यापकभावोपेताः?"

+++


## व्याप्तिरेव तु सा स्मृता

**धर्माः के? के च व्याप्यव्यापकभावोपेताः?**

**व्याप्तिरेव तु सा स्मृता**

### **सुधा**

स्यादेतत् । व्याप्यं चेदनुमानं तदा धूमः शब्दानित्यत्वेऽप्यनुमानं स्यात् । व्याप्तो हि सोऽप्यग्निनेति । मैवम् । व्याप्यमित्यस्य सम्बन्धिशब्दत्वात् । तथा च यो येन व्याप्यः स तस्मिन्ननुमानमित्युक्तं स्यात् । न चैवमतिप्रसङ्गोऽस्ति ।

द्विविधा हि धर्मा भवन्ति । केचित्परस्परपरिहारेणैव वर्तमानाः । यथा कृतकत्वनित्यत्वे, स्वातन्त्र्यपरातन्त्र्ये चेत्येवमादयः । केचित्समाविष्टाः । तेऽपि त्रिविधाः । केचित्सङ्कीर्णाः । परस्परपरिहारेणैव वर्तमानयोरेकत्र समावेशः सङ्करः । यथा भूतत्वमूर्तत्वे, पुरुषत्वपाचकत्वे चेत्येवमादयः । केचित्परापरभावावस्थिताः । यथा सत्त्वद्रव्यत्वे, धूमवत्त्वाग्निमत्त्वे चेत्येवमादयः । केचित्तुल्युवृत्तयः । यथा कृतकत्वानित्यत्वे, गुरुत्वरसवत्त्वे चेत्या(त्येवमा)दयः । तत्राद्यानां परस्परसम्बन्ध एव नास्तीति नानुमानानुमेयभावः । विरुद्धसमाख्यया तेऽभिधीयन्ते । द्वितीयानामपि सत्यपि सम्बन्धे परस्परव्यभिचारेण व्याप्यव्यापकभावाभावान्नानुमानानुमेयता । किन्तु परस्परमनैकान्तिकतयाऽभिधीयन्ते । तृतीयेष्वपरेषां व्याप्यतया परेषां व्यापकतयाऽस्त्यनुमानानुमेयत्वम् । परे त्वव्याप्यतया नापरेष्वनुमानतामश्नुवते । किन्नामानैकान्तिका एव । चतुर्थास्तु परस्परं व्याप्यव्यापकभावादन्योन्यमनुमानतामर्हन्तः प्रसिध्द्यप्रसिद्धिभ्यां विशिष्यन्त इति सङ्क्षेपः ॥

### **वाक्यार्थचन्द्रिका**

ननु धर्मत्वसाम्येऽपि कुतः कयोश्चिदेव व्याप्तिर् व्याप्तिरूपसम्बन्धस्योभयसाधारणत्वात् । कुतो धूमस्यैव व्याप्यत्वमग्नेश्च व्यापकत्वमित्यत आह द्विविधा हीत्यादिना ॥ यथेति । अयं च पररीत्यैव दृष्टान्तः । यत्कृतकं तदनित्यमिति व्याप्तेः परैरङ्गीकारात् । स्वमते नैवं व्याप्तिः । कृतकस्यापि पुराणादेर्नित्यत्वेनोक्तव्याप्तेस्तत्र व्यभिचारात् । अत एवात्रारुच्या स्वपरसम्प्रतिपन्नं दृष्टान्तान्तरमाह स्वातन्त्र्येति । आदिपदेन गोत्वाश्वत्वादिपरिग्रहः ॥ तेऽपि त्रिविधा इति । चतुष्टयी खलु धर्माणां गतिरिति पद्धतौ तच्चतुष्ट्वाभिधानं तु साक्षात्परम्पराविभाजकोपाधीनेकीकृत्य चतुष्ट्वादेवेति न तद्विरोध इति द्रष्टव्यम् । भूतत्वपरिहारेण मूर्तत्वस्य मनसि मूर्तत्वपरिहारेण च भूतत्वस्याकाशे सत्त्वस्य परैरङ्गीकारेण तद्रीत्यैतद्दृष्टान्तोपपत्तावपि स्वरीत्या भूताकाशस्य मूर्तत्वेन भूतत्वस्य मूर्तत्वपरिहारेणावर्तमानत्वात् । अमूर्तस्याव्याकृताकाशस्य च भूतत्वाभावेन भूतत्वमूर्तत्वयोः परस्परपरिहारेणावर्तमानत्वेनैतद्दृष्टान्तासम्प्रतिपत्तेस्तादृशं दृष्टान्तमाह पुरुषत्वेति । तयोः पुरुषविशेषे समावेशेऽपि पाचकत्वस्य पुरुषत्वपरिहारेण स्त्रीषु वृत्तेः पुरुषत्वस्यापि पाचकत्वपरिहारेणापचति पुरुषे वृत्तेर्दर्शनादिति भावः । सत्ताजातेः परैरङ्गीकृतत्वेन तस्या द्रव्यत्वव्यापकत्वस्य तद्रीत्या सम्भवेऽपि स्वमते तदनङ्गीकारेण तस्याः स्वपररीत्या दृष्टशन्तत्वानुपपत्तेस्तदृशदृष्टान्तमाह धूमवत्त्वेति । कृतकत्वानित्यत्वयोः सत्तानुप्रवेशाङ्गीकारात्परमते तयोस्तुल्यवृत्तित्वेऽपि कृतकत्ववत्यपि पुराणादावुक्तरीत्याऽनित्यत्वाभावेन कृतकत्वानित्यत्वयोस्तुल्यवृत्तित्वस्य स्वरीत्याऽसम्भवात्स्वपररीत्या दृष्टान्तमाह गुरुत्वेति । अत्रादिपदेन निषिद्धत्वपापसाधनत्वादेः परिग्रहः ॥ आद्यानामिति । परस्परपरिहारेणैव वर्तमानकृतकत्वनित्यत्वादीनामित्यर्थः । द्वितीयानामपीति । सङ्कीर्णानां भूतत्वादीनामित्यर्थः ॥ तृतीयेष्विति । परापरभावावस्थितेषु सत्त्वद्रव्यत्वादिष्वित्यर्थः ॥ अपरेषामिति । न्यूनवृत्तीनामित्यर्थः ॥ परेषामिति । अधिकवृत्तीनामित्यर्थः ॥ चतुर्थास्त्विति । तुल्यवृत्तयः कृतकत्वानित्यत्वादय इत्यर्थः । ननु कथं कृतकत्वनित्यत्वादीनां परस्परपरिहारेणैव वृत्तिः । कथं च भूतत्वमूर्तत्वादीनां साङ्कर्यं कथं च धूमवत्त्वाग्निमत्त्वादीनां परापरभावेनावस्थितिः कथं च कृतकत्वानित्यत्वादीनां तुल्यवृत्तित्वमित्यतः पद्धत्युक्तरीत्या तदुपपादनीयमित्याशयेनाह इति सङ्क्षेप इति । यद्वाऽनुमा युक्तिरेवोक्ता व्याप्तिरेव सेत्येतावतैवानुमानलक्षणस्य सङ्क्षेपेणोक्तिर् उत्तरग्रन्थस्तु न लक्षणपर इति अनेन ध्वनयति ।

### **परिमल**

‘व्याप्तिरेव तु सेत्यस्य प्राथमिकार्थेऽनुपपत्तिमाशङ्क्य समाधत्ते स्यादेतदित्यादिना । व्याप्यशब्दः सम्बन्धिशब्द इत्युक्तम् । के पुनः सम्बन्धिनो धर्माः के च नेत्यत आह द्विविधा हीति । यद्वा व्याप्यमिति साहित्यनियमवदिति नियतसम्बन्धवदिति चार्थः प्रागुक्तः । तत्र सम्बन्धवत्पदस्य नियतेत्यत्र परस्परसम्बन्धनैयत्यं वान्यत सम्बन्धनैयत्यं वेति विवक्षितद्विविधनैयत्यवाचिनियतपदस्य लक्ष्यं व्यावर्त्यं व्यक्तीकर्तुमाह द्विविधा हीति ॥ कृतकत्वानित्यत्वे इति । कृतकत्वं भावकार्यसाधारणमेवात्र विवक्षणीयम् । अतो न ध्वंसे समावेशः शङ्क्यः । अत एव स्वातन्त्र्येत्यादिधर्मान्तरोक्तिः । एते च सम्बन्धवत्पदव्यावर्त्याः ॥ भूतत्वमूर्तत्वे इति । भूतत्वं हित्वाऽकाशे वर्तते मूर्तत्वंम् । मूर्तत्वं च भूतत्वं विना मनसि वर्तते । द्वयमपि पृथिव्यादिचतुष्टये समाविष्टमिति भावः । एतच्च न्यायमतेन ज्ञेयम् । सिद्धान्ते आकाशस्यापि मूर्तत्वान्मनसोऽपि भूतांशोपचितत्वेन भूतत्वात् । अत एव पुरुषत्वेति धर्मान्तरोक्तिः । एते च द्विरूपनैयत्यवाचिनियतपदव्यवच्छेद्या इति भावः ॥ परापरेति । व्याप्यव्यापकभावेनावस्थिता इत्यर्थः । न्यायमतेनाह यथा सत्त्वेति । सत्ताजातिद्रव्यत्वजाती इत्यर्थः । स्वमतेनाह धूमवत्त्वेति । एते चान्योन्यसम्बन्धनैयत्यवाचिनियतपदव्यवच्छेद्या अन्यतरसम्बन्धनैयत्यवाचीत्यस्य लक्ष्यभूताः । उक्तधर्मेषु सम्बन्धवत्पदस्य नियतपदस्य च व्यवच्छेद्यान्व्यनक्ति तत्राद्यानामित्यादिना । नन्वेतावता विरुद्धानैकान्तिकयोर्निरासेऽपि बाधप्रतिपक्षरूपहेतुदोषनिरासो न प्राप्त एवेति चेन्न । तयोः प्रतिज्ञादोषत्वेनाहेतुदोषत्वात् । ननु तथाप्यसिद्धिरव्याप्तिरित्युक्तहेतुदोषद्वयमध्येऽव्याप्तिवारणेऽपि नासिद्धिव्यवच्छेदः । अतः समुचितदेशस्थत्वे सति व्याप्यमनुमेति वाच्यमित्याद्यभिप्रेत्याह इति संक्षेप इति ।

### **यादुपत्यं**

ननु धर्माणां बहुविधत्वात् के अनुमानभूता ये युक्तिशब्दार्थान्तर्गतनिर्दोषतया व्यवच्छेद्याः, के च व्याप्यव्यापकभावोपेता येऽत्र लक्ष्याः, व्याप्यव्यापकयोश्च कस्यानुमानत्वं कस्य चानुमेयत्वमिति जिज्ञासायामाह द्विविधा हीत्यादिना ॥ तेऽपि त्रिविधा इति । ततश्चैतेषां त्रिविधानामुक्तैः सह चतुर्विधत्वलाभाच्चतुष्टयी खलु धर्माणां गतिरिति पद्धतिविरोधो नेति द्रष्टव्यम् ॥ अपरेषामिति न्यूनवृत्तीनामित्यर्थः । परेषामिति ॥ अधिकवृत्तीनामित्यर्थः । अत्र व्याप्यमनुमानं व्यापकमनुमेयमिति द्रष्टव्यम् । अत्र कृतकत्वनित्यत्वादीनां परस्परपरिहारेणैव वर्तमानत्वं भूतत्वमूर्तत्वादीनां साङ्कर्यं धूमवत्त्वाग्निमत्त्वादीनां विषमव्याप्यत्वं, कृतकत्वानित्यत्वादीनां समव्याप्तत्वं च पद्धत्युक्तरीत्योपपादनीयमित्याशयेनाह इति सङ्क्षेप इति ।

### **श्रीनिवासतीर्थीया**

ननु धर्माणां बहुविधत्वात्के व्याप्यव्यापकभावोपेता धर्माः । न हि धूमानुमन इव सर्वत्र व्याप्यव्यापकभावः । कीदृशस्य व्याप्यत्वं व्यापकत्वं च तयोर्मध्ये न कस्यानामानत्वमनुमेयत्वं चेति जिज्ञासायामाह द्विविधा हीत्यादिना । सङ्कीर्णाः सङ्करोपेताः । अपरेषाम् अपरसामान्यानां द्रव्यत्वादीनाम् । परेषां परसामान्यानां सत्तादीनाम् । एवं द्रव्यत्वपृथिवीत्वादावपि ज्ञेयम् । नन्वन्योन्यव्यापकभावे कृतकत्वस्यानुमापकत्वमनित्यत्वस्यानुमेयत्वं कुत इति चेन्न । यदा कृतकत्वं प्रसिद्धं तत्तदा लिङ्गं यदाऽप्रसिद्धं सन्दिग्धमिति यावद् अनित्यत्वं तदा तत्साध्यम् । एवं यद्यनित्यत्वं प्रसिद्धं कृतकत्वमप्रसिद्धं तदा विपरीतोऽप्यस्ति साध्यसाधनभाव इत्याह प्रसिद्धीत्यादि ।

### **वाक्यार्थरत्नमाला**

मूले सत्वद्रव्यत्वे इत्यत्राल्पाचतरत्वात्सत्वस्य पूर्वप्रयोगः । ननु कृतकत्ववत्यपि ध्वंसे अनित्यत्वाभावेनानित्यत्ववत्यपि च प्रागभावे कृतकृत्वाभावेन तयोः परस्परपरिहारेणापि वृत्तेः सत्वात्कथं परमतेति तुल्यवृत्तित्वमित्यत उक्तम् । सत्तानुप्रवेशाङ्गीकारादिति ॥ कृतकत्वं नाम प्रागभावावच्छिन्नसत्तायोगित्वम् । अनित्यत्वं च ध्वंसावच्छिन्नसत्तावच्छिन्नसत्तायोगित्वम् । ततश्च न ध्वंसप्रागभावयोः कृतकत्वानित्यत्वे । तयोः सत्ताशून्यत्वादिति युक्तं तयोस्तुल्यवृत्तित्वमित्याशयः । उभयत्र सत्ताप्रवेशे इदं निमित्तम् । हेतौ तावद्य्वभिचारपरिहाराय सत्तानुप्रवेश आवश्यक एव । साध्ये तु जन्यभावमात्रपक्षकानुमाने असाधारण्यनिवृत्तये तदनुप्रवेश आवश्यक इति ॥ यद्यपि द्वितीयानां त्रिविध त्वोक्तया परस्परपरिहारेणैव वर्तमानानामिव सङ्कीर्णानामप्याद्यत्वमेवेति तेऽप्याद्यतया वाच्यास्तथापि पूर्वोत्तरविकल्पमेलनेन पक्षचतुष्टयं सिद्धमिति तत्क्रमेणाद्यादिशब्दा इत्याशयो मूलकारस्येति व्यञ्जयन् द्वितीयानामपीत्येतद्य्वाचष्टे । सङ्कीर्णानामिति ।





