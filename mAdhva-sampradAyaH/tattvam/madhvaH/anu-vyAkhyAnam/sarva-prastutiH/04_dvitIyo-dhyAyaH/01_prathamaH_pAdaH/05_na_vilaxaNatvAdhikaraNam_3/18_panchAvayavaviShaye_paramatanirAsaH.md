+++
title = "१८ पञ्चावयवविषये परमतनिरासः"

+++


## न पञ्चावयवोक्तौ च विवादावसितिर्भवेत्

**पञ्चावयवविषये परमतनिरासः**

**न पञ्चावयवोक्तौ च विवादावसितिर्भवेत्**

### **सुधा**

अपर आह । प्रमेयावधारणार्थं हि प्रमाणोपन्यासः । प्रमेयावधारणं च निर्विवादा तत्प्रतीतिः । न च सा प्रमाणस्वरूपमात्रोपदर्शने(न) भवति । किन्नाम तदाभासोद्धारेणापि । अन्यथा तत्प्रामाण्यस्यैवानवस्थानात् । तथा च प्रतिज्ञावाक्येन विषयमुपक्षिप्य तत्र हेतुना प्रमाणस्वरूपमुपदर्श्य तस्योदाहरणवाक्येन विरुद्धानध्यवसितानैकान्तिकत्वनिरासः क्रियते । उपनयेनासिद्धिरपास्यते । निगमनेनापि हेत्वनुवादेन तस्मादेव नान्यस्मादिति सिद्धसाधनताऽपक्षिप्यते । साध्यानुवादेन (तु)अग्निमानेव न तु निरग्निक इति बाधप्रतिपक्षप्रतिक्षेपः क्रियते । तदेवं विधूतविवादसाध्यप्रतिपत्तये पञ्चावयववाक्यमावश्यकमिति । तदयुक्तम् । एवं वदता हि(ऽपि) यावता विवादावसानं तावान्परोपदेश इत्युक्तं स्यात् । तथा च पञ्चवायवं वाक्यं परोपदेश इत्ययुक्तम् । पञ्चावयवोक्तावपि विवादावसितेरभावात् । किन्त्वाकथापरिसमाप्तेः परोपदेश इति वक्तव्यमित्याशयवानाह नेति ।

## **अनुव्याख्यानम्**

***न पञ्चावयवोक्तौ च विवादावसितिर्भवेत् ॥***

**सुधा**

विवादावसितिर् विवादावसानोपेता साध्यप्रतीतिः ।

### **वाक्यार्थचन्द्रिका**

ननु च ‘न पञ्चावयवोक्तौ चे’त्युत्तरवाक्यमनर्थकम् । न च पञ्चावयवप्रयोगेऽपि निर्विवादसाध्यप्रतीत्यभावप्रतिपादनार्थं तदिति वाच्यम् । तत्प्रतिपादनस्याप्यनर्थकत्वात् । न च पञ्चावयववाक्यस्य परोपदेशत्वनिरास एव तत्प्रयोजनमिति वाच्यम् । व्याप्तिपक्षधर्मतोपेतलिङ्गानुसन्धायकत्वमात्रेण परोपदेशत्वोपपत्त्या निर्विवादसाध्यप्रतीत्यजनकत्वस्य परोपदेशत्वनिरासेऽसामर्थ्यादित्यतः ससामर्थ्यलिङ्गप्रतीतिजनकं वाक्यं परोपदेश इति पक्षे निर्विवादसाध्यप्रतीत्यजनकत्वेन पञ्चावयववाक्यस्य परोपदेशत्वनिरासासम्भवेऽपि, निर्विवादसाध्यप्रतीतिजनकं वाक्यं परोपदेश इति पक्षे उक्तविधप्रतीत्यजनकत्वेन पञ्चावयववाक्यस्य परोपदेशत्वनिरासोपपत्त्या तदर्थतयोक्तविधप्रत्ययजनकत्व व्युत्पादनस्यार्थवत्त्वेन तत्परस्योत्तरवाक्यस्य सार्थकत्वादित्यभिप्रेत्य तन्मतनिरासपरतयोत्तरवाक्यं योजयितुं तदुत्थापयति अपर आहेति ॥ प्रमेयेति । पक्षे साध्यावधारणार्थमित्यर्थः ॥ प्रमाणेति । लिङ्गरूपेत्यर्थः । ननु प्रमेयावधारणस्य लिङ्गरूपप्रमाणोपदर्शकेन हेतुनैव सिद्धिसम्भवात्किं तदर्थं पञ्चावयवनियम इत्यतो न प्रमेयनिश्चयमात्रमिह प्रमेयावधारणमभिमतं किन्नाम निर्विवादतत्प्रतीतिरेव । सा च न लिङ्गरूपप्रमाणोपदर्शनमात्रेण सिध्यतीत्यतस्तत्सिद्ध्यर्थं पञ्चावयवनियम इत्याशयेनाह प्रमेयावधारणं चेति । यदि प्रमाणोपदर्शनेऽपि न निर्विवादा तत्प्रतीतिर्भवति तर्हि तत्प्रतीतावुपायान्तराभावात्सा न स्यादेवेति परार्थानुमानकथैव लुप्येतेत्याशयेन पृच्छति किन्नामेति । निरस्तसमस्तदोषाशङ्कस्य लिङ्गस्यैव निर्विवादतत्प्रतीतावुपायत्वान्नानुपपत्तिरित्याशयेन परिहरति तदाभासोद्धारेणापीति । अन्यथा आभासानुद्धारे ॥ उदाहणवाक्येनेति । तस्य व्याप्तिप्रतिपादकत्वादिति भावः ॥ तस्मादेवेति । सिद्धे सत्यारम्भस्य नियमार्थत्वादिति भावः ॥ पञ्चावयवोक्तावपीति । पञ्चावयवप्रयोगेणैव तदवसितौ च तावतैव कथामुद्रणापातादिति भावः ॥ किन्त्विति । कृत्स्नकथाया एव सकलशङ्कानिवर्तकत्वादिति भावः । निर्विवादसाध्यप्रतीतिजनकत्वस्यैव परेणाङ्गीकारात्तदनुरोधेन न पञ्चावयवोक्तौ च निर्विवादसाध्यप्रतीतिर्भवेदित्येव वक्तव्यतया विवादावसित्यभावमात्रव्युत्पादनमसङ्गतमित्यत आह विवादेति ।

### **परिमल**

प्रकारान्तरेण पञ्चावयव्या उपयोगमाशङ्क्य तन्निरासकतया मूलमवतारयति अपर आहेति ॥ विरुद्धेत्यादि । साध्याभावमात्रसम्बन्धसाध्यतदभावोभयसम्बन्धाभावसाध्यतदभावोभय सम्बन्धरूपाणां विरुद्धत्वादीनां त्रयाणां, साध्येनैव सम्बद्धौ हेतुरित्यर्थपरोदाहरणेन निरासप्रतीतेरिति भावः । विधूतविवादेति प्रतिपत्तेर्विणम् । मूले चशब्दोऽप्यर्थ इति भावेनोक्तं पञ्चावयवोक्तावपीति ॥ आकथापरिसमाप्तिरिति । ‘‘आ कडारादेका संज्ञे’’त्यादाविवासमासादिनाऽयं निर्देशः । तेनाऽऽकथापरिसमाप्तीति स्यादिति नाशङ्क्यम् । उक्तं ह्याद्याध्यायान्त्यपादे मञ्जर्थां ‘आङ्मर्यादाभिविध्योरिति समासस्य विकल्पितत्वादा कडारादिति निर्देशः । समासे सत्याकडारमिति स्यादि’ति ।

### **यादुपत्यं**

विरुद्धानध्यवसितेति । उदाहरणवाक्येन सामानाधिकरण्यनियमस्य दृष्टान्ते प्रदर्शितत्वादेतेषां निरासो लभ्यत इति द्रष्टव्यम् ॥

### **श्रीनिवासतीर्थीया**

हेत्वाभासपञ्चकव्युदासार्थत्वात्वात्प्रतिज्ञादयः पञ्चावयवा अपेक्षिता इत्याह अपर आहेति । अन्यथा तेषामाभासोद्धारो यदि न कर्तव्य इत्यर्थः ॥ तदिति । तेषां प्रमाणानामित्यर्थः ॥ अनध्यवसितेति । सपक्षकथनेन तद्य्वुदासः । अनध्यवसिते सर्वस्यापि पक्षत्वेन सपक्षाभावादित्यर्थः । एमुत्तरत्रापि ज्ञेयम् ॥ नान्यस्मादिति । यद्यन्यस्माद्धेतोः साध्यसिद्धिर्जाता स्यात्तर्हि सिद्धसाधनता स्यादित्यर्थः ।

### **वाक्यार्थरत्नमाला**

लिङ्गानुसन्धायकत्वेति पाठः । साकारो लेखकायतः । निर्विवादसाध्यप्रतीत्यजनकत्वस्येति पाठः । साध्येत्येव पाठे तु प्रकृततया निर्विवादेति लभ्यते । तदनुरोधेन न पञ्चावयवेति नकारद्वय(?)युक्तः पाठः ।

------------------------------------------------------------------------

दृष्टान्तादिषु चैवं स्यात्साधनं पुनरेव तु

**दृष्टान्तादिषु चैवं स्यात्साधनं पुनरेव तु**

### **सुधा**

नन्वेतदयुक्तम् । उदाहरणाद्यवयवत्रयेणाभासोद्धारस्य कृतत्वात् । निरस्तसमस्ताभासप्रमाणोपन्यासेऽपि विवादानवसाने सर्व(दाऽ)थाऽपि तत्प्रसङ्गादित्यत आह दृष्टान्तेति ।

## **अनुव्याख्यानम्**

***दृष्टान्तादिषु चैवं स्यात्साधनं पुनरेव तु ।***

दृष्टान्तपदेनोदाहरणार्थमुपलक्षयति । आदिपदेनोपनयनिगमनार्थग्रहणम् । विषयसप्तमीयम् । एवं यथा प्र(तिज्ञा)तीतार्थे । साधनं वक्तव्यमिति शेषः । स्यादेवेति सम्बन्धः । तुशब्दो यस्मादित्यर्थे । अयमर्थः । सत्यमुद्धृताभासात्प्रमाणात्प्रमेयावधारणं भवतीति । किन्तु पञ्चभिरप्यवयवैस्तादृशप्रमाणप्रतीतिरेव न भवतीति ब्रूमः । आभासोद्धारपरोदाहरणाद्यर्थविप्रतिपत्तौ तत्साधनस्यापि वक्तव्यत्वात् । न च तत्र विप्रतिपत्तिर्न कर्तव्या । नापि वाङ्मात्रेण तन्निवृत्तिः । प्रतिज्ञार्थसमानयोगक्षेमत्वात् । न चोदाहरणादिष्वेव सर्वशङ्कोद्धारकारणमस्ति । अनुपलम्भात् । पञ्चावयवप्रयोग एव कथामुद्रणापातात् । अतः प्रमेयनिर्णयावधित्वेऽनुमानप्रयोगस्य न पञ्चावयवत्वनियमो युज्यते । अपि तु कथापरिसमाप्त्यवधिकत्वमेवाङ्गीकार्यमिति ।

### **वाक्यार्थचन्द्रिका**

ननु चोदाहरणाद्यवयवत्रयेणाभासोद्धारस्य सिद्ध्या निर्विवादसाध्यप्रतीतिरित्युक्तस्य तदवयवत्रयेणैव परेण शङ्कितत्वात्तदनुरोधेनोदाहरणादिषु चैवं स्यादिति वक्तव्यं, दृष्टान्तादिष्विति तु कथमुक्तमित्यत आह दृष्टान्तपदेनेति । अर्थद्वारेणैव वचने विवादो न स्वातन्त्र्येणेति भावेनोदाहरणमित्यनुक्त्वोदाहरणार्थमित्युक्तम् । इति इति । एवमित्यत्र यथा प्रतिज्ञार्थ इति शेषः, साधनमित्यत्र वक्तव्यमिति इति भावः ॥ स्यादेवेति सम्बन्ध इति । व्यवहितत्वेऽपि योग्यत्वादेवशब्दस्य स्यादित्यनेन सम्बन्ध इति नानर्थक्यमिति भावः । ननु निरस्तसमस्ताभासप्रमाणोपन्यासेऽपि निर्विवादसाध्यप्रतीत्यनुदये सर्वथाऽपि तदनुदयप्रसङ्गस्तदुये च पञ्चावयवप्रयोगेऽपि निरस्तसमस्ताभासप्रमाणप्रतिपत्त्या निर्विवादसाध्यप्रतीतेरवश्यम्भावान्न पञ्चावयवेत्यादिना तन्निषेधानुपपत्तिरित्युभयतः पाशारञ्जुरियं भवतामापन्ना । यच्चोदाहरणाद्यर्थस्य साधनीयत्वप्रसञ्जनं तदसत् । निर्निबन्धन त्वात् । न च प्रतिज्ञार्थस्य साधनीयतादर्शनमेव तत्प्रसञ्जकमिति वाच्यम् । विप्रतिपत्तिभावाभावाभ्यां वैषम्येण तस्य साधनीयत्वेऽप्युदाहरणाद्यर्थस्यासाधनीयत्वोपपत्त्या तस्य तदप्रसञ्जकत्वात् । उभयत्र विप्रतिपत्तिभावेऽपि वोदाहरणाद्यर्थविषयिण्यास्तस्याः साधनमन्तरेणापि वाङ्मात्रेणैव निवृत्तिसम्भवात्तेन तदनिवृत्तावपि वा विदर्शनादेव तन्निवृत्तिसम्भवान्न तदर्थस्य साधनापेक्षत्वमित्यत आह अयमर्थ इति ॥ सत्यमिति । तथा च निरस्तसमस्ताभासप्रमाणप्रतिपत्तेरेव प्रमेयावधारकत्वान्न सर्वथा तदनुदयप्रसङ्गदोष इत्याशयः । तर्हि पञ्चावयववाक्यप्रयोगेऽपि प्रमेयावधारणप्रसङ्गो निरस्तसमस्ताभास प्रमाणप्रतिपत्तेस्तत्राप्यविकलत्वाद् इत्युक्तदोषतादवस्थ्यमित्याशयेन पृच्छति किन्त्विति । निरस्तसमस्ताभासप्रमाणप्रतिपत्तेः प्रमेयावधारकत्वपक्षे सत्यां तस्यां तदवधारणप्रसक्तावपि न पञ्चावयवप्रयोगे तदवधारणं प्रसज्यते । तत्रोक्तविधप्रमाणप्रतिपत्तेरेवाभावादित्याशयवान्परिहरति पञ्चभिरिति ।

ननु चोदाहणाद्यवयवत्रयेणाभासोद्धारस्य कृतत्वात्कथं पञ्चभिरवयवैस्तादृशप्रतीत्यनुदय इत्यत आह आभासोद्धारेति । ननूदाहरणाद्यर्थे विप्रतिपत्तिरेव न भवति जाताऽपि वाङ्मात्रेणैव निवर्तत इति न तत्र साधनापेक्षेत्येव किन्न स्यादित्यतस्तथा सत्यविण प्रतिज्ञातार्येऽपि विप्रतिपत्तिरेव न भवति जाताऽपि वाङ्मात्रेणैव निवर्तन इति न तत्र साधनापेक्षेति परेणापि वक्तुं शक्यत्वात्तत्साधनानर्थक्यं स्यादित्याशयवानाह प्रतिज्ञार्थेति । ननु चोदाहरणाद्यर्तविप्रतिपत्तावपि वाङ्मात्रेणैव तदनिवृत्तावपि तत्र विदर्शनादेव तन्निवृत्तिसम्भवान्न तत्साधनसापेक्षत्वमित्यतस्तर्हि प्रतिज्ञार्थेऽपि तत एव तन्निवृत्तिसम्भवान्न तत्साधनापेक्षत्वं स्यादिति प्रतिबन्दीं सूचयन्नेव वस्तुस्थितिमाह न चेत्यादिनाऽनुपलम्भादित्यन्तेन । तदनुपलम्भे विप्रतिपद्यमानं प्रति बाधकमाह पञ्चेति । इतीत्यस्यायमित्यनेन सम्बन्धः । न पञ्चावयवत्वनियमो युज्यत इति तावन्मात्रस्य सकलशङ्कानिवर्तकत्वाभावेन प्रमेयनिर्णयाभावादिति भावः ॥ अपि त्विति । कृत्स्नकथाया एव सकलशङ्कानिवर्तकत्वेन प्रमेयनिर्णायकत्वादिति भावः ।

### **परिमल**

उदाहरणादिष्विति वक्तव्यं कथं दृष्टान्तादिष्वित्युक्तिरित्यत आह उदाहरणार्थमिति । यो धूमवानसावग्निमान्यथा महानस इति वाक्यस्य योऽर्थः स सर्वोपि ग्राह्य इत्यर्थः । एवमित्यनुवादः, यथा प्रतिज्ञार्थ इति व्याख्या । साधनमित्यनुवादेन माह वक्तव्यमिति इति । एवं पदप्रयोगात्पर्यमाह प्रतिज्ञार्थेति ।

### **श्रीनिवासतीर्थीया**

तादृशेति । उद्धृताभासेत्यर्थः । उदाहरणवाक्यार्थे विप्रतिपत्तिर्न वक्तव्यैव । जातायामपि विप्रतिपत्तौ वाङ्मात्रेण तन्निवृत्तिर्भविष्यतीत्यत आह न चेत्यादिना । अनुपलम्भात् कारणस्येति शेषः । पञ्चावयवेत्यतः पूर्वं यद्युदाहरण एव सर्वशङ्कोद्धारस्तर्हीत्यर्थः । मुद्रणा समाप्तिः ।

### **वाक्यार्थरत्नमाला**

वाङ्मात्रेणैव तदनिवृत्तावपि चेति चशब्दयुक्तः पाठः स्वरसः । चशब्दाभावेऽपि वा तदर्थगर्भ एवार्थो ज्ञेयः । निर्णायकत्वादिति भाव इत्यनन्तरम् इतीत्यस्यायमित्यनेन सम्बन्ध इति पाठः । पञ्चेतीत्यनन्तरम् इतीत्यस्यैतदित्यनेनेति अन्यथापाठो लेखकागत इति ज्ञेयम् ।

