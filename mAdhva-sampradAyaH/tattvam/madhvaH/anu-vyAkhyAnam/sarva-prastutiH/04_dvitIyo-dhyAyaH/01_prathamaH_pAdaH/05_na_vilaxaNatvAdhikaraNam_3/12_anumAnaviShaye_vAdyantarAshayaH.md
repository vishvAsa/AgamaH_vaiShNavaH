+++
title = "१२ अनुमानविषये वाद्यन्तराशयः"

+++


## अनुमा युक्तिरेवोक्ता

**अनुमानविषये वाद्यन्तराशयः**

**अनुमा युक्तिरेवोक्ता**

### **सुधा**

सौगतास्तु मन्यन्ते । तादात्म्यतदुत्पत्ती एवानुमानाङ्गभूतौ सम्बन्धाविति । वैशेषिकास्त्वयेदं कार्यं कारणं सम्बन्ध्येकार्थसमवायि विरोधि चेति लैङ्गिकनिमित्तसम्बन्धान्परिसञ्चक्षते । एवं

मात्रानिमित्तसंयोगिविरोधिसहचारिभिः ।

स्वस्वामिवध्यघाताद्यैः साङ्ख्यानां सप्तधाऽनुमा ॥

इति साङ्ख्याः परिसङ्ख्यातवन्तः । तत्सर्वमपाकर्तुं वा युक्तिरेवेत्यवधारणम् । नियतसम्बन्धवदेवानुमानं न सम्बन्धविवदित्यर्थः । एतच्चोपपादयिष्यामः ।

### **वाक्यार्थचन्द्रिका**

सम्बन्धविव्यावृत्तिरप्येवकारफलमिति भावेन तत्परतया तं व्याख्यातुं सम्बन्धविपक्षानुत्थापयति सौगतास्त्वित्यादिना । ‘कार्यकारणभावाद्वा स्वभावाद्वा नियामकात् । अविनाभावनियमो दर्शनान् न तददर्शनादि’ति तदुक्तेरिति भावः । शिंशुपात्वेन वृक्षत्वानुमाने तादात्म्यं नियामकः सम्बन्धो धूमाद्धूमध्वजानुमाने तदुत्पत्तिः ॥ अस्येदमित्यादि । यद्यपि ‘अस्येदं कार्यं, कारणं संयोगि, विरोधि समवायि चेति लैङ्गिकमि’ति नवमाध्यायस्थवैशेषिकसूत्रे एकार्थसमवायीति न श्रुतं संयोगि समवायि चेत्येव श्रवणात्सम्बन्धीत्यपि न श्रुतमिति न यथाश्रुततत्सूत्रानुवादोऽयं तथाऽपि तृतीयाध्यायस्थे संयोगिसमवायि एकार्थसमवायि विरेधि चेति तत्सूत्रे एकार्थसमवायिनोऽपि श्रवणेन सूत्रद्वयोक्तार्थस्यैकीकरणेन संयोगिसमवायिनोश्च सम्बन्धित्वेनैक्यविवक्षया चायमनुवादः । अत्र कार्यं कारणमित्येक एव सम्बन्धो विवक्षितः । ‘‘अस्येदं कार्यं कारणमित्येक एव सम्बन्ध’’ इति निबन्धकृद्वचनात् । ततश्च लैङ्गिकनिमित्तसम्बन्धस्य चातुर्विध्यं तत्सिद्धान्त इत्युक्तं भवति । यश्च वैशेषिकैश्चतुष्प्रकारः सम्बन्ध उच्यते । अस्येदं कार्यं, कारणं, सम्बन्धि, एकार्थसमवायि, विरोधि, चेत्यादि न्यायवाचस्पतिवचनादस्येदं कार्यं कारणं संयोगिविरोधिसमवायि चेति लैङ्गिकमिति सूत्रे चतुर्धा सम्बन्धं नियमयन्तीति किरणावलीकारवचनाच्चेति द्रष्टव्यम् । अत्र कार्याद्धूमादेरग्न्याद्यनुमानम् । कारणाच्च भेरीदण्डसंयोगविशेषाच्छशब्दानुमानम् । अन्त्यतन्तुसंयोगात्पटचरमकारणात्पटस्यानुमानम् । यथाविधिकारीर्याद्यनुष्ठानाद्वर्षानुमानम् । संयोगिनः शरीरस्य दर्शनात्त्वगिन्द्रियानुमानम् । वारिसंयुक्तसमवेतादुष्णस्पर्शाद्वारिस्थतेजोऽनुमानम् । एकार्थसमवायिना रसादिना रूपाद्यनुमानम् । स्फोटादेर्विरोधि मन्त्रपाठस्तथा चास्फोटादिना मन्त्रपाठस्यानुमानमिति विवेकः ॥

मात्रानिमित्तेति । श्लोके मात्रशब्दः स्वभावपरः । न्यायसूत्रवृत्तौ रामभद्रठक्कुरैस्तथा व्याख्यातत्वात् । निमित्तशब्दः कार्यकारणपरः । सहचारिशब्दस्त्वेकार्थसमवायिपरः । स्वस्वामीति सम्बन्धमात्रकीर्तनम् । विरीधीति सामान्यं वध्यघातकैरिति तद्वि इत्यपौनरुक्त्यम् । अत्र चन्द्रोदयेन समुद्रवृद्धेः कुमुदविकासस्य च, शरदि जलप्रसादेनागस्त्योदयस्य चानुमानं मात्राशब्दोक्तस्वभावनिबन्धनानुमानोदाहरणम् । न चात्रापि तदनन्तरभावित्वमात्रेण कारणत्वमाशङ्कनीयम् । अन्यथासिद्धत्वात् । स्वावयवानामुत्तरदेशप्राप्तिरूपायाः समुद्रवृद्धेः परस्परदलविभागरूपस्य च कुमुदविकासस्य पूर्वरूपनिवृत्तावुत्तररूपाद्युत्पादलक्षणस्य जलप्रसादस्य, तत्कालसन्निपातिस्वकारणाधीनकर्मनिबन्धनत्वात् । निमित्तानामुक्तान्येवोदाहरणानि । स्वस्वामीत्यस्य त्वविनाभूतेन स्वेन स्वामिनां, तादृशेन स्वामिना च भृत्यस्य स्वस्यानुमानमुदाहरणम् । वध्यघातकभावस्य तु विस्फूर्जतोऽहेर्दर्शनात् खाटाद्यन्तरितस्य नकुलस्यानुमानमुदाहरणं द्रष्टव्यम् ॥ नियतसम्बन्धवदेवेति । अव्यभिचरितसम्बन्धवदेवेत्यर्थः ॥ न त्विति । तस्याव्यापकत्वादिति भावः ।

ननु व्याश्रययोः सम्बन्धस्यैवानुपपत्त्याऽव्यभिचरितसम्बन्धस्य सुतरामसिद्धेः सम्बन्धसामान्यस्याप्यव्यापकत्वान्न तस्यापि प्रयोजकत्वमित्यतोऽविनाभावमात्रस्यैवाव्यभिचरितसम्बन्धरूपत्वात्तस्य च कृतकत्वनित्यत्वादावेकाश्रयतामन्तर्भाव्य भवनवद्धूमाग्न्यादौ भिन्नाश्रयत्वेऽपि तत्सम्भवान्नानुपपत्तिरिति न ह्याज्ञैवात्र साधिकेत्येद्य्वाख्यानावसरे प्रपञ्चयिष्याम इत्याह एतच्चेति । यद्वा ननु तादात्म्यतदुत्पत्त्यादिरूपसम्बन्धविवदेवानुमानं किन्न स्यादित्यतो भक्तिपादे रोहिण्युदय आसन्नः कृत्तिकाऽ भ्युदिता यतः’ इत्यादिना कृत्तिकोदयादे रोहिण्युदयासत्त्यादावनुमानत्वस्थित्या तत्र चाविनाभावरूपाव्यभिचारसम्बन्धस्य सत्त्वेऽपि तदात्म्यादिरूपपरपरिगणितसम्बन्धविस्य तत्रासत्त्वेनाव्यापकत्वान्न तदित्याह एतच्चेति । यद्वा व्याप्यं चेदनुमानं तदा धूमः शब्दानित्यत्वेऽप्यनुमानं स्यात्तस्याप्यग्निना व्याप्तत्वादित्यत आह एतच्चेति । व्याप्यशब्दस्य सम्बन्धिशब्दत्वेन यो येन व्याप्तः स तस्मिन्ननुमानमित्यर्थसिद्धेर्नातिप्रसङ्ग इत्यनुपदमेवोपपादयिष्याम इत्यर्थः ।

### **परिमल**

तादात्म्यदुत्पत्ती इति । तादात्म्यभेदस् तदुत्पत्तिकार्यकारणभावः । आद्यं यथा । अयं वृक्षश् चूतत्वादित्यादि । द्वितीयमग्रे व्यक्तीकरिष्यामः ॥ अस्येदमिति । अस्येदं कार्यम् अस्येदं कारणम् अस्येदं सम्बन्धि अस्येदमेकार्थसमवायि अस्येदं विरोधि चेति कार्यत्वकारणत्वादिरूपान् अनुमेयप्रयोजकसम्बन्धानाहुरित्यर्थः । सम्बन्धिपदेन संयोगिसमवायिनोर्ग्रहः । तत्राद्यं धूमादग्नेरनुमानम् । विशिष्टमेघोन्नत्यादिना वृष्ट्यादेर्द्वितीयम् । शीतोष्णादिपदार्थसंयोगिना देहेन तत्र स्पर्शनेन्द्रियस्य तृतीयम् । ऊष्मणा तेजस्समवायिना तेजसश्चतुर्थम् । रसेन रूपस्य पञ्चमम् । वृष्ट्यजनने तद्विरोधिनो वायुमेघसम्बन्धादेरिति षष्ठम् ॥ मात्रेति । तत्तद्वस्तुस्वभावः । पद्मविकासादिना सूर्योदयादेरनुमानम् । निमित्तं कार्यकारणभावः । सहचारिणो रूपरसादयः । निमित्तादिचत्वारि प्राक् प्रदर्शितानि ॥ स्वस्वामीति । स्वं वित्तभृत्यादि । तेन स्वामिनः । स्वामिना वा स्वस्यानुमानम् । अवस्तावियुक्तमार्जारेण तत्समीपेऽन्तर्हितमूषकानुमानमित्यादि द्रष्टव्यम् । तत्सर्वं वादित्रयोक्तं परिगणनत्रयमपीत्यर्थः ॥ एतच्चोपपादयिष्याम इति । ‘व्याप्तिरेव तु सा स्मृते’त्युत्तरवाक्यव्याख्यावसरेऽविनाभावरूपव्याप्तेरेव प्रयोजकत्वेन परोक्तपञ्चरूपाणाम् अव्यापकत्वोक्तिसाम्येन परस्पराव्याप्त्याऽप्रयोजकत्वादित्युपपादयिष्याम इति भावः । अन्ये तु भक्तिपादे रोहिण्युदयादेर्लिङ्गलिङ्गिभावोक्त्योपपादयिष्यामः । तत्र तादात्म्यादेरभाव इत्याहुः । अपरे तु ‘अर्थापत्त्युपमाऽभावा अनुमान्तर्गताः क्वचिदि’ति, ‘प्रारम्भाद्याश्च युक्तयः । आगमार्थावसित्यर्था नियतव्याप्तयोऽखिला इति, ‘परिशेषो मिथः सिद्धिचक्रकस्वाश्रयादय’ इत्यादिना चार्थापत्त्यादेरुपक्रमादेरात्माश्रयादेश्चानुमानत्वोपपादनेनोपपादयिष्याम इत्यर्थः । तत्रोक्तपरिगणनस्याव्याप्त्यापत्तेरित्याहुः ।

### **यादुपत्यम्**

अस्येदं कार्यमित्यादिः । यद्यपि ‘अस्येदं कार्यं कारणं संयोगि विरोधि समवायि चेति लैङ्गिकमि’ति वैशेषिकसूत्रपाठस् तथाऽपि संयोगि समवायि एकार्थसमवायि विरोधि चेति सूत्रान्तरे एकार्थसमवायिनोऽपि गृहीतत्वात्संयोगिसमवायिनोः सम्बन्धिशब्देनैव लाघवेन निर्देशः कार्य इति तत्सम्प्रदायमाश्रित्य सम्बन्धीत्यनुवादः कृत इति ज्ञातव्यम् । अत्र कार्यं कारणमिति प्रकारद्वयमिति प्राञ्चः । नवीनास्तु कार्यं कारणमित्येक एव सम्बन्धः प्रकारद्वयेनोक्तः । संयोगि समवायि चेति प्रकारद्वयं सम्बन्धिशब्देन विवक्षतम् । एवं पञ्चरूपतोपपत्तिरित्याहुः । कार्याद्धूमादेरग्न्याद्यनुमानं, कारणाद्भेरीदण्डसंयोगविशेषाद्बधिरस्य शब्दानुमानं, संयोगिनः शरीरस्य स्पर्शनात्त्वगिन्द्रियानुमानं, समवायिना जलौष्ण्येन तत्सम्बद्धतेजोऽनुमाम्, एकार्थसमवायिना रसादिना रूपाद्यनुमानम्, अभूतेन वर्षेण भूतस्य वाय्वभ्रसंयोगस्य विरोधिनोऽनुमानमित्याद्युदाहरणानि तच्छास्त्रोदितानि ज्ञातव्यानि ॥ एवं मात्रानिमित्तेति । अत्र मात्राशब्दः स्वभावपरस्तेन तन्निबन्धनमनुमानं ग्राह्यम् । निमित्तशब्दः कार्यकारणपरः । सहचारिशब्दस्त्वेकार्थसमवायिपरः । स्वस्वामीत्यादि सम्बन्धकीर्तनम् । तेन तद्वदनुमानमिह ग्राह्यम् । समुद्रवृद्ध्या कुमुदप्रकाशेन च चन्द्रोदयस्यानुमानं स्वभावनिबन्धनानुमानोदाहरणम् । तत्र समानकालीनत्वेन न कार्यकारणभावः किन्तु स्वभावनिबन्धनमेवानुमानमिति तेषामाशयः । निमित्तादीनामुदाहरणान्युक्तानि । अविनाभूतेन केनचिदित्यादिना, स्वेन स्वामी, तादृशेन स्वामिना वा तादृशं भृत्यादि स्वमनुमीयते । वध्यघातकभावेन तु विस्फूर्जितोऽहिर्खाटान्तरितनकुले लिङ्गमिति ज्ञातव्यम् । कुत इत्यत आह एतच्चेति । भक्तिपाद इति शेषः । तत्र हि ‘रोहिण्युदय आसन्नः कृत्तिकाऽभ्युदिता यतः’ इत्यत्र कृत्तिकोदयादिकं रोहिण्युदयासत्यादावनुमानमिति समर्थ्यते । न हि तत्राविनाभावरूपमव्यभिचरितसम्बन्धं विना तादात्म्यादिरूपो वा संयोगादिरूपो वा परपरिगणितः सम्बन्धविशेषः सम्भवति । ततश्चाव्यापकत्वात्परकीयं परिगणनसमञ्जसमित्यपि तेन लभ्यत इत्याशयेनोपपादयिष्याम इत्युक्तमिति द्रष्टव्यम् । यद्वा न सम्बन्धविवदित्यत्रोक्तरीत्याऽव्यापकत्वादिति हेतुर्द्रष्टव्यः । ननु व्याप्यं चेदनुमानं तदा धूमः शब्दानित्यत्वेऽप्यनुमानं स्यात्, व्याप्तो हि सोऽग्निनेत्यत आह एतच्चेति । व्याप्यमित्यस्य सम्बन्धिशब्दत्वादित्यादिनाऽनुपदमुपपादरिष्याम इत्यर्थः।

### **वाक्यार्थरत्नमाला**

नियमो दर्शनान्न तददर्शनादिति बौद्धकारिकाया अयमर्थः । नियमो दर्शनादित्यत्रादर्शनादिति छेदः । दर्शनादित्यत्र दर्शनशब्दोऽन्वयवाची । ततोऽदर्शनशब्दोऽन्वयविरुद्धव्यतिरेकवाची । नञो विरुद्धार्थकत्वात् । ततश्चान्वयादविनाभावनियमो न व्यतिरेकाच्चाविनाभावनियमो नेति । नकारद्वयसम्बन्ध इति वरदराजीयटीकानुसारी चायमर्थः । प्रथमतो दर्शनपदमन्वयार्थम् । एको नकारो निषेधार्थः । अपरस्तु नदर्शनादिति विरुद्धार्थकः सन् दर्शनपदेन समस्तः । तथा च दर्शनादन्वयान्नदर्शनादन्वयविपरीतव्यतिरेकाविनाभावनियमो नेति लभ्यते । नसमासश्चायमित्यपि प्रतिभाति । वरदराजीयानुसारेणाह । शिंशुपात्वेनेत्यादिना । अथ तत्पूर्वमनुमानं त्रिविधमित्यनुमानलक्षणपरसूत्रव्याख्यावसरेकेचिदविनाभावं तादात्म्यतदुत्पत्तिनिबन्धनमनुमानाङ्गमाचक्षते इत्यादि वाचस्पतिग्रन्थे एतत्कारिकोदाहरणपूर्वकं विविचारानुसारेणाधिकं प्रमेयं बोध्यम् । नियमो दर्शनान्नदर्शनादित्येतदुपक्षेपायोक्तं स च प्रतिबन्धो न दर्शनादर्शनमात्रावसेयः । तथा सति स श्यामो मैत्रीतनयत्वात् । परिदृश्यमानस्तोमवदित्यप्यनुमानं स्यात् । इहापि स्तोमे दर्शनादर्शनेति तदनुसारेणात्रोपपादनं बोध्यम् । अनुवाद इति । उपलक्षणं चेदम् । तर्कताण्डवे व्यधिकरणासिद्धेर्दूषणत्वभङ्गे ‘‘अत एव वैशेषिकैरप्यस्येदं कार्यं कारणसम्बन्ध्येकार्थसमवायिविरोधि चेति लैङ्गिक’’मिति प्रयोगात् । तर्कपादीयशास्त्रदीपिकायामप्यस्येदं कार्यं कारणसम्बन्ध्येकार्थ समवायिविरोधि चेति लैङ्गिकमित्यनुमान स्वरूपनिरूपणानन्तरमेतेनैव शाब्दं व्याख्यातमिति वदतः काश्यपीयात्यादेरुक्तेरित्यपि ज्ञेयम् । एकसम्बन्ध इत्यत्र नियामकमाह । निबन्धकृदिति । उक्तानुमानलक्षणसूत्रीयनिबन्धकृद्वचनादित्यर्थः । तेन हि यश्च वैशेषिकैरित्येतद्वक्ष्यमाणोदाहृतस्थलीयन्यायवाचस्पतिवाक्यव्याख्यावसरे तथोक्तमिति ज्ञेयम् । उपलक्षणं चैतत् । स चायं कार्यकारणभवलक्षण एक एव सम्बन्ध इति वैशेषिकसूत्रोपस्कारे किरणावल्यां च उक्तत्वादित्यपि द्रष्टव्यम् । एकसम्बन्धत्वनिरूपणफलमाह । ततश्चेति । चातुर्विध्यमपि न्यायवाचस्पत्यादिसंमत्या दृढयति । यश्च वैशेषिकैरित्यादिना । किरणावलीकारेति । गुणकिरणावलीकारस्य अनुमानलक्षणनिरूपणस्थलीयवचनादित्यर्थः । सूत्रोपस्कारानुसारेणोदाहरणानि दर्शयति । अत्र कार्यादित्यादिना । वारिसंयुक्तेति । वारिणा संयुक्ते पदार्थे विद्यमानेनोष्णस्पर्शेनेत्यर्थः । उष्णस्पर्शस्य तेजःसमवेतत्वात् । उद्भूतरूपाभावेनाप्रत्यक्षत्वात्सामान्योक्तिरिति ध्येयम् । ‘‘मात्रनिमित्ते’’ति श्लोक एतेनैव ‘‘मात्रानिमित्ते’’त्यादिनान्या च वाचस्पतावुदाहृतः । परन्तु निबन्धकृता न व्याख्यातः । अतः न्यायसूत्रवृत्तिकृद्य्वाख्यानमाश्रित्य व्याचष्टे । मात्रानिमित्तेति श्लोक इत्यादिना । वर्धमानेन तु साङ्ख्यवार्त्तिके ‘‘मात्रास्वभावः । वध्यघाताद्यै’’रिति पूर्वार्धोक्तविणं नतु स्वतन्त्रमतो न सप्तत्वविरोध इति प्रतिपादितमित्यपि ज्ञेयम् ॥ विस्पूर्जतोऽहेरिति ॥ अत्र खटान्तरितेति पाठः । यथा विस्फूर्जन्तमहिं दृष्ट्वा खटान्तरितस्य नकुलस्य ‘‘खटान्तरितो नकुलोऽपी’’ति सूत्रोपस्कारोक्तेः । खटान्तरितस्य नकुलस्येति किरणावल्यामप्युक्तेरिति ज्ञेयम् ।





