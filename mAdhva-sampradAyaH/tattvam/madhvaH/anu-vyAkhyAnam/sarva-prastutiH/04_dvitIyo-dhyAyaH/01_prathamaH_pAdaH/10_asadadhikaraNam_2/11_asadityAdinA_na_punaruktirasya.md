+++
title = "११ असदित्यादिना न पुनरुक्तिरस्य"

+++


## तन्मनोऽकुरुतेत्यादेरसतो मनसो जनिः

**असदित्यादिना न पुनरुक्तिरस्य**

**तन्मनोऽकुरुतेत्यादेरसतो मनसो जनिः**

### **सुधा **

ननु जीवादीत्यादिग्रहणेनासत्कर्तृकत्वं गृहीतम् । तदसत् । तस्य ‘असदिति चेत्’ इत्यादिना निरस्तत्वेन पौनरुक्त्यादिप्रसङ्गादित्यत आह तन्मन इति ।

## **अनुव्याख्यानम्**

***तन्मनोऽकुरुतेत्यादेरसतो मनसो जनिः ॥***

***निवारिता तु पूर्वत्र ह्यकस्मादिति तद्विना ॥***

***असतो विश्वजनमाशङ्क्यात्र निषिध्यते ॥***

इत्यादेः प्रमाणात् । आशङ्कितेति शेषः । आदिपदेनोक्तयुक्तिर्गृह्यते । असतो ऽभावस्य । मनस इति । ज्ञानेच्छाप्रयत्नेभ्यः जनिः । जगत इति शेषः । पूर्वत्र त्विति सम्बन्धः । तच्च प्रतिषेध-मात्रत्वादित्यादिना स्फुटमवगम्यत इति हिशब्दः । अकस्माद्धीदमाविरासीदित्यादिश्रुत्या । तन् मनो, विना । असतः शून्यात् ।

एतदुक्तं भवति । पूर्वमभावस्य जगत्कारणत्वं निराकृतमिदानीं तु शून्यस्य । किञ्च पूर्वं कर्तृत्वेनाधुना कर्तृतां विनैवेति न पौनरुक्त्यादीति । यद्वा भाष्यदिशा निष्कारणैवात्र जगज्जनिरा-शङ्कितेति न पौनरुक्तयादिकम् । अत्र शङ्काप्रापकप्रमाणोपन्यासस्तु अस्यैव प्रमेयभेदस्योपपादनार्थम् ।

एतेनाभ्यधिका शङ्काऽपी सूचिता । तथा हि । मा भूदभावकर्तृकं जगत्, तथापि जीवादिभ्यो जनिमद्भविष्यति । ‘जीवाद्भवन्ति भूतानि’, ‘प्रधानादिदमुत्पन्नम्’, ‘अकस्माद्धीदमाविरासी-दि’त्यादिश्रुत्यनुगृहीतेभ्यो घटदधिकण्टकतैक्ष्ण्यादिदृष्टान्तेभ्यः । न हि जीवादीनां प्रतिषेधमात्रत्व-मस्ति, येनोक्तयुक्तिविरोधः स्यात् । असत्वाचेतनत्वादेरुपलक्षणमेतदिति चेत् ॥ किमत्रासदादेः कारणत्वमात्रं नेत्युच्यते, किंवा कर्तृत्वम् । नाद्यः । उक्तदृष्टान्तेषु व्यभिचारात् । न द्वितीयः । कर्तृत्वस्यास्माभिरनङ्गीकृतत्वादिति । अत एवात्र सर्वत्र कर्तृशब्दः कारणत्वमात्रपरो द्रष्टव्यः ।

### **शेषवाक्यार्थचन्द्रिका **

ननु तन्मनोऽकुरुतेत्युत्तरभाष्यमनर्थकम् । न चासदिति चेदित्यादि-सूत्राणामेतेनेत्यस्य च प्रमेयभेदोपदर्शनार्थमेतदिति वाच्यम् । तदुपदर्शनस्याप्यनर्थकत्वात् । न च पूनरुक्त्यादिशङ्कापरिहारस्तत्प्रयोजनमिति वाच्यम् । जीवादिकर्तृतानिरासपरस्यैतेनेत्यस्यासत्कर्तृता-निरासपरैः ‘असदिति चेत्’ इत्यादिसूत्रैर्भिन्नविषयतया तच्छङ्काया एवानुदयादित्यतः समानविषयतोप-दर्शनेन पौनरुक्त्यादिशङ्कामुत्थाप्य तन्निवर्तकतयोत्तरभाष्यं योजयति ननु जीवादीत्यादिना ॥ पौनरुक्त्यादीति । न च तत्रासत्कर्तृतामात्रनिरासादत्र च तदनिराकृकृतजीवादिकर्तृताया अपि निरासान्न तेन पौनरुक्त्यमिति वाच्यम् । तथापि अंशे पौनरुक्त्यापरिहारात् । अधिकविषयतयाऽस्य तेनागमार्थत्वेऽप्येतदपेक्षयाऽल्पविषयकस्य तस्योनेन गतार्थताशङ्काया अवर्जनीयत्वाच्चेति भावः । आदिपदेनातिदेशानुपपत्तिपरिग्रहः ॥ उक्तयुक्तिरिति । प्रागभावस्य कर्तृत्वसाधकतया पूर्वपक्ष्युक्त-युक्तिरित्यर्थः । पूर्वत्राभावस्य जगत्कर्तृतानिरास इत्यर्थस्य मूलारूढतासिद्ध्यर्थमसच्छब्दमभावपरतया व्याख्याति असतोऽभावस्येति । ननु ज्ञानपूर्वकेच्छाप्रयत्नादिरूपप्रवृत्तेरेव कर्तृत्वादुदाहृतश्रुतौ चासतो ज्ञानेच्छाप्रयत्नप्रतिपादनाभावात्कथमस्याः श्रुतेरसतो जगत्कर्तृत्वे प्रमाणतयोदाहरणमित्यतोऽस्यां श्रुतौ मनःपरिणामस्य ज्ञानादेरेव लक्षणया मनःशब्देन ग्रहणान्न तदनुक्तिरिति भावेन मनस इत्यस्यार्थकमाह इति ज्ञानेच्छाप्रयत्नेभ्य इति । विश्वजननमित्युत्तरग्रन्थानुरोधेनापेक्षितं पूरयति जगत इतीति । ‘निवारिता त्वि’त्यत्र तुशब्दस्य निष्प्रयोजनत्वाद्यालोच्य भिन्नक्रमतया दं योजयति पूर्वत्र त्विति सम्बन्ध इति । ननु भाष्ये हिशब्दोऽनर्थक इत्यतः सौत्रासच्छब्दस्य शून्ये स्वारस्यात्तदनुरोधेन पूर्वत्र शून्यस्य जगत्कारणत्वनिरासस्यापि सम्भवात्पूर्वत्राभावस्य जगत्कारणतानिरासः कुतः, इत्यतोऽसच्छब्दस्य योगेनाभावपरतयोपपादितत्वेन शून्याभावसाधारणत्वात् । प्रतिषेधमात्रहेतोश्च शून्ये कथमप्य-वृत्त्याऽभावमात्रनिष्ठत्वेन निरवकाशत्वात्तदनुरोधेन पूर्वत्राभावस्य जगत्कर्तृताया एव निरासोऽवगम्यत इत्युक्तार्थस्य स्फुटावगतिसूचनार्थत्वान्न तदिति भावेनाह प्रतिषेधमात्रत्वादित्यनेन इति ।

ननु पूर्वत्राभावस्योत्तरत्र च शून्यस्य जगत्कारणताया निरस्यत्वकथनमात्रेण पौनरुक्त्यादि-परिहारसम्भवात्तदर्थं पूर्वत्राभावस्य जगत्कर्तृतोत्तरत्र च शून्यस्य जगत्कारणता निरस्यत इत्येता-वत्प्रमेयभेदवर्णनं भाष्यकारीयमनर्थकमित्यतस्तावन्मात्रकथनेन पौनरुक्त्यादिपरिहारासिद्ध्यैतावत्प्रमेय-भेदकथनमिति न भाष्याभिप्रायः किन्तु तवन्मात्रेण तत्सिद्धावपि प्रकारान्तरेणापि तत्परिहार इत्यभिप्रेत्य भाष्येऽधिकाशङ्काकीर्तनमित्यभिप्रेत्य प्रकारद्वयेन पौनरुक्त्यपरिहारकतया भाष्याभिप्रायमाह एतदुक्तं भवतीति । नन्वेतेनेत्यस्य शून्यस्य जगत्कारणतानितासपरत्वाश्रयणेन पौनरुक्त्यपरिहारो न युक्तः । अकर्तृकत्वाचेतनकर्तृत्वजीवकर्तृकत्वादयोऽपीति भाष्ये कारणनैरपेक्ष्येणैव जगदुत्पत्ति-रित्येतच्छङ्कानिरासपरतयाऽधिकरणारम्भस्य समर्थितत्वेन शून्यकारणतानिरासपरत्वस्य भाष्य-विरुद्धत्वादित्याशङ्क्य भाष्योक्तप्रकारापेक्षयाऽसतो विश्वजननमित्यत्रोक्तप्रकारस्य वर्णकान्तरत्वान्न विरोध इति परिहारे सत्येव निरवकाशभाष्यानुसारेणानुव्याख्यानस्यापि भाष्योक्तप्रकारसमर्पकतयाऽधि-करणारम्भसमर्पकत्वसम्भवे किं प्रकारान्तरत्वाश्रयणेनेत्याशयवान्भाष्यैकार्थताश्रयणेनापि पौनरुक्त्यादि-परिहारमाह यद्वेति । ततश्च मूलेऽकस्मादिति श्रुतिमनुसृत्य, तद्विना, कारणं विनैव असतो विश्वस्य जननमाशङ्क्येत्यपि योजना सूचिता भवति ।

ननु च प्रमेयभेदकथनमात्रेण पौनरुक्त्यादिपरिहारसिद्धेस्तन्मनोऽकुरुतेत्यादेरित्येकस्मादिति च प्रमाणोदाहरणं भाष्येऽनर्थकमित्यत आह अत्रेति । प्रमेयभेदकथनमात्रेणैव पौनरुक्त्यादिपरिहारसिद्धेर्न प्रमेयभेदोपपादनस्यापि प्रयोजनं किञ्चिदिति पूर्वत्रापरितोषाद् आह अभ्यधिकाशङ्काऽपीति । अभ्यधिकाशङ्कासूचनार्थं प्रमाणोदाहरणं कृतमित्यर्थः ॥ दृष्टान्तेभ्य इति । तत्रावधृतव्याप्तिकेभ्यो विप्रतिपन्नं जीवकर्तृकं कार्यत्वाद्धटवत्, विप्रतिपन्नमचेतनकर्तृकं कार्यत्वाद् दधिवत्, विमतमसत्कारणकं निष्कारणकं वा कार्यत्वात्कण्टकतैक्ष्ण्यादिवत्, इत्यनुमानेभ्य इत्यर्थः । प्रतिषेधमात्रत्वानु-मानप्रतिरुद्धत्वान्नोक्तानुमानेभ्यो जीवादीनां कर्तृत्वसिद्धिरिति गतार्थतामाशङ्क्य किमत्र प्रतिषेधमात्रत्वं श्रौतं जीवादीनामकर्तृतासाधकतयाऽभिमतं, किंवा तदुपलक्षितमसर्वज्ञत्वाचेतनत्वादिकमिति विकल्पद्वयं मनसि निधायाद्यमसिद्ध्या दूषयति न हीति । द्वितीयमाशङ्कते असत्वाचेतनत्वादेरिति । आदिपदेनासर्वज्ञत्वपरिग्रहः ॥ उक्तदृष्टान्तेष्विति । घटादिदृष्टान्तेष्वित्यर्थः । तत्र सत्यप्य-सर्वज्ञत्वादावकारणताया अभावादित्यर्थः । न च चेतनत्वे सतीति विशेषणान्न घटे व्यभिचार इति वाच्यम् । तथाऽपि कुलाले तदपरिहारात् ॥ अनङ्गीकृतत्वादिति । तथा च सिद्धसाधनत्वेनाभासत्वान्न सत्प्रतिपक्षत्वमिति भावः । नन्वत्र जीवादीनां विश्वकारणतामात्रपरत्वे पूर्वपक्षस्य ‘अतोऽवशिष्ट-जीवादिकर्तृता’ इत्यनुव्याख्याने, ‘अकर्तृकत्वाचेतनकर्तृकत्वादयोऽपी’ति भाष्ये च जीवादिकारणतेति कारणताशब्दस्यैव प्रयोक्तव्यत्वात्कर्तृत्वात्कर्तृशब्दप्रयोगो न युक्तः स्यादित्यत आह अत एवेति । कारणत्वमात्रस्यैव पूर्वपक्षत्वेन जीवादीनां कर्तृत्वस्य पूर्वपक्षत्वाभावादेवेत्यर्थः ॥ अत्र सर्वत्रेति । अत्रेतत्सूत्रव्याख्याने सर्वत्र भाष्येऽनुव्याख्याने चेत्येवं सर्वत्रेत्यर्थः।

### **परिमल **

पौनरुक्त्यादीति । आदिपदेतिदेशायोगग्रहः । उक्तयुक्तिरिति । अभावकर्तृत्वपक्षे या युक्तिरुक्ता सेत्यर्थः । अत्र तदित्यनुवादः मनो विनेति व्याख्या । ज्ञानेच्छाप्रयत्नान्विनेति यावत् । अपौनरुक्त्याय प्रमेयभेदमात्रे वक्तव्ये प्रमा(णभेदोक्ति)णोक्तिर्व्यर्थेत्यत आह अत्र शङ्काप्रापकेति । दृष्टान्तेभ्य इत्यस्य भविष्यतीति पूर्वसाध्येनान्वयः ॥ उक्तेति । आद्यसूत्रोक्तेत्यर्थः ॥ अनङ्गीकृत-त्वादिति । तथाचोपलक्षणमाद्यसूत्रे न युक्तमिति भावः ।

### **यादुपत्यम् **

पौनरुक्त्यादिप्रसङ्गादिति । आदिपदेनातिदेशानुपपत्तिपरिग्रहः निवारणमित्यर्थः ॥ तच्चेति । भाष्यदिशेति । तत्राकर्तृकेत्युक्तत्वान्निष्कारणैव जनिराशङ्कितेत्यर्थः । नन्वेवं प्रमेयभेदेनैव पौनरुक्त्यादिपरिहारे सम्भवति उभयत्र शङ्काप्रापकप्रमाणभेदोपन्यासो व्यर्थ इत्यत आह शङ्केति । अस्मिंस्तु पक्षे ‘असतो विश्वजननमि’ति मूलेऽऽसच्छब्दोऽभावपरः कारणस्येति शेष इति ज्ञातव्यम् ॥ घटेत्यादि । जीवादुत्पन्नत्वे घटो दृष्टान्तः, अचेतनादुत्पन्नत्वे दधि, अकस्मादुत्पन्नत्वे कण्टकतैक्ष्ण्या-दीति ज्ञातव्यम् ॥ असत्वाचेतनत्वादेरिति । आदिपदेनासार्वज्ञ्यपरिग्रहः ॥ उक्तदृष्टान्तेष्विति । उक्तदृष्टान्ता येभ्यस्तथोक्ता इति बहुव्रीहिः । ततश्चोक्तदृष्टान्तजनकेष्वित्यर्थः । तथा च घटजनककुलाले असार्वज्ञ्यस्य, दधिजनकक्षीरेऽचेतनत्वस्य, कण्टकशौक्ल्यादिजनके सम्प्रतिपन्नकारणाभावेऽसत्वस्य व्यभिचार इति भावः ॥ कर्तृत्वस्येति । बुध्द्यादिमत्वरूपमुख्यकर्तृत्वस्येत्यर्थः ॥ अत एवात्र सर्वत्रेति । अत्र एतत्सूत्रव्याख्याने सर्वत्र भाष्येऽनुव्याख्याने चेत्यर्थः । भाष्येऽकर्तृत्वाचेतनकर्तृत्वजीवकर्तृत्वा-दयोऽपीत्युक्तत्वेनानुव्याख्याने च ‘अतोऽवशिष्टजीवादिकर्तृताऽत्र निषिध्यते’ इति कर्तृशब्दस्य प्रयोगादिति भावः । एवमव्याख्याने एतत्सूत्रव्याख्यानपरानुव्याख्यानेऽन्यत्र कर्तृशब्दाश्रवणा-त्सर्वत्रेत्यस्य न स्वारस्यमिति ध्येयम् ॥

### **श्रीनिवासतीर्थीया **

इदं न पूर्वोक्तयुक्तिनिराकृतमिति युक्ताऽभ्यधिकाशङ्केत्याह न हीत्यादिना । ननु पूर्वं प्रतिषेधमात्रत्वादित्येतावन्मात्रं यदि हेतुत्वेन विवक्षितं स्यात्तर्हेव जीवादि-निराकरणस्य तेन हेतुना असम्भवादभ्यधिकाशङ्का स्यात् । न चेवम् । प्रतिषेधमात्रत्वपदेनासत्त्वा-चेतनत्वास्वतन्त्रत्वादिहेतूनामुपलक्षणकरणात् । असज्जीवप्रधानानां कारणतानिषेधस्यैतैर्हेतुभिः कृतत्वेन नास्त्यभ्यधिकाशङ्केत्याशङ्कते असत्वेति । अभ्यधिकाशङ्काकर्ता, पुनरभ्यधिकाशङ्का युक्ता उपलक्षितैः पूर्वहेतुभिस्तन्निराकरणायोगादित्युपपादयति किमत्रेति ॥ उक्तेति । प्रधानादिकं कारणं न अचेतनत्वादिहेतुभ्य इत्यत्र घटादावेव व्यभिचारादित्यर्थः । घटादेरपि रूपनवनीतदुःखादिकारणत्वा-दिति भावः ॥ कर्तृत्वस्येति । जीवादिः कर्ता नेति साधने जीवादिभ्यो जनिमद्भविष्यतीति जीवादेः सामान्यतः कारणत्वमात्रं वदद्भिरभ्यधिकाशङ्काकर्तृभिरस्माभिर्जीवादेः कर्तृताया अनङ्गीकारात्सिद्धा-साधनं स्यात् । तस्मात्कारणतामात्रनिषेध एव कार्यः, तत्र च व्यभिचारः प्राप्नोति । तस्मात्पूर्वं प्रतिषेधमात्रत्वहेतुनाऽसत्त्वादिहेतूनुपलक्ष्याभ्यधिकाशङ्काभावो न वक्तव्य इति युक्तैवाभ्यधिका-शङ्केत्यर्थः । अत एव अभ्यधिकाशङ्काकर्ता मया जीवादेः कारणतामात्रस्यैवाङ्गीकारेण कर्तृताया अनङ्गीकारादित्यर्थः । सर्वत्रेति । भाष्येऽनुव्याख्याने चेत्यर्थः । अनेन ‘जीवादिकर्तृताऽत्रेति कर्तृशब्द-स्यैकत्रैव सत्वात्सर्वत्रेति कथमुक्तमिति शङ्कानवकाशः । केचित्तु जीवे प्रधानेऽसति चेत्येवं सर्वत्र जीवादौ श्रुतिः कर्तृशब्द इत्यर्थ इत्याहुः ।

### **वाक्यार्थरत्नमाला **

एतेनेत्यस्येति । अस्य सूत्रस्य चेत्यर्थः । निष्प्रयोजनत्वादीति । आदि-शब्देन पूर्वत्रेत्यत्र निर्देशार्थकतुशब्दाप्रयोगस्याप्युक्तत्वपरिग्रहः । पूर्वत्राप्यसत्कर्तृत्वस्य निरस्तत्वादत्र तद्ग्रहणे पुनरुक्तिरित्याशङ्कायां ‘‘पूर्वत्र तु तन्मन’’ इत्यनुसारेणाभावस्येत्यादेः प्रमेयभेदप्रतिपादनस्य सङ्गतत्वादिति भावः । तर्हि तुः पक्षं व्यावर्त्तयतीति । ‘‘भावं तु बादरायण’’ इत्यादावुक्तेः पक्षद्वयलाभात्पुनरकस्मादिति भाष्यम् अनर्थकमापन्नमिति चेन्न । उक्तशङ्कावारणायाकस्मादितीत्यादिकं प्रथमतो योजयित्व पश्चात्पूर्वार्धोऽपि योज्य इत्यभिप्रायात् । यदि च पूर्वार्धस्य प्रथमं योजना तर्हि तुशब्दस्यात्रत्विति सम्बन्धेनार्थ इति मनसि कृत्वेदानीं त्वित्यादिकमुत्तरमूलं प्रवृत्तमिति न पूर्वोत्तर-विरोधः । अत्र त्विति वा सम्बन्ध इति पक्षान्तरसूचनात् । अत्र त्विति सम्बन्ध इति मूलपाठस्तु स्वरस एव । पूर्वत्राभावस्येति । अभावस्यैवेत्यर्थः । शून्याभावेति । एवं चासच्छब्दस्य शून्ये स्वारस्यवद-भावेऽपि योगवृत्या स्वारस्ये नासच्छब्देनाभावव्यावृत्ययोग इति भावः । तर्हि प्रतिषेधत्वहेतोरपि शून्यसाधारण्यात्तस्यापि प्राक् निरासः किन्न स्यादित्यत आह । प्रतिषेधमात्रहेतोश्चेति । इत्येतच्छङ्केति । इत्याद्याशङ्केत्यर्थः । उपलक्षणं वा । स्ववचनेनैतच्छङ्काया एवोपादनशून्यकारणताविपरीतार्थविषय-कस्यैवेहाक्षेपस्य सत्वादेतच्छङ्काया एव च तद्विपरीतार्थविषयकत्वाच्चेदिति भावेनेति ज्ञेयम् । अधिकरणेत्यनेनैतेनेति सूत्रं ग्राह्यं, तस्याप्यभ्यधिकाशङ्कया प्रत्याधिकरणतुल्यत्वादधिकरणत्वव्यवहार इति बोध्यम् । एवमितरत्रापि ।

असतो विश्वस्येति । अनेन विश्वस्य जननमिति विगृह्य बुध्या विविक्तस्य विश्वस्येत्यस्यासत इति विशेषणमिति योजितं भवति । न त्वसत इति पञ्चम्यन्तमनुव्याख्यानेऽभिप्रेतमत्र पक्षे । निष्कारणैवात्र जगज्जनिराशङ्कितेति मूलानुसारेणासतः कारणतासमर्पणे असत्कारणकत्वपक्षपरित्यागायोगेन च पञ्चम्यन्तताया अयोगेन विश्वविशेषणतयैवासत इत्यस्य योज्यत्वात् । तच्चासत्वं नात्यन्तासत्वं किं नाम प्रागसतः सत्तासम्बन्धरूपोत्पत्तिघटकमसत्वमात्रमिति न कश्चिद्दोषः । एतेनैव कारणं विनैवासतो विश्वस्येति टीकायां निष्कारणकत्वासत्कारणकत्वपक्षयोरुपपादनमिति भ्रान्ता निरस्ताः । निष्कारणैवात्र जगज्जनिर्भाष्योक्तदिशेति मूलानुसारेण निष्कारणकत्वपक्षस्यैवात्रोपपाद्यत्वेनासत्कारणकत्वपक्षोप-पादनस्यासंगतत्वापत्तेः । अत एव भाष्यैकार्थताश्रयणेनापीति प्रागपि भाष्योक्तनिष्कारणत्व-पक्षमात्रपरत्वमेतद्योजनायामुक्तमित्यादि ज्ञेयम् । तैक्ष्ण्यादीत्यादिपदेन कूलपतनादिपरिग्रहः । ततश्च विष्णोर्जगत्कारणत्वं न युक्तमिति भाव इति शेषः ।

उपलक्षितत्वव्यावर्तनायाह । श्रौतमिति । सूत्रे श्रुतमित्यर्थः । जीवादीनामकर्ततेति । जीवादिकं न कर्तृ प्रतिषेधमात्रत्वादिति प्रयोगप्रकारो बोध्यः । उपलक्षितमिति । ननु जीवो न कर्ता असर्वज्ञत्वात्, प्रधानं न कर्तृ अचेतनत्वाद् असन्न कर्तृ असत्वादित्यनुमानेन प्रकारो यद्यपि संभवति । तथापि निष्कारणत्वपक्षे जीवादिपक्षकानुमानेष्विव सूत्रोक्तहेतुना प्रत्यनुमानप्रकारो न सम्भवतीति चेन्न । विमतं नाकरणकमित्यादेरेव प्रयोगप्रकारकत्वादित्याहुः । घटादिदृष्टान्तेष्वित्यर्थ इति । घटदधिकण्टक-तैक्ष्ण्यादिलक्षणदृष्टान्तेष्वित्यर्थः । तत्रेति । घटदध्यादिषु दृष्टान्तेष्वित्यर्थः । घटस्य जलाहरण-कारणताया दध्नो नवनीतक्लृप्त्यादिकारणतायाः, कण्टकतैक्ष्ण्यादीनां दुःखादिविशेषकारणतायाश् च सत्वात् । यद्यपि घटादावसर्वज्ञत्वाचेतनत्वयोरविशेषेण व्यभिचारेऽपि नासत्वस्य व्यभिचारो वक्तुं शक्यः । घटादेरसत्वाभावात्तथाप्युपलक्षणयाऽसतोऽप्यत्राभिमतत्वात्तत्रासत्वहेतोर्व्यभिचारः । तस्य कूलपतनादिकारणत्वात् । न च घटादिसमकक्षतयाऽसतो ग्रहणे तस्य दृष्टान्तत्वेनानभिधानाद् दृष्टान्त-पदास्वारस्यमिति वाच्यम् । दृष्टान्तपदेनैव तदुपलक्षणास्वीकारात् । दृष्टान्तेष्विति बहुवचनस्या-द्यर्थत्वेनादिपदेन वा ग्रहणोपपत्या तत्स्वारस्यसम्भवात् । अत्यन्तपदाभावं विवक्षित्वाऽसत्वमात्रस्य विश्वस्मिन्नेव व्यभिचारोऽत एव प्रागसतो विश्वस्येति व्याख्यातमित्यप्याहुः ।

यत्तु दृष्टान्तपदस्वारस्यविद्भिरुक्तदृष्टान्तेष्वित्यत्रोक्ता दृष्टान्ता येभ्य इति तथोक्ता इति बहुव्रीहि-माश्रित्य घटादिदृष्टान्तजनकग्रहणमाश्रित्य कण्टकतैक्षण्यादिजनकासत्यत्वहेतोर्व्यभिचार इत्यर्थवर्णन-मन्यथाख्यातौ । तदसत् । उक्तरीत्या दृष्टान्तपदस्वारस्येनैवासति व्यभिचारोपपत्या जघन्यबहुव्रीह्या-श्रयणायोगात् । किञ्च असत्वहेतोर्व्यभिचारसिध्यर्थमुक्तपदस्योक्तप्रायपरत्वमाश्रित्य घटादिदृष्टान्तेन जगतो जीवादिकर्तृकत्वे उक्ते जीवादीनां कुलालादिदृष्टान्तेन जीवत्वानन्यथासिद्धनियतपूर्वभावित्वाभ्यां कारणत्वमप्युक्तमेव भवतीति जीवादीनां कारणत्वे दृष्टान्ततया कुलालक्षीरासत्यपि प्राक्प्रकृता-नीत्युक्तदृष्टान्तपदेन तेषामेवोक्तप्रायाणां ग्रहणम् । अत एव न हि जीवादीनामित्यादिनोक्तप्रतिपक्षस्य समानविषयत्वेन शङ्कार्हतया तच्छङ्कातत्परिहारादिकं च मूलेत्युक्तम् । कार्यपक्षीकारे तु प्रतिपक्षो यत्नत उपपाद्यः । प्रसज्येतेत्यादिकमपि कल्पनीयं स्यात् । तस्मादयुक्तमेतद्य्वाख्यानमित्यास्तां प्रपञ्चः । वस्तुतस्त्वेतन्मूले कार्यपुरस्कारेण वा कारणपुरस्कारेण वा व्यवहारेऽपि फलतस्तदुभयत्र तत्त-दपेक्षयाऽन्यकारणादिकमपि विवक्षितम् । तेन भावकर्तृकमित्याद्युपक्रमस्य न हि जीवादीना-मित्याद्युत्तरोक्तेश्च विरोधः । टीकापि मूलानुसारेण सङ्करेणैव प्रवृत्ता अत एव वा सर्वज्ञत्वहेतोश्चेतनत्वेन विशेषणमित्याश्रित्य घटे व्यभिचारपरिहारमाशङ्क्य कुलाले तथापि व्यभिचारपरिहार इत्यादिकं वक्ष्यतीति ध्येयम् ।

यद्यप्यसत्वाचेतनत्वादेरुपलक्षणमेतदित्येतद्वाक्यपर्यवसन्नार्थतया जीवादीनां कारणत्वाभावसाधन-द्वारा विमतं न जीवादिकर्तृकं वस्तुत्वादिति सिद्धान्त्यभिप्रेतानुमानस्यैव व्याख्याने तत्रत्यवस्तुत्व-हेतोर्घटादौ व्यभिचारः । घटे जीवकर्तृकताया दध्नयचेतनकारणतायाः कण्टकतैक्ष्ण्यादावसत्कारण-कतायाश्च सत्वेन साध्याभावादिति वस्तुत्वहेतोर्व्यभिचाराभिधानपरतयोक्तदृष्टान्तेष्विति मूलं योजितुं शक्यम् । असदादेः कारणत्वमात्रं नेत्युच्यत इत्यादिमूलमपि विमतस्यासत्कारणत्वाभावे साधिते फलिताक्षेपपरत्वेन योजयितुं शक्यमेवेति न कश्चिद्दोषः । तथाप्यचेतनत्वादिकं च कारणतामात्र-वादेऽनैकान्तिकमित्येतदनुवादरूपोत्तरग्रन्थानुसारेण सिद्धान्तस्थवस्तुत्वानुमाने पर्यवसानायोगेना-सर्वज्ञत्वादिहेतुकानुमानस्यैव वाक्यल(भ्य)क्ष्यतामाश्रित्य तत्र व्यभिचारपरतयोक्तदृष्टान्तेष्वित्येतद्वाक्यं योजितम् । यद्यपि चाभावो न कर्ता विमतं नाभावकर्त्तृकमिति प्राप्त्ययोगद्वयस्येवात्रापि प्रयोगद्वय-विवक्षायां दृष्टान्ततया कुलालादिकं व्याख्याय तत्र व्यभिचारपरतयेदं वाक्यं योजयितुं शक्यम् । तथापि विमतमभावकर्त्तृकमित्येतत्प्रतिपक्षतयोपन्यस्तप्रतिषेधमात्रत्वस्य प्रतिपक्ष्यसामर्थ्यायाभावपक्षक प्रयोगान्तरकरणस्यावश्यकत्वेऽपि प्रकृतेऽसर्वज्ञत्वादेरेव प्रतिपक्षकत्वे बाधकाभावेन किं प्रयोगान्तर-पर्यन्तधावनेनेत्याशयेन कार्यपक्षकप्रयोगे घटादावेव व्यभिचारकीर्तनमित्यदि ज्ञेयम् । नन्वत्र जीवादीनामिति वाक्ये पूर्वपक्षस्य जीवादीनामित्यादि सम्बन्धः ।

  

