+++
title = "०१ नानुमानेन सिद्धिः प्रलयस्य"

+++


## अदृष्टं कारणं नो चेल्लये मानं च किं भवेत्

**नानुमानेन सिद्धिः प्रलयस्य**

**अदृष्टं कारणं नो चेल्लये मानं च किं भवेत्**

### **सुधा **

अथ मतम् । कालविप्रकर्षादनुपलभ(म्य)मानोऽपि प्रलयोऽनुमानसिद्धत्वा-दङ्गीकरणीयः । तथा हि । विश्वसन्तानोऽयं दृश्यसन्तानशून्यैः समवायि(न्तानि)भिरारब्धः सन्तानत्वाद् आरणेयसन्तानवत् । वर्तमानब्रह्माण्डपरमाणवः पूर्वमुत्पादितसजातीयसन्तानान्तरा नित्यन्वे सति तदारम्भकत्वात् प्रदीपपरमाणुवत् । सर्वे सन्तानाः कदाचित्सहोच्छिद्यन्ते सन्तान-त्वात् प्रदीपसन्तानवत् । सर्व एव परमाणवः कदाचित्समग्रोपादेयप्रबन्धशून्या आरम्भकत्वान् नष्टपवनारम्भकपरमाणुवत् । भूगोलकसन्तानः कदाचित्साकल्येनोच्छिद्यते सन्तानत्वाद् दीपसन्तानवत् । इयं क्रिया स्वान्यावयविकालीनत्वानाधिकरणकिञ्चित्कालीनक्रियाऽन्या क्रियात्वादन्यक्रियावदिति ।

एवं तर्हि धर्माधर्मावपि स्वरूपतो विप्रकृष्टत्वादनुपलभ्यमानावपि देवदत्तशरीरादिकं देवदत्त-विशेषगुणजन्यं कार्यत्वे सति देवदत्तभोगहेतुत्वाद् देवदत्तप्रयत्नजन्यस्त्रगादिवदित्याद्यनुमानेन विचित्रकार्यान्यथाऽनुपपत्त्या ; ‘ज्योतिष्टोमेन स्वर्गकामो यजेत’, ‘यो ब्राह्मणायावगुरेत्तं शतेन यातया(ये)त्’ इत्यादिश्रुतसाध्यसाधनभावान्यथाऽनुपपत्त्या वा सिद्धत्वादभ्युपगन्तव्याविति समं समाधानम् ।

### **शेषवाक्यार्थचन्द्रिका **

ननु माऽस्तु प्रत्यक्षं लये मानं कुसुमाञ्जलिलीलावतीकारादि-भिराशङ्कितमनुमानजातं तत्र मानं भविष्यतीत्याशङ्कते अथेति । नन्वनुपलम्भबाधितमनुमानजातं न तत्साधनायालमित्यतो नानुपलम्भमात्रमसत्त्वसाधकमतिप्रसङ्गात् । किन्तु योग्यानुपलम्भ एव । ततश्च प्रलयस्य कालान्तरभावितयेदानीमसत्त्वेनायोग्यत्वान्न तदनुपलम्भेन तदभावसिद्धिरिति नोक्तदोष इत्याशयेनाह कालेति ॥ अङ्गीकरणीय इति । तथा च नाप्रसिद्धविशेषणतेति भावः ॥ विश्व-सन्तानोऽयमिति । कार्यकारणोभयवर्तिधर्मवत्त्वं सन्तानत्वं, तच्च व्द्यणुकाद्यन्त्यावयविपर्यन्तम-विशिष्टमिति लीलावतीवर्धमानः । सन्तनोतीति सन्तान इति कार्यमात्रमुच्यत इति तर्कचन्द्रिकाकारः । दृश्यशून्यत्वं परमाणोः सदैवेति न प्रलयसिद्धिरित्यतः सन्तानेति विशेषणम् । दृश्यसन्तानशून्याश्च समवायिनः प्रलयकालीना एवेति तत्सिद्धिरिति भावः ॥ आरणेयेति । अरण्युत्पन्नवह्निसन्तान-वदित्यर्थः । तत्र दृश्यसन्तानशून्यः समवाय्यरण्यन्तर्गतो वह्निरेवेति ज्ञेयम् ॥ वर्तमानेति । ब्रह्माण्डस्याऽऽगमसिद्धत्वान्नाश्रयासिद्धिरिति ध्येयम् ॥ पूर्वमिति । अत्रैकत्र युगपन्मूर्तद्वयावस्थाना-सम्भवेन पूर्वोत्पन्नकार्ये सत्यन्यस्य ब्रह्माण्डस्यारम्भासम्भवात्तल्लयो लभ्यत इति प्रलयसिद्धिरिति भावः। अत्र तदारम्भकत्वमात्रं पूर्वमनुत्पादितपटैस्तन्तुभिरनैकान्तिकं स्यादित्यत उक्तं नित्यत्वे सतीति । नित्यत्वमात्रं च व्योमादिभिरनैकान्तिकमिति तदारम्भकत्वादित्युक्तम् । प्रदीपपरमाणूनां तैजसद्रव्यत्वेन संसर्गिद्रव्यतयाऽऽरब्धतेजोजातीयत्वसिद्धौ दृष्टान्तत्वम् । न चाप्रयोजकत्वम् । निरुपाधिकत्व-भङ्गप्रसङ्गस्य विपक्षबाधकत्वात् । नत्वागमो विपक्षबाधकः । तस्य कार्यद्रव्यानाधारकालाबोधत्वादिति भावः ॥ सर्व एव परमाणव इति । अत्र स्पर्शवन्त इत्यपि पक्षे विशेषणं देयम् । अन्यथा मनस्यस्पर्शवत्यंशतो बाधापत्तेः । उपादेयपदस्य स्वोपादेयद्रव्यपरत्वात् । अन्यथा बाधापत्तेः । गुणादिसत्त्वादन्योपादेयशून्यत्वाभावाच्च । शून्यपदस्य कादाचित्काभावपरत्वात् । अत एवारम्भकत्वा-दित्येव हेतुः । अन्यथा मेयत्वादित्येव क्रियेत । आरम्भकत्वं च द्रव्यसमवायिकारणत्वमेव विवक्षितम् । अन्यथोक्तसाध्याभाववति मनःप्रभृतौ व्यभिचारप्रसङ्गादिति ध्येयम् ।

नन्वेककालीनसमग्रोपादेयप्रबन्धशून्यत्वं वा साध्यत्वेनाभिमतं, समग्रोपादेयप्रबन्धशून्यत्वमेव वा । नाद्यः । अप्रसिद्धविशेषणत्वात् । नान्त्यः क्रमेण साध्यसिद्धौ सिद्धसाधनात् । पवनपरमाणूनामपि पक्षत्वेनांशे सिद्धसाधनं च । अपक्षत्वे च तेषामेव कार्यद्रव्यत्वेन प्रलयासिद्धेः । तत्कथमेतदिति चेदुच्यते । अत्रैककालीना इत्यपि विशेषणमेककालावच्छेदेन परमाणुमात्रे समग्रोपादेयप्रबन्धशून्यत्व-लाभाय विवक्षितम् । ततश्चैककालीना इति विशेषणात्पक्षधर्मताबलादेककालीनत्वसाध्ययोः पक्षेऽन्वय-बोध एवास्त्विति वाच्यम् । प्रमाणमहिम्ना बाधकं विनैकविशेषणावच्छेदेनापरविशेषणान्वयबोधनियमेन पक्षतावच्छेदकावच्छिन्ने साध्यस्य सिद्धेरनुमानेनाकलङ्कत्वात् । न चांशतः सिद्धसाधनम् । पक्षधर्मता-बललभ्योद्देश्यप्रतीत्यसिध्द्या तदप्रसङ्गात् । न च पक्षैकदेशत्वे दृष्टान्ताभावः । साव्यवत्तया निश्चितस्यैव तथात्वात्पक्षान्यत्वस्य वैयर्थ्यात् । तथाऽपि न तस्य पक्षत्वं साध्यसन्देहसिसाधयिषयोरभावादादिति चेन्न । येन रूपेण साध्यं निश्चितं तेन रूपेण तयोरभावेऽपि सामान्येन रूपेण तयोः सम्भवेन तत्त्वोपपत्तेरिति दिक् ॥ नष्टपवनेति । नष्टा ये पवनास्तदारम्भकपरमाणुवदित्यर्थः । न च तेजोवद्वायोरपि संसर्गिद्रव्यनाशकालीनस्य परमाणोः साध्यवत्तानिश्चयात् ॥ इयं क्रियेति । अत्र वर्तमानक्रियायाः पक्षत्वमतीतानागतक्रिययोश्च दृष्टान्तत्वम् । साध्ये च स्वपदं वर्तमानक्रियामात्रपरम् । स्वान्यद्यदवयविकालीनं, तस्य भावः स्वान्यावयविकालीनत्वम् । तदनधिकरणभूता यत्किञ्चित्कालीन-क्रिया तदन्यत्वमिति साध्यार्थः । अत्र पक्षीभूतवर्तमानक्रियाया अपि किञ्चित्कालीनक्रियाविशेषणम् । परमते क्रियामात्रत्वस्यावयविकालीनत्वेनावयविकालीनत्वानधिकरणक्रियाया अप्रसिद्धेरप्रसिद्धिवारणाय स्वान्यत्वेनावयविकालीनक्रियां विशिनष्टि । एवञ्च नाप्रसिद्धिः । स्वान्यत्वरूपविशेषणाभाव-प्रयुक्तस्वान्यावयविकालीनत्वरूपविशिष्टाभाववत्पक्षीभूतवर्तमानक्रियान्यत्वस्यातीतादिक्रियायां सत्त्वेन दृष्टान्ते सत्त्वात् । स्वान्यत्वरूपविशेषणाभावप्रयुक्तस्वान्यावयविकालीनरूपविशिष्टाभावस्य वर्तमान-क्रियामात्रनिष्ठत्वेन तदन्यत्वरूपसाध्यस्य च तत्र बाधितत्वेन हेतोः पक्षधर्मताबलादवयविकाली-नत्वरूपविशेष्याभावप्रयुक्तविशिष्टाभाववत्किञ्चित्कालीनक्रियामादायैव तदन्यत्वस्य पक्षे सिद्धिरिति प्रलयसिद्धिरिति ध्येयम् ।

देवदत्तशरीरादिकमिति । अत्र देवदत्तपदमन्यदीयशरीरे अंशतो बाधवारणाय । आद्यत्वेन चात्र शरीरं विशेषणीयम् । अन्यथा देवदत्ततरुणशरीरादौ देवदत्तप्रयत्नजन्यत्वेन सिद्धसाधनत्वप्रसङ्गात् । ईश्वरज्ञानमादायार्थान्तरं परिहर्तुं साध्ये देवदत्तपदम् । देवदत्तपरिमाणादिनाऽर्थान्तरवारणाय विशेष-पदम् । न च बाधादेव नार्थान्तरमिति वाच्यम् । बाधस्फोरणायैव तदुपादानात् । वस्तुतस्तू-द्देश्यसिध्द्यर्थमेवात्र तदुपादानम् । न चैवमपि जन्मान्तरीयज्ञानजन्यसंस्कारेणार्थान्तरमिति वाच्यम् । संस्कारान्यत्वेनापि विशेषगुणस्य विशेषणात् । संस्काराजन्यत्वस्य पक्षविशेषणत्वानाभिप्रेतत्वान् न संस्कारेणार्थान्तरमित्यपि केचित् । हेतौ च मनआदौ व्यभिचारं वारयितुं सत्यन्तम् । यज्ञदत्तशरीरादौ व्यभिचारवारणाय देवदत्तेत्याद्युत्तरभागः । देवदत्तभोगसाधनद्रव्यत्वं च तदर्थोऽभिमतः । अन्यथाऽऽत्ममनःसंयोगादौ व्यभिचारप्रसङ्गात् । न चैवमपि यज्ञदत्तनिर्मितस्त्रगादेर्देवदत्तभोग-हेतुद्रव्यतया तत्र व्यभिचार इति वाच्यम् । तस्य पक्षत्वेन तदप्रसङ्गात् । देवदत्तनिर्मितेत्युपलक्षणम् । तद्भोगहेतुश्चेत्यपि द्रष्टव्यम् । तदेवमुक्तानुमानेन शरीरादिजनकतयाऽऽत्मविशेषगुणसिद्धौ प्रयत्नादि-रूपस्य तस्यैतज्जन्मस्थस्याभावात् । जन्मान्तरस्य च नष्टस्य द्वारं विना हेतुत्वानिर्वाहात् । अदृष्टस्यैव तद्द्वारतया कल्पनीयत्वेनावश्यकत्वात् । अदृष्टमेव धर्माधर्मसंज्ञितं तञ्जनकमेष्टव्यमित्यपूर्व-सिद्धिरित्यवधेयम् ॥ विचित्रकार्येति । अस्ति चेह खलु जीवानामन्योन्यं सुरासुरनरतिर्यगादि-रूपवैचित्र्यम् । न चेदं निर्निमित्तं सम्भवति । न चादृष्टवैचित्र्यव्यतिरेकेण निमित्तान्तरमत्र सम्भवतीत्यदृष्टवैचित्र्यमेव तदुपपादकतया द्रष्टव्यम् । न चादृष्टवैचित्र्यमपि निर्निमित्तमिति शङ्क्यम् । तत्पूर्वादृष्टवैचित्र्यादेव तदुपपत्तेः । तदपि तत्पूर्वादृष्टवैचित्र्यादेवेत्यनादिरियं परम्परेत्यदोषः । जोतिष्टोमेनेत्यादित्रिक्षणावस्थायिनि यागादौ श्रुतं कालान्तरभाविस्वर्गसाधनत्वं धर्मं विनाऽनुपपन्नम् । एवं त्रिक्षणावस्थायिनि ब्रह्मावगुरणे कालान्तरभावियातनाकारणत्वं श्रुतम् अधर्मं विनानुपपन्नमिति धर्माधर्मौ ताभ्यां कल्प्येते इत्यर्थः । अयं भावः । येजेतेत्युक्ते शब्दभावनाभाव्यत्वेन पुंप्रवृत्ति-लक्षणार्थभावनाप्रतीतेः । तस्याश्च भाव्यकरणेतिकर्तव्यतारूपांशत्रयसापेक्षत्वात्समानपदोपात्तस्यापि यागस्य स्वयं क्लेशरूपत्वेन भाव्यत्वेनान्वयासमभवात् । भिन्नपदोपात्तस्यापि स्वर्गस्य भाव्यत्वेन यागस्य च करणत्वेन प्रयाजादेरितिकर्तव्यतात्वेन सम्बन्धस्य वक्तव्यत्वात्क्षणभङ्गुरस्य यागस्य च कालान्तरभाविफलसाधनत्वानुपपत्तेः श्रुतसाध्यसाधनभावोपपत्त्यर्थं परमतेऽपूर्वकल्पनम् । ग्रन्थकृन्मते त्विष्टसाधनत्वमात्रस्यैव विध्यर्थत्वाद् लिङा स्वप्रकृतियज्यर्थयागस्य स्वर्गरूपेष्टसाधनत्वमुच्यते । तच्च शक्त्याख्यमतीन्द्रियं धर्मान्तरमेव । तच्च क्वचिदन्वयव्यतिरेकाभ्यामुन्नीयते क्वचिच्छब्देन । तदाश्रयस्य च शक्तस्य कार्ये कादाचित्कत्वनियामकत्वं न व्यवहितस्य । कार्यसातत्यप्रसक्तेरित्यव्यवधानमावश्यकम् । तच्चाव्यवधानं ध्वस्तस्य यागस्य न साक्षात्सम्भवतीति व्यापारद्वारेणाव्यवधानं वक्तव्यमिति द्वारान्तरानिरूपणाद् द्वारीभूतापूर्वसिद्धिरिति मन्तव्यम् ।

### **परिमल **

विश्वसन्तानोऽयमिति । सन्तानः परंपरा । इदानीं हि घटपटादिकार्यजातं प्रवाहेण बहुकालीनं वर्तते । स च सन्तानस् तद्धीनैरारम्भकसमवायिकारणपरमाणुभिरारब्ध इति साधने विश्वसन्तानात्पूर्वं प्रलयः सिध्यतीति भावः ॥ आरणेयेति । अरणिजन्यवह्निसन्तानवदित्यर्थः । स चारण्यन्तर्गतवन्ह्यवयवैः सन्तानहीनैरुत्पन्न इति भावः । पूर्वतनब्रह्माण्डपरमाणुषूक्तसाध्यस्य बाधाद्वर्त-मानेति ब्रह्माण्डविशेषणम् ॥ पूर्वमुत्पादितसजातीयेति । पूर्वमुत्पादितसन्तानसजातीयसन्तानान्तरा इत्यर्थः । सिद्धसाधनत्वनिरासाय सन्तानवन्त इत्यनुक्त्वा सन्तानान्तरा इति प्रतिज्ञाविशेषणोक्तिः । सन्तानभेदे सिद्धे एकत्र सन्तानद्वयायोगात् पूर्वतनस्य नाशावगतेर्लयसिद्धिरिति भावः । अनित्ये तन्त्वादौ अव्यभिचाराय नित्यत्वे सतीत्युक्तिः ॥ सर्वे सन्ताना इति । सर्वकार्यप्रवाहा इत्यर्थः । प्रदीपो हि प्रतिक्षणं परिमाणभेदाद्भिद्यते तत्सन्ततिः कदाचिदुच्छिद्यते यथा तथेत्यर्थः । नष्टेति पवन-विशेषणम् ॥ इयं क्रियेति । घटादिक्रिया काचिद्बुद्धिस्था सङ्ग्राह्या । अन्यक्रियावदिति पटादि-क्रियादृष्टान्तः । साध्ये स्वपदं पक्षभूतक्रियापरम् । न तु समभिव्याहृतपरम् । स्वान्यत् पक्षीभूत-घटादिक्रियातोऽन्यद् यदवयविकालीनम् अवयविकाले वर्तमानं तत्वानधिकरणभूता किञ्चित्कालीना या क्रिया तदन्येत्यर्थः । उक्तविशेषणविशष्टा क्रिया पक्षीभूतघटादिक्रिया भवति तदन्यत्वेन दृष्टान्ते साध्यानुगमः । पक्षे च स्वस्य स्वान्यत्वस्य बाधात्तादृशपरमाणुक्रियारूपक्रियान्तरान्यत्वमादायैव साध्यपर्यवसानं कार्यम् । तथा चावयविकालीनत्वरहितकिञ्चित्कालीनाक्रियासिद्धौ सर्वावयविनाशयुक्तः कालः कश्चन सिध्यति । स एव प्रलय इति भावः । इतिशब्दस्य इत्यनुमानसिद्धत्वादिति पूर्वेणान्वयः ॥ स्वरूपतो विप्रकृष्टत्वादिति । इन्द्रियायोग्यत्वादित्यर्थः । शरीरादिकमित्यादिपदेनेन्द्रियगृहारामादिग्रहः। अंशतो बाधभागासिद्ध्योर्निरासाय पक्षे देवदत्तेत्युक्तिः । साध्ये ईश्वरगुणजन्यत्वेन सिद्धसाधनता-निरासाय । विशेषपदमुद्देश्यार्थः । स विशेषगुणो धर्मादिरेवेति भावः । कालाकाशादावव्यभिचाराय हेतौ सत्यन्तम् । चैत्रदेहादावव्यभिचाराय विशेष्यम् । विचित्रकार्येति । कार्ये वैचित्र्यस्यादृष्ट-वैचित्र्यहेतुकत्वादिति भावः ॥ ज्योतिष्टोमेनेति । ज्योतिष्टोमनामको यागः स्वर्गसाधनमिति वाक्यार्थः । तृतीया लिङुक्तसाधनत्वानुवादिनी । अवगुरेद् वधोद्यमं कुर्यात् । शतेन यातनात् शतयातनाख्यनरके पतेदिति ब्राह्मणावगोरणं नरकसाधनमिति वाक्यार्थः ॥ श्रुतेति । आशुविनाशिनो यागावगोरणादेः कालान्तरभाविफलहेतुत्वं फलपर्यन्तस्थायिधर्माधर्मौ विना न युक्तमिति तौ कल्पयतीत्यर्थः ॥

### **यादुपत्यम् **

अवयवानामावापोद्धारेण विश्वसन्तानस्याधुना नाशे सति पुनरारब्धत्वादर्थान्तर-मित्यत उक्तं दृश्यसन्तानशून्यैरिति । दृश्यसन्तानशून्याश्च सन्तानिनः प्रलयकालीना एवेति भावः ॥ आरणेयेति । अरण्युत्पन्नवह्निसन्तानवदित्यर्थः । तत्र दृश्यवह्निसन्तानशून्यः सन्तानी अण्यन्तर्गतो वह्निरिति भावः ॥ पूर्वमुत्पादितेति । अत्रैकदेकत्र मूर्तद्वयावस्थानासम्भवेन पूर्वोत्पन्नकार्ये सति अस्य ब्रह्माण्डान्तरस्यारम्भासम्भवात्तल्लयो लभ्यत इति द्रष्टव्यम् ॥ नित्यत्वे सतीति । एकस्यैव पटादेस्तन्त्वादिना जननात्तत्र व्यभिचारवारणाय सत्यन्तं विशेषणम् । पारिमाण्डल्ये परममह-त्परिमाणादौ च व्यभिचारवारणाय विशेष्यमिति ज्ञातव्यम् ॥ सर्व एवेति । पार्थिवाः पाथसीयास्तैजसा वायवीयाश्चेत्यर्थः । एवं हि कार्यद्रव्यमात्रस्य लयो लभ्यते । सर्वपदानुपादाने तु परमाणुविशेषेषु तत्कार्यविशेषशून्यतामादाय साध्यपर्यवसानसम्भवादर्थान्तरता स्यादिति द्रष्टव्यम् । अत्र स्पर्शवन्त इत्यपि पूरणीयम् । अन्यथा मनस्यंशतो बाधापत्तेः । उपादेयपदस्य स्वोपादेयद्रव्यपरत्वात् । अन्यथा बाधापत्तेः । अवान्तरप्रलये गुणादेः सत्वात् । अन्योपादेयवत्त्वाभावेन सिद्धसाधनतापाताच्च । शून्यपदस्यात्यन्ताभावार्थकत्वे बाधवारणाय साध्ये कदाचिदित्युक्तम् । तेन कादाचित्काभाववत्त्वं साध्यमिति लभ्यते । अत एवारम्भकत्वादिति हेतुरुक्तः, अन्यथा प्रमेयत्वाद्येव हेतुतयोच्येतेति ध्येयम् । आरम्भकत्वं च द्रव्यसमवायिकारणत्वमेव विवक्षितम् । अन्यथा मनस्युक्तसाध्याभावेन व्यभिचारा-पत्तेरित्यवधेयम् ॥ नष्टपवनेति । नष्टा ये पवनास्तदारम्भकपरमाणुवदित्यर्थः ॥ इयं क्रियेति । वर्तमानक्रियेत्यर्थः । साध्ये स्वशब्देन पक्षीभूर्तमानक्रियैव ग्राह्या । एवं च स्वान्यद्यदवयविकालीनं तत्त्वानधिकरणा किञ्चित्कालीनाक्रिया तदन्यत्वं साध्यमित्यर्थः ॥ अन्यक्रियावदिति । अतीतानागत-क्रियावदित्यर्थः । अत्र पक्षीभूतवर्तमानक्रियायाऽपि किञ्चित्कालीनाक्रियात्वेन तत्र तदन्यत्वसाधने बाधः, अतोऽवयविकालीनत्वानधिकरणेति किञ्चित्कालीनक्रियाविशेषणम् । एवं चावयविकार-लीनत्वादधिकरणाया किञ्चित्कालीनक्रिया सा प्रलयकालीना परमाणुक्रियैव । न त्वन्या । तस्याः सर्वस्या अप्यवयविकालीनत्वात् । तदन्यत्वं च पक्षे पर्यवस्यतीति न बाधः । तावत्येवोक्तेऽप्रसिद्धिः । अवयविकालीनत्वानधिकरणप्रलयकालीनक्रियाया इदानीमसिद्ध्या दृष्टान्ते तामदाय साध्यस्य ज्ञातुमशक्यत्वात् । अतः स्वान्येत्यवयविकालीनविशेषणम् । तथा च स्वान्यद्यदवयविकालीनं तत्त्वानधिकरणा किञ्चित्कालीना क्रिया पक्षीभूतैव, तस्यामवयविकालीनत्वविशेष्यसत्त्वेऽपि स्वान्यत्व-रूपविशेषणाभावेन विशिष्टाभावसत्त्वात् । तदन्यत्वं च दृष्टान्तीभूतातीतादिक्रियास्वस्तीति नाप्रसिद्धिः । पक्षे च न तथा साध्यपर्यवसानं बाधात् । किन्त्ववयाविकालीनत्वरूपविशेष्याभावप्रयुक्तविशिष्टाभावेन प्रलयकालीनक्रियामादायैवेति प्रलयसिद्धिरिति ज्ञातव्यम् ।

देवदत्तेति । इदं चान्यदीयशरीरेऽशतो बाधवारणाय, साध्ये चेश्वरज्ञानादिना सिद्धसाधनवारणाय । विशेषपदमुद्देश्यसिद्ध्यर्थम् । हेतौ च कालदौ व्यभिचारवारणाय कार्यपदम् । यज्ञदत्तशरीरे व्यभिचारं वारयितुं देवदत्तपदम् । यज्ञदत्तनिर्मितस्त्रगादौ देवदत्तभोगहेतुभूते पक्षसमत्वान्न व्यभिचार इति द्रष्टव्यम् । अत्र यः शरीरादिजनक आत्मविशेषगुणः स एव धर्मोऽधर्मश्च । प्रयत्नादीनामे-तज्जन्मीयानामेतच्छरीराद्यजनकत्वाज्जन्मान्तरीयाणां तु न द्वारं विना हेतुता सम्भवतीत्यदृष्टसिद्धिरिति भावः ॥ विचित्रेति । सुखदुःखादिरूपविचित्रकार्येत्यर्थः ॥ श्रुतसाध्यसाधनेति । त्रिक्षणावस्थायिनि यागे श्रुतं कालान्तरभाविस्वर्गसाधनत्वं धर्मं विनाऽनुपपन्नम्, एवं त्रिक्षणावस्थायिनि ब्राह्मणावगुरणे कालान्तरभावियातनाकारणत्वं श्रुतमधर्मं विनाऽनुपपन्नमिति धर्माधर्मौ ताभ्यां कल्प्येते इत्यर्थः ।

### **वाक्यार्थरत्नमाला **

कुसुमाञ्जलिलीलावतीकारादिभिरिति । आदिपदेन ग्रहणम् ॥ अत्राभिहितमिति पाठो मूलकोशानुसारी । अभिधानं च नैकप्रकारम् । कुसुमाञ्जलिकृता सर्गादावेव किं प्रमाणमिति चेदित्याद्याशङ्क्य विश्वसन्तानोऽयमित्यनुमानस्य वर्त्तमानब्रह्माण्डेति द्वितीयस्य चानुमानस्य सिद्धान्ततयैवाभिधानात् । लीलावत्यान्तु स नास्ति प्रमाणाभावादित्येके इत्यादिपूर्वपक्षग्रन्थे विश्वसन्तानोऽयमित्युदाहृतानुमानद्वयं सर्वे सन्ताना इत्येत्तृतीयं चानुमानमुदाहृत्य निराकृत्य सर्व एव परमाणवः, भूगोलकसन्तान इत्येतदनुमानद्वयस्य च सिद्धान्ततया अभिहितत्वात् । कुसुमाञ्जलि-वर्धमानकृता च एककालीनाः सर्वे परमाणवः कदाचित्स मग्रोपादेयप्रबन्धशून्या इत्यनुमानस्याशङ्क्य दूषणात् । इयं च क्रियेत्यनुमानस्य चाभिहितत्वादिति विवेको बोध्यः । आशङ्कितमिति पाठेऽपि विश्वसन्तानोऽयमित्याद्यनुमानजातेनैतदनुमानं साधकत्वेनोक्तं तत्तदनुमानमत्र तैः प्रलयसाधकत्वेना-शङ्क्यतया प्राप्तमिति योज्यम् । केचित्तूक्तरीत्या लीलावत्यामाशङ्क्यानुमानत्रयस्यास्तीति छत्रि-न्यायेनाशङ्कितत्वोक्तिरित्याहुः । अनुपलम्भेति । प्रत्यक्षेण प्रलयानुपलम्भेत्यर्थः । कालान्तर-भावितयेत्यादिना कालविप्रकर्षादित्येतद्विवृतम् । द्य्वणुकाद्यन्त्यावयवीति । द्य्वणुकमारभ्यान्त्यावय-वीत्यर्थः । परमाणुषु कारणधर्ममात्रस्यांत्यावयविनिच कार्यधर्ममात्रस्य सत्वेनोभयधर्मराहित्यादिति भावः । कार्यमात्रमिति । तस्यैव विस्तृतत्वादिति भावः । दृश्यशून्यत्वमिति । दृश्यं यद्रूपादि तच्छून्यत्वमित्यर्थः । सदैवेति । सन्तानेन विशेषितमित्येव लीलावतीवर्धमानोक्तावपि विवरणार्थं न प्रलयेत्याद्यधिकम् । तत्सिद्धिरिति । प्रलयसिद्धिरित्यर्थः । ब्रह्माण्डस्यागमेति कुसुमाञ्जलि-वर्धमानानुसारेणाह । ब्रह्माण्डस्येति । पूर्वमुत्पादितेति साध्यस्य सजातीयब्रह्माण्डसद्भावमादायापि पर्यवसानोत्पत्तेर्न लयसिद्धिरित्यतः प्रलयपर्यवसानामुपपादयति । अत्रैकत्रेति । युगपदिति । पूर्वब्रह्माण्डावष्टब्धदेश एव हि ब्रह्माण्डान्तरं सजातीयमस्तीत्यङ्गीकार्यम् । तथा चैकत्रैवैकदैव तदुभयसत्वं न सम्भवतीत्यर्थः । मूर्तानां सामानाधिकरण्यानुपपत्तिं तट्टीकाकृदेव तत्र तत्रोप-पादितवानिति ज्ञेयम् । कुसुमाञ्जलिवर्धमानानुसारेण हेतुविशेषणकृत्यान्याह । अत्र तदारम्भकत्व-मात्रमित्यादिना । कुसुमाञ्जलिस्थ एवायं हेतुः । लीलावत्यान्तु परमाणुत्वादित्येव हेतूकृतम् । व्योमादिभिरिति ।

ननु व्योमादेरपि शब्दारम्भकतया साध्यस्यापि सत्वात्कथं व्यभिचार इति चेन्न । हेतुसाध्ययो-र्द्रव्यारम्भकत्वस्यैव विवक्षणेन व्योमादेस्तादृशत्वाभावादित्यवधेयम् । उक्तानुसारेण दृष्टान्तमुपपाद-यति । प्रदीपेति । संसर्गिद्रव्यतयेति । संसर्गिद्रव्यत्वं नाम पूर्वोत्पादितकार्यनाशोत्तरकार्यसामग्य्रोरेक-कालीनत्वेन पूर्वोत्पादितद्रव्यनाशलक्षण एव सजातीयकार्यान्तरोत्पादकत्वम् । तच्च तेजोवाय्वोरेव । तथा च प्रदीपपरमाणूनां तैजसद्रव्यत्वेन प्रतीयमानसन्तानसजातीयसन्तानान्तरस्य पूर्वमुत्पादितस्य विनाशे सिद्धे पूर्वमुत्पादितेति साध्यत्वात् प्रदीपपरमाणूनां दृष्टान्तत्वं युक्तम् । तन्तूनामपि पटासंयोगनाशेन स्वकार्यपटनाशः पश्चात्पुनः कुविन्दादिव्यापारेण पटान्तरजनकता तत्र पूर्वमुत्पादितसजातीय-सन्तानान्तरत्वेऽपि पूर्वमनुत्पादितपटानां तेषां तथात्वाभावाद्य्वभिचार इत्याशयेनैव पूर्वमनुत्पादित-पटैरिति विशेषणं प्राक्कृतम् । परन्तु तन्तूनां न संसर्गिद्रव्यतापूर्वोत्पादित पटनाशक्षण एवोत्तरपट-जननाभावात् । प्रदीपपवनपरमाण्वोस्तु तथाविधकार्यजनकतास्त्येव । तथानुभवात् । मूर्तानां समानाधि-करण्यानुपपत्या ब्रह्माण्डद्वयावस्थानायोगेन प्रलयसिद्धिस्वीकारेऽपि संसर्गिद्रव्यगतकार्यद्रव्ययोरन्योन्यं स्थितिक्षणे समवायिन्यसत्वमात्रेण समानाधिकरण्याभावः । पूर्वनाशक्षणे उत्पत्तिमत एकक्षणावच्छेदेन समवायिनि सत्वेऽपि तस्य मूर्त्तसमानाधिकरण्याभावाविरोधित्वात् । अन्ततः पूर्वोत्पादित-कार्यनाशोत्तरक्षणे कार्यान्तरोत्पादस्थल इव तन्नाशलक्षणे तदुत्पादेऽपि तस्थित्यभावेन तस्योत्तर-कार्यानधिकरणत्व विवक्षया पूर्वोत्पादितकार्यनाशाधिकरणक्षणत्वविवक्षया चोत्तरकार्यसम्बन्धाभावोऽपि व्यवहर्त्तुमुचितः । अत एव सर्व एव परमाणव इत्येतदनुमानीयनष्टपवनारम्भकपरमाणुरूपदृष्टान्ते साध्यभूतसमग्रोपादेयप्रबन्धशून्यत्वोपपादनाय न च तेजोवद्वायोरपि संसर्गिद्रव्यतयेत्याद्याशङ्क्य पूर्व-द्रव्यनाशकालीनस्य परमाणोः समग्रोपादेयप्रबन्धशून्यत्वनिश्चय इति कुसुमार्धमानवर्धमानठक्कुरेणोक्तम् । अत एव तदनुमानीयनष्टेति दृष्टान्तोपादानावसरे टीकाकृत्तथैवोपपादयिष्यतीत्यादिकम् । प्रदीपादौ कार्यनाशतदारम्भयोरेककालत्वानुभवबलात्कल्पनीयमित्याभाति ॥ आज्यस्य संसर्गिद्रव्यतया पञ्चदशान्याज्यानीत्युक्तं पञ्चदशत्वादिकं साक्षान्न सम्भवतीति पात्रद्वारैव संपाद्यमिति तु नामधेयपादे यस्मिन्गुणोपचित्राज्या । देशः प्रधानतोऽभिन्नसम्बन्ध इत्यधिकरणे निरूपितम् । तस्य कार्येति । यद्यपि प्रलयबोधकागमसत्वादिदमयुक्तं तथापि तदनाधारत्वे तत्कालाबोधकत्वादित्यर्थः । तथैव वर्धमानठक्कुरेणाभिधानात् । मकरन्देऽपि रुचिदत्तेनाप्युक्तार्थमुक्त्वा आहुरित्येवोक्तेश्चेति ज्ञेयम् । आगमस्य तद्बोधकत्वे चानुमानवैयर्थ्यमिति भावः । यद्वैककालीनाः सर्वे परमाणव इत्येतच्छब्द-खण्डमणिस्थानुमानव्याख्यानरूपरुचिदत्तधर्मराज्याद्यनुसारेणाह । अत्र स्पर्शवन्त इत्यपीत्यादिना ध्येयमित्यन्तेन ग्रन्थेन । अन्यथेति । सर्वे परमाणव इत्येवोक्ते मनसोऽपि परमाणुपदार्थत्वेन तस्यापि सङ्ग्रहप्राप्तेरित्याशयः । न च द्य्वणुकारंभकस्यैव विवक्षणान्न मनःप्रसङ्ग इति वाच्यम् । स्पर्शवत्वापेक्षया विशेषाभावात् । प्रत्युतास्यैवा लघुत्वादिति धेयम् । बाधपदं भागासिद्धेरप्युपलक्षणम् । ननु मनसोऽपि मृदाद्युपादेयघटादिसम्बन्धवतस्तच्छून्यत्वस्यापि सम्भवान् नानुपपत्तिरित्यतो उपादेयपदस्य स्वोपादेय-द्रव्यपरत्वेन मनसश्च तदभावान्न तत्सम्बन्धशून्यतेत्याशयेनोक्तं स्वोपादेयेत्यादि । स्वगुणादीनामपि स्वोपादेयतया तत्सम्बन्धशून्यतोपपत्तिरित्याशङ्कावारणाय द्रव्यपदम् । तच्चात्र नास्त्येवेति भावः । स्वपदद्रव्यपरित्यागे बाधकमाह । अन्यथेति । द्रव्यपदाभावे तमुपपादयति । गुणादीति । स्वपदाभावे तमुपपादयति । अन्येति । तच्छून्यत्वस्य तदत्यन्ताभावोपेतत्वपरत्वे तस्य मनस्यपि सत्वमित्यत आह । शून्यपदस्येति । कादाचित्केत्यत्यन्ताभावव्यावृत्तिः । प्रागभावध्वंसौ च कादाचित्काभावौ विवक्षितौ यद्वक्ष्यति एतदनुमानदूषणावसरे घटध्वंसाद्यनधिकरणत्वेनेति न च प्रतियोगिसमानदेशौ तौ मनसि स्त इति भावः । अत्यन्ताभावविवक्षायाम् आरम्भकत्वहेतोर्व्याघातप्रसङ्गश्च, ततः साध्यहेत्वानुगुण्यार्थं प्राक्प्रध्वंसाभावपरत्वमेवाङ्गीकार्यमित्याह । अत एवेति । हेत्वन्तरानिरूपणादुक्तहेतुत्वाश्रयणं न तु तदानुगुण्यमपेक्षितमित्यत आह । अन्यथेति । मनःप्रभृतिग्रहणेनाकाशादेरेवोपादेयशून्यस्य ग्रहणम् । अत एव कुसुमाञ्जलिवर्धमानठक्कुरेण तेन नाकाशादावित्येवोक्तम् ।

नन्वेककालीनं समयेत्यादिलीलावतीवर्धमानानुसारेण वर्धमानग्रन्थमपि विवृण्वन्नाह । नन्वेक-कालीनेत्यादिना दिगित्यन्तेन । क्रमेणेति । क्रमेण जायमानतत्तत्कालीनोपादेयप्रबन्धशून्यत्वान्यादाय समग्रेत्युक्तसाध्यसिद्धेरित्यर्थः । पक्षत्वे चेति । सर्वपदोपादाने च तेषामपि प्राप्तेरिति भावः । संकोच-विवक्षणान्न दोष इत्याशङ्क्याह । अपक्षत्वे चेति । सिद्ध्येति । सिद्धम् आपादनम् इत्यादाविव निष्पत्तिरत्र सिद्धिशब्दार्थः । ततश्च निष्पन्नायामित्यर्थः । न चैकस्य द्वयमितीति पाठः । एककालीनत्व-रूपविशेषणावच्छिन्नसाध्यसिद्धिर्न सम्भवति । पक्षे एककालीनत्वविशेषणस्येव साध्यस्यापि सद्भाव-प्राप्तावपि तदवच्छिन्नस्य तस्यासिद्धेः । श्यामे रक्तरूपमित्यभिहिते श्यामतावच्छेदेन रक्तरूपा-प्राप्तेर्दर्शनादित्याशयः । बाधकं विनेति । श्यामरक्तरूपयोश्च विरोधान्नैकावच्छेदेनापरसत्वबोध इति भावः । पक्षान्यत्वस्येति । निश्चितसाध्यवत्वमेव दृष्टान्तत्वे प्रयोजकं न तु पक्षन्यत्वस्यमपीति भावः । नष्टत्वस्य परमाणुविशेषणताभ्रान्तिवारणायाह । नष्टा ये पवना इति ।

उक्तठक्कुरानुसारेणाह । न च तेजोवदिति । अत्र पक्षीभूतेति । पक्षीभूताया क्रियाया अपि यत्किञ्चित्कालीनक्रियात्वेन तदन्यत्वस्य तत्र बाधितत्वेन यत्किञ्चित्कालीनक्रियान्यत्वमात्रस्य साध्यतानुपपत्तौ प्राप्तायां पक्षीभूतक्रियाया अवयविकालीनत्वेनावयविकालीनत्वानधिकरणत्वाभावेना-वयविकालीनत्वानधिकरणयत्किञ्चित्कालीनक्रियात्वाभावेन तदन्यताया उपपत्तेर्न बाध इति बाध-निवारकतयाऽवयविकालीनत्वानधिकरणेति विशेषणे । उपात्तेऽपि सर्वस्या अपि क्रियाया अवयविकालीनत्वेनावयव विकालीनत्वानधिकरणत्वाभावेन तादृशयत्किञ्चित्कालीनक्रियाया एवा-प्रसिद्ध्या तदन्यत्वस्य दृष्टान्ते अवगन्तुमशक्यत्वादप्रसिद्धिरित्यतः स्वान्यत्वेन विशेषणे कृते स्वान्या-वयविकालीनं तत्वानधिकरणयत्किञ्चित्कालीनक्रियान्यत्वलाभाद् वर्तमानक्रियाया एव स्वान्यावय-विकालीनभूतातीतानागतक्रियात्वानधिकरणकिञ्चित्कालीन क्रियात्वेन तस्या अप्रसिद्ध्यभावेन तदन्यत्वस्यातीतानागतक्रियययोरेव प्रसिद्धेरप्रसिद्ध्यभाव इति सिद्धे उक्तरीत्या वर्तमानक्रियायाः स्वान्यत्वरूपविशेषणाभावप्रयुक्त स्वान्यावयविकालीनत्वानधिकरणतया तादृश यत्किञ्चित्कालीन-क्रियामादाय तदन्यत्वस्य दृष्टान्ते वक्तुं शक्यत्वेऽप्युक्तकिञ्चित्कालीनक्रियारूपायाः स्वस्या एव तदन्यत्वानुपपत्त्या पक्षे उक्तरीत्या साध्यपर्यवसानानुपपत्तेः स्वान्यत्वरूपविशेषणाभावेनैतद्विशेष्य-भूतावयविकालीनत्वाभावेनापि विशिष्टाभावस्यात्र विवक्षणेन हेतोः पक्षधर्मताबलादुक्तं साध्यं पक्षे पर्यवस्यत् स्वान्यस्याः कस्याश्चित् क्रियाया स्वान्यत्वेऽपि अवयविकालीनत्वाभावेन विशिष्टा-नधिकरणत्वमादाय तादृशकिञ्चित्कालीनक्रियान्यत्वमादायैव पर्यवस्यतीति तादृशक्रियासिद्धौ तदाश्रय-कालस्यैवात्र प्रलयत्वेनाभिप्रेतत्वात् । युक्ता सिद्धिरित्या खण्डार्थः । अवयविकालीनत्वानधिकरणेति किञ्चित्कालीनेति अविभक्तिक एव पाठः । करणमितीति तु लेखकागतम् । सविभक्तिकत्वेऽपि न यथाश्रुतानुवादोऽपि त्वर्थानुवाद इत्यदोष इत्यप्याहुः ॥ स्वान्यत्वरूपेति । अवयविकालीनत्वरूप-विशेष्येति च । यद्यपि स्वान्यावयविकालीनमिति टीकोदाहृतविग्रहानुसारेण स्वान्यं तु अवयवि-कालीनमेव विशेषणं विशेष्यं च प्राप्तम् । तथापि विशेष्यभूताद्यवयविकालीन पदेनावयविकालीनत्व-रूपधर्माभिधानमोतत्ववाचीत्यादाविवेत्याश्रित्य तथाभिधानम् । उक्तविग्रहानन्तरं तस्य भाव इत्युक्ते स्वान्यत्वं विशेषणमवयविकालीनत्वं विशेष्यमिति पर्यवसानात्तथोक्तिरिति वा । तर्कभाषीय-मुरारिभट्टानुसारेण कृत्यान्याह । अत्र देवदत्तपदमित्यादिनोद्धेश्यसिद्ध्यर्थमेवात्र तदुपादानमित्यन्तेन । तदुपादनाद् विशेषपदोपादानात् ।

किरणावलीवर्धमानरुचिदत्ताद्यनुसारेण लीलावत्याद्यनुसारेण चाह । न चैवमपीत्यादि । मुरारिभट्यनुसारेण चाह । हेतौ चेति । प्रयत्नजन्यत्वं च प्रयत्नविशिष्टपुरुषजन्यत्वमेवेति पर्यवसानमाश्रित्य यज्ञदत्तप्रयत्नजन्येत्यर्थे यज्ञदत्तनिर्मितेति पदं युक्तम् । मूले साध्योक्तावपि हेत्वनुक्तिरित्यत आह । देवदत्तेति । निर्मितेत्युपलक्षणमित्यपि पर्यवसानमाश्रित्यैवेति ज्ञेयम् । तत् खलु स्वर्गनरकादिहेतुरिति न्यायवाचस्पतिम् आदिपदेन तिर्यगादेर्ग्रहणमिति निबन्धं मनसि कृत्वा इत्याद्यनुसारेण चाह । अस्ति चेह खल्विति । इत्यदोष इत्यनन्तरमिति द्रष्टव्यमिति पूरणीयम् । ब्रह्मशब्दस्य ब्रह्मकुलेत्यादौ ब्राह्मणेऽपि प्रयोगादुक्तं ब्रह्मावगुरुण इति । जिज्ञासानयानुसारेणाह । अयं भाव इति । शब्दभावनेति । पुरुषप्रवृत्यनुकूलो व्यापारविशेषः शब्दभावना तज्जन्याया प्रवृत्तिर्यागादौ पुरुषप्रयत्नरूपा तल्लक्षणार्थभावनाप्रतीतेरित्यर्थः । परेति । मीमांसकेत्यर्थः । उदयनोक्ताभि-प्रायनिबन्धनत्वभङ्गे लिङ्गान्तरङ्गस्वप्रकृतियज्यार्थमात्र गतेष्टसाधनत्वेऽभिहितेऽपि यागविशेषेति तर्कताण्डवानुसारेण विध्यर्थं तावदाह इष्टसाधनत्वमात्रस्यैवेति । स्वमतेऽपूर्वस्य कल्प्यत्वसमर्थन-स्थलीयतर्कताण्डवानुसारेणाह । तच्च शक्तयाख्यमतीन्द्रियं धर्मान्तरमेवेत्यादिना व्यवधानं वक्तव्य-मितीत्यन्तेन । शक्तयाख्यमतीन्द्रियं धर्मान्तरमिति । लिङ्गपादे शक्तिसद्भाव एव त्वित्येतदनु-व्याख्यानव्याख्यानावसरे ततोऽतीन्द्रियमेव किञ्चिन्मृदादीनां घटादिकारणत्वमभ्युपगमनीयम् । तदेव शक्तिरिति शक्तिवादिभिरभ्युपेयत इत्युपसंहृतत्वादिति भावः । अपूर्वसिद्धिरितीत्येव पाठः । इत्ययं भाव इति पूर्वेणान्वयः मन्तव्यमित्यधिकं लेखकागतम् ।





