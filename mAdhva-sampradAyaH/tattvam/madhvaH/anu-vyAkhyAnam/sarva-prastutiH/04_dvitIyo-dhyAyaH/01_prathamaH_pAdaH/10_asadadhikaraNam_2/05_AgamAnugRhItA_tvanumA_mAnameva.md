+++
title = "०५ आगमानुगृहीता त्वनुमा मानमेव"

+++


## आगमानुगृहीता तु मानम्

**आगमानुगृहीता त्वनुमा मानमेव**

**आगमानुगृहीता तु मानम्**

### **सुधा **

नन्विदमनुमानेनेश्वरस्य जगत्कर्तृत्वसाधनं सूत्रकारस्य उक्तविरुद्धम् । शास्त्रयोनित्वादितीश्वरेऽनुमानप्रामाण्यस्य स्वयमेव निराकृतत्वादित्यत आह आगमेति ।

## **अनुव्याख्यानम्**

***आगमानुगृहीता तु मानम् ........ ....***

अनुमेति वक्ष्यमाणमत्रापि सम्बध्यते । न सर्वथाऽपीश्वरेऽनुमानस्य प्रामाण्यं सूत्रकृता निराकृतम् । किन्नामागमाननुगृहीतस्य । आगमानुगृहीता त्वनुमा ईश्वरे मानमेवाभिमता । अन्यथा वेदवाक्यार्थे युक्तयनुसन्धानरूपजिज्ञासां नारभेतेति ।

किमतो यद्येवमित्यत आह एषेति ।

***....... .... ..... एषाऽनुमाऽपि तु ॥***

आगमानुगृहीतेत्यनुवर्तते । मानमिति च । एषा सम्प्रत्युपन्यस्ताऽप्यनुमा ‘यतो वा इमानि भूतानी’त्यागमानुगृहीता । ततो भवतीश्वरे मानमिति न कश्चिद्विरोध इति ।

### **शेषवाक्यार्थचन्द्रिका **

नन्वागमानुगृहीतेत्युत्तरवाक्यमनर्थकम् । न चागमानुगृहीतस्यानुमान-स्यातीन्द्रियार्थे प्रामाण्यप्रतिपादनार्थं तदिति वाच्यम् । तद्व्युत्पादनस्याप्यनर्थकत्वादित्यतोऽनु-मानेनेश्वरस्य जगत्कर्तृतासाधनस्योक्तविरुद्धत्वशङ्कापरिहारार्थत्वात्तस्य न तदिति भावेनोक्तविरुद्धता-शङ्कनिवर्तकतयोत्तरवाक्यं योजयितुं कथमस्योक्तविरुद्धत्वमित्यतस्तदुपपादनपूर्वकं तां शङ्कामुत्थापयति नन्विति । नन्वत्र शास्त्रयोनिसूत्रे न सर्वथाऽनुमानस्येश्वरेऽप्रामाण्यमुक्तं किन्त्वागमाननुगृहीतस्य तु प्रामाण्यमेवेत्युक्ताभिप्रायमात्रकथनपरतयैतद्वाक्ययोजनाया‘मेषाऽपि त्वि’त्यंशवैयर्थ्यम् । ईश्वरस्य जगत्कर्तृत्वसाधकानुमाया आगमानुगृहीतत्वात्प्रामाण्यमिति प्रकृतपरतया योजनायां च ‘अपि त्वि’त्यंशवैयर्थ्यम् । पक्षद्वयेऽपि अनुमानेनेश्वरस्य जगत्कर्तृत्वसाधनस्योक्तविरुद्धत्वशङ्कापरिहारानु-पपत्तिश्च । शास्त्रयोनिसूत्रे आगमाननुगृहीताया अनुमाया एवेश्वरेऽप्रामाण्यप्रतिपादनेनागमानु-गृहीतायास्तत्र प्रामाण्यस्येष्टत्वेन सर्वथाऽनुमाया अप्रामाण्यानुक्तेः प्रकृतानुमायाश्चागमानुगृहीतत्वेनेश्वरे प्रामाण्यसम्भवान्नोक्तविरोधोऽनुमानेन जगत्कर्तृत्वसाधनस्य इत्येतावदर्थप्रतिपादकत्वे ह्यस्य वाक्यस्य तदनुपपत्तिपरिहारकत्वं स्यात् । न चैतद्योजनाद्वयेऽपि लभ्यते । आद्ययोजनायामागमानुगृहीताया अनुमाया ईश्वरे प्रामाण्यस्य शास्त्रयोनिसूत्राभिप्रेतत्वस्य वाक्येन समर्पणेऽपि जगत्कर्तृत्वसाधकानु-मानस्यागमानुगृहीततया प्रामाण्यमित्यंशस्य वाक्याल्लाभेऽपि तादृशानुमाया ईश्वर प्रामाण्यमित्यंशस्य शास्त्रयोनिसूत्राभिप्रेतताया अनेन वाक्येनासमर्पणादित्यतो नेदमुक्ताभिप्रायकथनमात्रपरं नापि प्रकृतानु-मानस्यागमानुगृहीतताया प्रामाण्यसमर्थनमात्रपरं किन्तूभयपरमिति युक्तमुक्तविरोधशङ्कापरिहारकत्व-मित्याशयवान्कथमेकस्य वाक्यस्योभयपरत्वमित्यतोऽत्र ‘आगमानुगृहीता तु मानमि’त्येकं वाक्यं ‘एषाऽनुमापि त्वि’त्यपरं वाक्यं तत्राद्यमुक्ताभिप्रायकथनपरं द्वितीयं च जगत्कर्तृत्वसाधकानुमान-स्यागमानुगऽहीततया प्रामाण्यप्रतिपादनपरमिति वाक्यभेदेनोभयपरत्वोपपत्तिरित्यभिप्रेत्य आद्यवाक्य-मुक्तार्थाभिप्रायकथनपरतयाऽपेक्षितपूरणेन योजयति अनुमेत्यादिना । ननु किमभिप्रायान्तरकल्पनया शास्त्रयोनिसूत्रेऽनुमाया ईश्वरे सर्वथाऽप्रामाण्यमेवोक्तमित्येव किन्न स्यादित्यत आह अन्यथेति । न हि सूत्रकारो व्याहतभाषीति भावः । द्वितीयमपि वाक्यमपेक्षितपूरणेन विवक्षितार्थोपपादकतया योजयितु-मनाकाङ्क्षिताभिधानेनावाक्यताशङ्कां तावत्परिहर्तुमाकाङ्कामुत्थापयति किमत इत्यादिना ।

### **परिमल **

एषेत्यादि तु वाक्यान्तरं मत्वाह इति वक्ष्यमाणमिति । तुशब्दसूचितपक्षान्तरनिरासं व्यनक्ति न सर्वथापीति । अनुगृहीतत्वं तत्संवादित्वं तदुपनिबद्धत्वं तद्गृहीतव्याप्त्यादिमत्त्वं च ध्येयम् । कुत एवं कल्पनेत्यतो ज्ञापकमाह अन्यथेति ॥ युक्तीति । ताश्चागमोपनिबद्धाः काश्चित्तत्संवादिन्य इति भावः ॥ सम्प्रत्युपन्यस्तापीति । उत्पत्तिविनाशकारीत्युक्तेरित्यर्थः । तत्र यत्प्रयन्तीत्यपि श्रुतौ श्रवणादिति भावः ॥

### **वाक्यार्थरत्नमाला **

कुतोऽनुपपत्तिरित्यतो योजनाद्वये एकैकार्थलाभेऽपि विशिष्टार्थ-प्रतिपादकत्वाभावादित्याह । शास्त्रयोनिसूत्र इति । लाभाभावमेव दर्शयति । आद्ययोजनायामिति ।





