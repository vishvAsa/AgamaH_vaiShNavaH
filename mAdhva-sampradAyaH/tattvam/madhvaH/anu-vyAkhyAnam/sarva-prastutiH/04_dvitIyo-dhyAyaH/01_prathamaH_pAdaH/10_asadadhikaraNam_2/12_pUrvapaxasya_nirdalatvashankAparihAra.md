+++
title = "१२ पूर्वपक्षस्य निर्दलत्वशङ्कापरिहारः"

+++


## प्रापकं वाक्यमात्रं तु

**पूर्वपक्षस्य निर्दलत्वशङ्कापरिहारः**

**प्रापकं वाक्यमात्रं तु**

### **सुधा **

नन्वत्र जीवादेर्विश्वकारणत्वमात्रं शङ्क्यते, तस्यैव वा । आद्ये न सिद्धान्तविरोधः । जीवस्य ह्यदृष्टाधारतया निमित्तत्वं प्रधानस्य चोपादानत्वमङ्गीकृतमेव । न द्वितीयः प्रापकाभावात् । कार्यस्य सकर्तृकत्वनियमदर्शनाच्चेत्यत आह प्रापकमिति ।

## **अनुव्याख्यानम्**

***प्रापकं वाक्यमात्रं तु ..... .......***

द्वितीय एवाशङ्क्यते । तस्य च प्रापकं न जीवात्कारणं परं’, ‘न ह्यन्यत्कारणं मत-मि’त्यादिवाक्यम् । न च लोकविरोदः । वाक्यमात्रसिद्धेऽर्थे तत्प्रतिप्न्नमेव गृह्यते न तु लोकोऽनुगम्यत इति पूर्वपक्षी मन्यत इति ।

ननु च प्रधानकारणत्वादिमतानि द्वितीयपादे निराकरिष्यन्ते । तेषामत्रापि निराकरणे पुनरुक्तिदोषः स्यादित्यतो वाऽऽह प्रापकमिति । अत्र शङ्काप्रापकं वाक्यमात्रं न तु समय इत्यर्थः । इदमुक्तं भवति । अत्र श्रुत्यनुगृहीताभिर्युक्तिभिः प्राप्तं प्रधानादिकारणत्वं निराक्रियते । उत्तरं(रत्र) तु साङ्ख्यादिसमयप्राप्तम् । अतोऽपि नोक्तदोष इति ।

नन्वेवं तर्ह्येतेनेत्यतिदेशः कथम् । उक्तपरिहारस्य पूर्वपक्षिणा परिहृतत्वादित्यत आह परिहार इति ।

***...... ...... ..... परिहारोऽविशेषितः ॥***

यद्यपि प्रतिषेधमात्रत्वं प्रधानादिष्वसिद्धम् । अचेतनत्वादिकं च कारणत्वमात्रवादे अनैकान्तिकम् । तथाऽपि पूर्वपक्षाणां युक्तिविरुद्धत्वं यत्प्रतिषेधमात्रत्वाद् दृष्टान्तभावादिति सामान्यतः सूचितम्, यच्च स्वपक्षदोषाच्चेत्यप्रामाणिकत्वं, स परिहारोऽत्राप्यविशेषितः समानः; इत्यतिदेशो युज्यत इत्यर्थः ।

### **शेषवाक्यार्थचन्द्रिका **

ननु प्रापकमित्युत्तरभाष्यमनर्थकम् । न च जीवादीनामेव कारणत्व-मित्येतत्पक्षप्रापकप्रमाणोपदर्शनार्थं तदिति वाच्यम् । तदुपदर्शनस्याप्यनर्थकत्वात् । न च जीवादीनामेव कारणत्वमिति पूर्वपक्षस्य प्रापकाभावादनुपपत्तिरिति शङ्कानिरास एव तत्प्रयोजनमिति वाच्यम् । जीवादीनां कारणत्वमित्येतावन्मात्रस्याप्यत्र पूर्वपक्षत्वसम्भवेन जीवादीनामेव कारणत्वमित्ये-तावत्पर्यन्तपूर्वपक्षस्यैवानाश्रयणीयत्वे प्रापकाभावप्रचयुक्ततदनुपपत्तिशङ्काया दूरापास्तत्वादित्यतोऽत्र जीवादीनां कारणत्वमित्येतावन्मात्रस्य पूर्वपक्षत्वायोगेन जीवादीनामेव कारणत्वमित्येव पूर्वपक्षस्य कर्तव्यतया प्रापकाभावप्रयुक्ततदनुपपत्तिशङ्कोपपत्तेस्तन्निरासाय तत्प्रापकप्रमाणोपदर्शनपरोत्तरवाक्यस्य नानर्थक्यमित्यभिप्रेत्य रीत्यन्तरेण कथं पूर्वपक्षायोग इत्यतस्तं वक्तुं सम्भावितप्रकारवत्तया पूर्वपक्षं विकल्पयति नन्विति ॥ कार्यस्येति तथा च जीवादीनामेव कारणत्वे लोकविरोध इति भावः । इत्यादीत्यादिपदेनान्यकारणनिषेधकस्याकस्मादिति वाक्यशेषस्य परिग्रहः ॥ न च लोकेति । लोके कार्यस्य सकर्तृकत्वनियमदर्शनादिति भावः ॥ न तु लोक इति । अन्यथाऽतिप्रसङ्गादिति भावः ।

मूले प्रापकं वाक्यमित्येतद्वाक्यं न केवलं तत्प्रापकप्रमाणोपदर्शनेन पूर्वपक्षानुपपत्तिशङ्का-परिहारमात्रपरं किन्नाम समयपादीयप्रधानादिकारणत्वनिराकरणार्थाधिकरणैर्गतार्थताशङ्कापरिहारपरं चेत्यतोऽपि नानर्थकमिति भावेन गतार्थताशङ्कानिरासकतयाऽपि योजयितुं तामुत्थापयति नन्विति । इत्यतो वेत्यत्र वाशब्दः समुच्चये । नन्वेवमस्य सूत्रस्य श्रुतीनां श्रुतिविरोधपरिहारकत्वापत्त्या तृतीयपादे निवेशः स्यात्श्रुतीनां युक्तिविरोधपरिहारकेऽस्मिन्पादे कथमन्तर्भाव इत्यतोऽभिप्रायमाह इदमुक्तं भवतीति ॥ श्रुत्यनुगृहीताभिर्युक्तिभिरिति । तथा च युक्तिविरोधपरिहारकत्वाद्युक्तोऽस्यै-तत्पादान्तर्भावः । युकत्युपसर्जनश्रुतिविरोधपरिहारकत्वे तृतीये प्रवेशप्रसक्तावपि श्रुत्युपसर्जन-युक्तिविरोधपरिहारकत्वे न तत्प्रवेशप्रसङ्गोऽपीति भावः । इतीत्यस्य इदमुक्तं भवतीत्यनेन सम्बन्धः ।

मूले ‘परिहारोऽविशेषित’ इति परिहारस्याविशेषितत्वावर्णनानर्थक्यमाशङ्क्ययैतेनेत्यतिदेश-समर्थनार्थत्वान्न तदितिभावेनातिदेशानुपपत्तिशङ्कामुत्थापयति नन्वेवं तर्हीति ॥ उक्तपरिहारस्येति । सूत्रे श्रौतस्य प्रतिषेधमात्रत्वस्योपलक्षितस्यासर्वज्ञत्वाचेतनत्वादिरूपस्य चेत्यर्थः ॥ परिहृतत्वादिति । असिद्धिव्यभिचाराभ्यामिति शेषः ।

### **परिमल **

प्रापकाभावादिति । उक्तदृष्टान्तानां तन्मात्रकारणत्वाप्रापकत्वात् । प्रत्युत कर्तृरूप-कारणान्तरप्रापकं चास्तीत्याह कार्यस्येति ॥ द्वितीय इति । तस्यैव कारणत्वमिति पक्ष एवेत्यर्थः ॥ लोकेति । लोके हि कार्यस्य सकर्तृकत्वनियमदृष्ट्या दृष्टिविरोध इत्यर्थः ॥ द्वितीयपाद इति । रचनेत्यादौ प्रधानकारणत्वमतस्य अभ्युपगमेपीत्यादावकारणत्वमतस्य अन्यथानुमितौ चेत्यत्र जीवकारणत्वमतस्य असत इत्यत्र शून्यकारणत्वमतस्य निरासादिति भावः । एवं हि तृतीयपादे निवेशापात इत्यत आह इदमुक्तमिति ॥ युक्तिभिरिति । दृष्टान्तेभ्य इति प्रागुक्तयुक्तिभिरित्यर्थः ॥ उक्तेति । निषेधमात्रत्व-रूपपरिहारस्येत्यर्थः ।

### **यादुपत्यम् **

इत्यादिवाक्यमिति । आदिपदेन ‘अकस्माद्धीदमाविरासीदि’त्येवञ्जातीयके क्वचित् ‘न हान्यत्कारणं परमि’त्येवञ्जातीयकं वाक्यं यत्सम्भावितं तस्य परिग्रहैः । ननु तर्ह्यस्य तृतीय-पादेऽन्तर्भावप्रसङ्ग इत्यत आह एतदक्तं भवतीति । तथा च श्रुत्युपसर्जनयुक्तिविरोधत्व-रूपैतदधिकरणोपाध्युपहितत्वादत्रैवैतेषां पक्षाणां निराकरणमिति भावः ॥

### **श्रीनिवासतीर्थीया **

अचेतनस्यैव कारणत्वं शङ्क्यते इति पक्षे एव दूषणान्तरमाह कार्यस्येति । तथा च कर्तृतया जीवस्यापि कारणत्वेऽङ्गीकार्येऽचेतनस्यैव कारणत्वशङ्का न युक्तेत्यर्थः ॥ लोकेति । कार्यस्य सकर्तृकत्वनियमाच्चेत्युक्तेत्यर्थः । उक्तपरिहारस्य प्रतिषेधमात्रत्वादित्यस्य ॥ परिहृतत्वादिति । न हि जी दीनामित्यादिनेत्यर्थः । अचेतनत्वादिकं प्रतिषेधमात्रत्वादित्यनेनोपलक्षितमित्यर्थः । वादे कारकमात्रं निषेध्यमित्यस्मिन्पक्षे ।

### **वाक्यार्थरत्नमाला **

तृतीये प्रवेशेति । उपलक्षणं चैतत् । चतुर्थे च प्रवेशप्रसक्तावपीत्यपि द्रष्टव्यम् । तृतीयचतुर्थयोरवान्तरविशेषवत्वेऽपि युक्तयुपसर्जनश्रुतिविरोधरूपैकार्थत्वादिति ज्ञेयम् । इतीत्यस्येदमुक्तमिति पाठः ।

