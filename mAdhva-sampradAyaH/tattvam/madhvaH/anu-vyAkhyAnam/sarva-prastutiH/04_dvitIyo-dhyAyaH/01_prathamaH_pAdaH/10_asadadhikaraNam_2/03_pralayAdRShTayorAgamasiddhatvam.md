+++
title = "०३ प्रलयादृष्टयोरागमसिद्धत्वम्"

+++


## अदृष्टं कारणं नो चेल्लये मानं च किं भवेत्

**प्रलयादृष्टयोरागमसिद्धत्वम्**

**अदृष्टं कारणं नो चेल्लये मानं च किं भवेत्**

### **सुधा **

अथ मा भूदनुमानैः प्रलयसिद्धिः, तथाऽप्यागमैर्भविष्यति, तेषां सिद्धार्थेऽपि प्रमाण्यस्य साधितत्वात् ; ततो नाप्रसिद्धविशेषणतेति ब्रूते; तर्ह्यस्माकमपि धर्मादिसिद्धि-रागमाद्भविष्यतीति कथमाश्रयासिद्धिरिति । एवं प्रलये जीवेश्वरसद्भावं साधयता धर्मादिसत्त्वमपि साधितमिति न प्रलये भावमात्रासत्त्वसाधनं युक्तम् । एवम् आदिकार्यं पक्षीकृत्य सोपादानत्वसाधने प्रकृत्यादिसिद्धिरपि द्रष्टव्येति ।

### **शेषवाक्यार्थचन्द्रिका **

नन्वागमानां सिद्धार्थत्वेन स्वार्थे प्रमाण्याभावात्कथं तैः प्रलय-सिद्धिरित्यत आह तेषामिति ॥ साधितत्वादिति । कार्यतावाद इति शेषः ॥ नाप्रसिद्धविशेषणतेति । ईश्वरादिकं प्रलयेऽसद्भवितुमर्हति भावत्वादितीश्राद्यसत्त्वसाधकानुमानस्येति शेषः । आगमादिति । ‘पुण्येन पुण्यं लोकं नयति पापेन पापमि’त्यादेरित्यर्थः ॥ कथमाश्रयेति । धर्माधर्माश्रयत्व-तदधिष्ठातृत्वादिना जीवेश्वरसाधकस्य धर्माधर्माश्रयत्वेनेत्यादिमूलोक्तप्रतिपक्षानुमानस्येति शेषः ।

### **परिमल **

आगमैरिति । श्रुत्यादिरूपैरित्यर्थः । ‘अपश्यमप्यये’ ‘यमप्येति भुवनं साम्पराये’ ‘यत्प्रयन्ति’ इत्यादिश्रुतयः । ‘दुर्गा वाप्यवरा ततः । सर्वसंहारकारित्वादि’त्यादिदशमतात्पर्याद्युक्त-स्मृतयः । ‘स्त्रष्टा पाता च सहर्ते’त्यादिपुराणवाक्यानि । ‘अव्यक्ताद्य्वक्तयः सर्वाः प्रभवन्त्यहरागमे । रात्र्यागमे प्रलीयन्ते तत्रैवाव्यक्तसंज्ञके, इत्यादीतिहासवाक्यानि च ध्येयानि ॥ साधितत्वादिति । कार्यता चेत्यादाविति भावः ॥ आगमादिति । यजेतेत्यादिश्रुत्यादिरूपादित्यर्थः ।

### **वाक्यार्थरत्नमाला **

कथमाश्रयतीति प्रतीकोपादानम् । आश्रयेति पाठस्तु लेखकागतः । समानार्थत्वेऽपि कथमश्रयासिद्धिरितीत्युपसंहारमूलानुसारेण तथैव प्रतीकोपादानस्य युक्तत्वात् । धर्माधर्माश्रयत्वतदधिष्टातृत्वाभ्यामिति पाठः, आदिपदं लेखकागतम् । सूत्रसूचितानुमानेति । अभावकर्त्तृत्वनिरासकचेतनोत्पाद्यत्वादिसाध्यकानुमानेत्यर्थः । तन्निरासायेति । अभावकर्तृत्व-निरासेयेत्यर्थः । प्रागभाव इत्येवंरूपमिति । महाप्रलयवृत्तिकार्यप्रागभाव इति प्रागुक्तस्यायमर्थानुवाद इत्यदोषः । निराकरणं च निषेधैकस्वरूपत्वादिप्रतिपक्षेणेति ज्ञेयम् । दृष्टान्ताभावादिति । घटादिकं प्रति कुलालादेर्भावस्यैव कर्त्तृता दृष्टेरिति भावः । तत्सूत्रमिति । सूत्रोत्तरभागमित्यर्थः । पूर्वेणेति । ‘‘अभावाद्भावोत्पत्तिर्नानुपमृद्य प्रादुर्भावादि’’ति सूत्रगतपूर्वभागेनान्वय इत्यर्थः ।

भावपदस्य कार्याकर्यसाधारण्यस्यायोगादाह । कार्यस्येति । उपमृद्य बीजमङ्कुर उत्पद्यते नानुपमृद्येत्यादिभाष्यानुसारेणाह । न बीजमनुपमृद्येत्यादि । न किलाविनष्ट इत्यादिवार्त्तिकानुसारेणाह । अयमाशय इति । विश्वं हि शून्यताया एव जायत इत्यादिन्यायवाचस्पत्याद्यनुसारेणाधिकस्य वक्तव्यत्वादाह । ततश्च तद्दृष्टान्तेनेति । अन्वयव्यतिरेकेति । यद्यप्यत्रानुपमृद्याङ्कुरस्य प्रादुर्भावे व्यतिरेकमात्रं व्याख्यातम् । तथाप्युपमृद्य प्रादुभार्वादित्यादिभाष्योक्तरीत्या अर्थतोऽन्वयोऽपि लभ्यत इति भावेन प्राक्तदनुक्तिः । अत एवोक्तं तात्पर्यपरिशुद्धावुदयनेन । बीजोपमर्दाङ्कुरयोः कार्यकारणभावे व्यतिरेक गतं प्रत्यक्षं शाब्दं, अन्वयस्त्वार्थ इति । ततः शब्दत्वनिमित्तेन व्यतिरेक मात्रोदाहरणेऽप्यन्वय स्याभिप्रेतत्वाद्युक्तमन्वयव्यतिरेक बलादित्युभयकीर्तनमिति ज्ञेयम् । परेषामिति । परेषां यो ध्वंसस्तस्य कार्योत्पत्तिकर्तृत्वस्वीकार इति पूर्वेण सम्बन्धः । कार्योत्पत्ति कर्तृत्वं वदत इति पाठः, कार्योत्पत्तिं वदत इति तु कर्त्तृत्वपदस्य पातात् । पूर्वोत्तरयोः कर्त्तृत्वपदस्य स्पष्टप्रयोगात् । कारणविनाशस्य सकाशात् कार्योत्पत्तिं वदत इत्यर्थकत्वाद्यथाश्रुत एव वा पाठः । अत्र वदत इत्यस्य सूत्राणां स्वारस्यादिति वक्ष्यमाणेनान्वयः । वदतो यत्सूत्रणां तस्य स्वारस्यं स्यादिति योजना । अस्वारस्योप-पादनमभावस्येत्यादि । प्रागुपपादितत्वेनेत्यत्र प्रागित्यस्य प्रकृत्यधिकरण इत्यर्थः । प्रसज्यत इतीत्यस्य दृष्टान्ताभाव इत्यादिवक्ष्यमाणेनान्वयः ।





