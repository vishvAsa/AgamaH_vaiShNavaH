+++
title = "०८ उक्तव्यवस्थानङ्गीकारे स्वव्याघातादनिवृत्तिप्रसङ्गः"

+++


## अक्षजागममूलस्य स्यादेवास्य प्रतिष्ठितिः

**उक्तव्यवस्थानङ्गीकारे स्वव्याघातादनिवृत्तिप्रसङ्गः**

**अक्षजागममूलस्य स्यादेवास्य प्रतिष्ठितिः**

### **सुधा **

द्वितीययोजनायां तु प्रष्टव्यम् । किं प्रमाणानुभ्रहरहितमनुमानं प्रत्यनुमानपराहतत्वाद-प्रमाणम्, उत तन्मूलम् । आद्ये संप्रतिपत्ति मुत्तरमाह आगमेति । (तथापि) नैवं सर्वत्रेति भावः । प्रतिष्टितः प्रमाणभूतः । द्वितीये त्वाह अक्षजेति ।

## **अनुव्याख्यानम्**

***अक्षजागममूलस्य स्यादेवास्य प्रतिष्ठितिः ॥***

प्रतिष्ठितिः प्रामाण्यम् । तेनैव प्रतिप्रयोगस्य बाधितत्वात् । उभयोर्वास्तवप्रमाणमूलत्वा-सम्भवादिति भावः ।

यस्त्वेतां व्यवस्थामनभ्युपगम्य सर्वत्रापि प्रतिपक्षस्यास्त्यवकाश इति सर्वमनुमानमप्रमाणमिति च मन्यते तस्य सूत्रारूढमुत्तरमाह अन्यथेति ।

**अनुव्याख्यानम्**

***अन्यथाऽस्याप्रतिष्ठा च व्याहतैव हि ॥***

एतेनैवमुपपादितेऽपि यो नैवं मन्यते तस्य स्ववचनव्याघातादनिर्मोक्षप्रसङ्ग इति सूत्रयोजना सूचिता । तथा हि । सर्वमनुमानमप्रमाणं प्रतिपक्षप्रतिहतत्वादिति त्वदीयमनुमानं प्रतिपक्षपराहतं चाप्रमाणं च भवति न वा । आद्ये नानेन सर्वस्याप्रामाण्यसिद्धिः । द्वितीये त्वत्रैव बाधादीति । अन्यथा उक्तव्यवस्थां विहाय, अस्य सर्वस्याप्यनुमानस्य अप्रमाणता, स्ववाचैव व्याहता हीति ।

### **शेषवाक्यार्थचन्द्रिका **

द्वितीययोजनायामिति । प्रत्यनुमानपराहतत्वान्नानुमानं प्रमाणमिति नानुमानेन पूर्वात्तरपक्षौ युक्तावित्यादिना प्रदर्शितयोजनायामित्यर्थः । ननु प्रमाणानुग्रहरहितस्यानुमानस्य प्रत्यनुमानपराहतत्वेनाप्रामाण्ये परस्येष्टसिद्धेः कथं तत्सम्प्रतिपत्तिरित्यतस्तादृशस्याप्रामाण्यप्राप्तावपि प्रमाणानुग्रहवतोऽनुमानस्य प्रबलतया, तद्बाधितत्वेन द्वितीयस्य तत्प्रतिरोधकत्वायोगेन तदप्रामाण्या-प्राप्त्या न सर्वानुमानाप्रामाण्यसिद्धिरिति न परस्येष्टसिद्धिः, तथा च यक्ति सम्प्रतिपत्तिरित्याशयेनाह तथाऽपीति । ननु च यत्रोभयोरप्यक्षजागममूलत्वं तत्र प्रतिप्रयोगस्य पूर्वेण बाधानुपपत्तेरुभयाप्रामाण्य-मावश्यकमित्यतोऽस्त्वत्रोभयाप्रामाण्यं तथाऽपि नैवं सर्वत्रेति न परस्येष्टसिद्धिरिति सत्येव समाधाने वास्तवं समाधानमाह उभयोरिति । ततो यद्वस्तुतः प्रमाणमूलं तेनेतरबाधोपपत्तेर्नोभयाप्रामाण्यप्रसङ्ग इति भावः । अवकाश इति । मन्यते इत्युत्तरेण सम्बन्धः । स्ववचनव्याघातोपदर्शनपूर्वकं भाष्यं योजयति तथा हीत्यादिना । बाधादीत्यादिपदेन स्वरूपसिद्धिपरिग्रहः ।

### **परिमल **

अनिर्मोक्ष इत्यत्र कस्मादित्यपेक्षायामाह स्ववचनव्याघातादिति । इयं च सूत्र-शेषोक्तिः स्वव्याहतिरूपदोषः स्यादिति फलितार्थः । भाष्यटीकयोस्तु अनध्याहारेणानिर्मोक्षप्रसङ्गो मोक्षाभावप्रसङ्ग इत्यर्थ उक्तः । एवं सूत्रतात्पर्यं विवृत्य मूलवाक्यं योगयति अन्यथेति । तस्यार्थ उक्तेत्यादि ॥

### **यादुपत्यम् **

अनुमानं न प्रमाणं प्रत्यनुमानपराहतत्वादिति द्वितीययोजनालब्धमर्थमनूद्य दूषयितुं विकल्पयति किमिदमित्यादिना । अत्र मूलतर्कशब्देनास्येत्यनेन च स्थापनानुमानमेव विवक्षितम् । मूलस्य साधारण्यादेवं योजनाद्वयम् । आद्ययोजनायां स्थापनानुमानस्वरूपमेव परेण नाङ्गीकृतमिति तद्विहाय तदङ्गीकृते प्रतिपक्षानुमान एव प्रमाणानुग्रहसदसद्भावं विकल्प्य दूषणमुक्तमिति मन्तव्यम् ॥

### **श्रीनिवासतीर्थीया **

तथाऽपीति । ततश्चागमानुग्रहाभावे किल तर्कोऽप्रतिष्ठितः । एवम् आगमानुग्रहाभावस्तु सर्वत्र नेत्यर्थः । तथा च प्रकृतास्मदीयानुमानस्यागमानुग्रहोऽस्तीति युक्तं प्रामाण्यमिति हृयदम् । तेनैव अक्षजादिमूलकेनैव । यदा तूभयोरपि प्रमाणमूलत्वसम्भवस्तदा कथमत आह उभयोरिति । तथात्वे वस्तुनो द्वैरूप्यापत्तेरिति भावः ॥ आद्य इति । साधकस्या-प्रमाणत्वादित्यर्थः ॥ अत्रैवेति । सर्वान्तर्गते तस्मिन्नेवानुमान इत्यर्थः ॥





