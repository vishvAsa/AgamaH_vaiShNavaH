+++
title = "०२ प्रलयसाधकानुमानानाम् आभासताव्युत्पादनम्"

+++


## अदृष्टं कारणं नो चेल्लये मानं च किं भवेत्

**प्रलयसाधकानुमानानाम् आभासताव्युत्पादनम्**

**अदृष्टं कारणं नो चेल्लये मानं च किं भवेत्**

### **सुधा **

किञ्च प्रथमप्रयोगे विश्वशब्देन किं ब्रह्माण्डमभिप्रेयते सकलकार्याणि वा । नाद्यः । आश्रयासिद्धेः । प्रलयमनभ्युपगच्छता ब्रह्माण्डस्यानङ्गीकृतत्वात् । ब्रह्माण्डाभावेऽपि कार्यान्तरा-वस्थितिसम्भवेन प्रलयासिद्धेश्च । कपिकपोलान्तर्गतौदुम्बरोदरवर्तिमशकशरीरा दिवत्कार्यान्तरा-वस्थानमसम्भावितमिति चेन्न । कुण्डबदरवदुपपत्तेः । कालाग्निरुद्रादिप्रक्रियाया असिद्धत्वात् । द्वितीयेऽपि न प्रलयसिद्धिः । यथा हीदानीन्तनानां दहनपवनसन्तानानां क्रमेणास्तमयेऽपि न प्रलयस्तथा तरुगिरिशरीरादिसन्तानानामपि क्रमारम्भसिद्धावप्यवयविशून्यसमया सिद्धेः । अथैक-दैवेति विशेषणमुपादीयेत तदा क्रमारब्धदहनपवनादिसन्तानैर्व्यभिचारः स्यात् । एकदारम्भक-हेतुसाकल्ये सतीति हेतुविशेषणे विशेषणासिद्धिः । व्द्यणुकादिक्रमेणारम्भस्वीकारेण बाधादि-प्रसङ्गश्च ।

एतेन द्वितीयानुमानमपि निरस्तम् । ब्रह्माण्डानभ्युपगमात् । अभ्युपगमेऽप्यवयवानामा-वापोद्वाराभ्यामेवोत्पादविनाशयोरुपपत्तेः । कार्यान्तरावस्थानोपपत्तेश्च ॥ तृतीयेऽप्यपसिद्धान्तः । क्रमेणोच्छेदस्याभ्युपगमा(तत्व)त् ॥ चतुर्थेऽपि पटादिभ्यः पूर्वविनष्टैस्तन्त्वादिभिर्व्यभिचारः । परमाणुत्वेन हेतुविशेषणेऽपि व्द्यणुकाद्यवस्थानसम्भवेन दृष्टान्तस्य सन्दिग्धसाध्यता ॥ पञ्चमेऽपि किं भूगोलका एव सन्तानशब्देनोच्यन्ते तदतिरिक्तो वा कश्चित् । आद्ये सिद्धसाधनम् । अवयवानामावापोद्धाराभ्यां सन्ततोत्पत्तिविनाशसिद्धेः । द्वितीये त्वाश्रयासिद्धिः । षष्ठं त्वाभाससमानयोगक्षेमत्वादुपेक्षणीयमिति ।

### **शेषवाक्यार्थचन्द्रिका **

ननु च यथा ज्वलनं विनाऽप्यरण्ये ज्वलनोत्पत्तिर्यथा वा वृश्चिक-तन्दूलकणादिविजातीयजन्यमानानामपि वृश्चिकतान्दूलीयकत्वादिजातिस्तथाऽब्राह्मणजातस्यापि सर्गादिकालीनब्राह्मणस्य विशिष्टादृष्टोपगृहीतपरमाणुजन्यत्वेन ब्राह्मणत्वोपपत्तेर्ब्राह्मणत्वादेर्ब्राह्मण-पूर्वकत्वादिव्याप्यत्वविरहान्न तेन तत्साधनमुपपन्नमित्यरुचेराह किञ्चेति । यद्वाऽस्तु वोदाहृतानु-मानानामाश्रयासिध्द्यादिप्रसङ्गः । किमेतावताऽभ्यर्थ्यते । न चासमानबलत्वान्न प्रलयसाधकानुमान-सत्प्रतिपक्षतेति वाच्यम् । प्रलयसाधकानुमानानामपि तदाक्रान्ततया तुल्यबलत्वानपायादित्या-शयेनाहकिञ्चेति ॥ आश्रयासिद्धेरिति । न चागमसिद्धत्वाद्ब्रह्माण्डस्य नाश्रयासिद्धिरिति वाच्यम् । तस्य सिद्धार्थकतया मुख्यार्थपरत्वाभावात् । अन्यथा प्रलयस्यापि तत एव सिद्धेरनुमानवैयर्थ्यापातादिति भावः ॥ कार्यान्तरेति । गिरिसागरादिरूपकार्यान्तरेत्यर्थः । ब्रह्माण्डनाशे कार्यान्तरस्यापि कार्यान्तर-स्यापि नाशो भवतीत्यत्र नियामकाभावादिति भावः । ननु च कार्यान्तरावस्थानं न तावदहेतुकं वक्तुं शक्यम् ॥ नित्यस्थितिप्रसङ्गात् । नापि नित्यहेतुकम् । तथा सति कादाचित्कत्वाभावप्रसङ्गात् । तदेवं प्रसक्तप्रकारद्वयनिषेधेन परिशिष्यमाणस्यानित्यहेतुनिबन्धनत्वस्यैव वाच्यत्वात्कथं कार्यान्तराविच्छेदः । यत्कार्यं यन्निबन्धनस्थितिकं तदपगमे तस्य निवृत्तिध्रौव्यात् । तदयं प्रयोगः । ब्रह्माण्डान्तरवर्ति गिरिसागरादिकं विनाशवद्भवितुमर्हति महद्द्रव्यान्तरेण विहन्यमानाधारवत्वात् । महादहनदह्य-मानाश्रयवत्त्वात् । महादहनक्षुभितसमुद्रविलीयमानाधारवत्वादित्यनुमानं मनसि निधाय दृष्टान्तमाह कपिकपोलेति । कपीत्यतःपूर्वं कुपितेति शेषः । उपलक्षणं चैतत् । दावदहनदह्यमानदारूदर-विघूर्णितघुणसङ्घातवत् प्रलयपवनोल्लासलीलावडवानलानुपातिपोतगतसांयात्रिकसार्थवच्चेत्यपि द्रष्टव्यम् । क्वचिच्छरीरादिवदिति पाठः । तत्रादिपदेनोक्तदृष्टान्तद्वयपरिग्रहः ॥ कुण्डेति । कुण्डनाशेऽपि तदन्तर्गतबदराणामवस्थानवत् कार्यान्तरविच्छेदसिद्धिरिति भावः । ननु कालाग्निरुद्रादित्यादिभि-र्ब्रह्माण्डान्तर्वर्तिकार्यजातस्य विनाशे सति पश्चादण्डमप्यग्नयादिना नश्यतीति पौराणिकी प्रलयप्रक्रिया । तत्कथं ब्रह्माण्डनाशे कार्यान्तरावस्थानशङ्कावकाश इत्यत आह कालाग्नीति ॥ असिद्धत्वादिति । त्वन्मत इति शेषः । सत्यमेवं पौराणिकी प्रलयप्रक्रिया । न चेयं परस्य सम्मता । तेन प्रकारान्तरेणैव तदभ्युपगमात् । तथा च तद्रीत्या ब्रह्माण्डनाशे कार्यान्तरावस्थानशङ्कोपपन्नैवेति भावः । यद्वा कालाग्निरुद्रादित्यादिसकलभुवनपतेर्महेश्वरस्य सञ्जिहीर्षासमकालं शरीरेन्द्रियकारणाणुविभागास्तेभ्य-स्तत्संयोगनिवृत्तौ तेषामापरमाण्वन्तो विनाशस्तथा पृथिव्युदकज्वलनपवनानामपि महाभूतानामनेनैव क्रमेणोत्तरस्तिन्नुत्तरस्मिन्विनष्टे सति पूर्वस्य विनाशस्ततः प्रविभक्ताः परमाणवोऽवतिष्ठन्त इति हि प्रशस्तपादोक्ता प्रलयप्रक्रिया । अत्र च पृथिव्यात्मकस्य ब्रह्माण्डस्य नाशस्तदितरसर्वनाशानन्तरमेव प्रतीयते । एवञ्च कथं ब्रह्माण्डनाशे कार्यान्तरावस्थानशङ्कोदय इत्यत आह कालाग्नीति । प्रमाणाभावादिति भावः । अथवा ननु यथा वातपित्तश्लेष्माणां च प्रकोपप्रशमक्रमानियमेऽप्येकदा त्रिदोषसन्निपाते देहसंहारः । यथा वा ग्रहणां गमनानियमेऽपि कदाचित्सर्वमण्डलोपरागस्तथा प्रकृते कालानलपवनमहार्णवानां सन्निपाते युगपत्सर्वकार्यनाशः स्यादित्यत आह कालाग्नीति ॥ असिद्धत्वादिति । प्रमाणाभावादिति भावः । न चात्र पुराणादिरूपः शब्द एव प्रमाणमिति वाच्यम् । तथा सति तत एव प्रलयसिद्धेरनुमानवैयर्थ्यापातादित्यत्र तात्पर्यात् ।

कार्यमात्रपक्षीकरणेऽपि दहनादिसन्तानवत्क्रमेणारम्भः साध्यते युगपद्वेति विकल्पद्वयं मनसि निधायाद्यमर्थान्तरत्वेन दूषयति यथा हीति । क्रमारम्भसिद्धावपीत्यतः परम् एकदा तदसिध्द्येति शेषः । अवयविशून्यसमयसिद्धेरित्यस्य न प्रलयसिद्धिरिति पूर्वेणान्वयः । उपलक्षणं चैतत् । कार्योत्पत्तेः प्राक्वार्यशून्यैरारम्भे साध्ये सिद्धसाधनं कार्यानधिकरणैराराम्भसाधने तु बाध इत्यपि द्रष्टव्यम् । द्वितीय-माशङ्क्य दूषयति अथैकदैवेति ॥ विशेषणमुपादीयेतेति । साध्यस्येत्यर्थः ॥ क्रमारब्देति । एककार्योत्पादकालस्य तदितरसर्वकार्योत्पादककालेन व्याप्त्यसिद्धेरिति भावः ॥ विशेषणासिद्धेरिति । हेतुविशेषणासिध्द्या विशिष्टस्य स्वरूपासिद्धत्वादित्यर्थः ॥ स्वीकारेणेति । सकलकार्याणां युगपद-नुत्पत्तेरिति भावः ॥ किञ्चैकदेति किं यदैककार्यस्य हेतुसाकल्यं तदैव तदन्येषमपि, किंवा क्रमेण । आद्ये प्रागुक्त एव दोषः । अन्त्ये क्रमिकहेतुसाकल्यस्य क्रमिककार्योत्पादकव्याप्तत्वाद् युगपद्यदुत्पादे साध्ये व्याघात इत्याशयेन बादादीत्यादिपदप्रयोगः ।

एतेनेत्यनेन परामृष्टं दूषणजातमेव दर्शयति ब्रह्माण्डेति । तथा चाश्रयासिद्धिरिति भावः । नन्वागमादेव तत्सिद्धेर्नाश्रयासिद्धिरित्यतस्तर्हि तत एव प्रलयसिद्धेयनुमानवैयर्त्यमिति सत्येव दोषे आगमेन तत्सिद्धिमभ्युपेत्य दूषणान्तरमाह अभ्युपगमेऽपीति । तत्तदवयवोपगमापगमाभ्यां क्रमेण नाशोत्पादेऽपि प्रकृतसाध्योपपत्त्या ब्रह्माण्डनाशासिध्द्या प्रलयासिद्धेरर्थान्तरत्वमित्यर्थः । ब्रह्माण्डनाश-मङ्गीकृत्याप्यर्थान्तरमाह कार्यान्तरेति । ब्रह्माण्डनाशे तदन्तर्गतस्य नाश एवेत्यत्र नियामकविशेषानुप-लम्भाच्छङ्कितस्य प्रथमानुमानदूषणावसरे आशङ्क्य दूषितत्वादिति भावः ॥ अभ्युपगतत्वादिति । महाभूतानामप्यनेनैव न्यायेनोत्तरस्मिन्नुत्तरस्मिन्सति पूर्वस्य विनाश इति तदुक्तेरिति भावः ॥ पटादिभ्य इति । पटारम्भकत्वेऽपि नष्टानां तन्तूनां पटध्वंसाद्यनधिकरणत्वेन तत्र साध्याभावादिति भावः ॥ द्य्वणुकाद्यवस्थानेति । प्रत्यक्षानुपलम्भबाधिततया त्र्यणुकावस्थानानुपपत्तावपि व्द्यणुकावस्थानेपि तस्यातीन्द्रियत्वेन प्रत्यक्षत्वानापत्तेर्नानुपलम्भबाध इत्यर्थः ॥ सन्दिग्धेति । तथा च पक्षसमत्त्वान्न तेषां दृष्टान्तत्वमिति भावः ॥ आभासेति । अयं घटः स्वान्यावयविकालीनत्वानधिकरणकिञ्चित्वालीन-घटान्यो घटत्वाद्धटान्तरवदित्याभाससमानयोगक्षेममित्यर्थः । स्वान्यत्वरूपविशेषणाभावप्रयुक्त-स्वान्यावयविकालीनत्वरूपविशिष्टाभाववत्पक्षीभूतघटान्यत्वस्य घटान्तरे सत्त्वाद्दृष्टान्तता । उक्तरीत्या विशेषणाभावप्रयुक्तविशिष्टाभावस्य पक्षीभूतघटमात्रनिष्ठत्वेन तदन्यत्वरूपसाध्यस्य च तत्र बाधितत्वेन हेतोः पक्षधर्मताबलादवयविकालीनस्वरूपविशेष्याभावप्रयुक्तविशिष्टाभाववत्किञ्चित्कालीनघटमादायैव तदन्यत्वरूपसाध्यस्य पक्षे सिद्धिरित्यनवयविकालीनक्रियासिद्धिवत्तत्कालीनघटसिद्धिरपि स्यादिति भावः ।

### **परिमल **

कार्यान्तरावस्थितीति । दृश्यसन्तानशून्यैरित्यस्य दृश्यब्रह्माण्डशून्यैरित्यर्थ उक्तः स्यात् । तथाच ब्रह्माण्डहानेऽपि तदन्तर्गताविनष्टकार्यान्तरवद्भिरारब्ध इत्यर्थ सम्भवेन प्रलयासिद्धिः सर्वकार्यविनाशकालस्य प्रलयकालत्वादिति भावः ॥ कुण्डबदरवदिति । कुण्डनाशेऽपि तदन्तस्थ-बदरफलावस्थितिर्यथा तथेत्यर्थः । ननु कालाग्निना रुद्रेण द्वादशादित्यैर् युगपदुदयवद्भिः शेषान्तर्गत-सङ्कर्षणज्वालया भागवताद्युक्तदिशा ब्रह्माण्डे गर्भीकृतपदार्थैः सह भस्मसाज्जायमाने सति कथं कार्यान्तरावस्थितिरित्यत आह कालाग्नीति । प्रलयविवादिनो मीमांसकस्यासिद्धत्वादित्यर्थः ॥ क्रमारम्भेति । प्रथमं तरुसन्तानं पश्चाद्गिरिसन्तानजन्म ततः शरीरजन्मेत्येवं क्रमारम्भेत्यर्थः ॥ इतिविशेषणमिति । एकदा दृश्यसन्तानशून्यैरारब्ध इत्युक्तौ न दोषः । क्रमारम्भपक्षे क्रमेण सन्तानशून्यत्वस्यैव लाभादिति भावः ॥ क्रमारब्धेति । दहनारम्भानन्तरं पवनारम्भ इत्येवंरूपेणेत्यर्थः ॥ इति हेतुविशेषण इति । एकदारम्भकहेतुसाकल्यविशिष्टसन्तानत्वादिति हेतुविशेषणे इति भावः । द्य्वणुकादिक्रमेणारम्भस्वीकारेणेत्येतत्पूर्वत्रोत्तरत्र चासिद्धिबाधोपपादनायान्वेतीति ज्ञेयम् । साध्ये एकदेति विशेषणदाने बाधो ध्येयः । आदिपदेन दृष्टान्ते साध्यसाधनहीनता ग्राह्या ॥ आवा-पोद्धाराभ्यामिति । एकस्यावयवस्यावापे प्रक्षेपे उत्पत्तिः । उद्धारेऽपगमे च विनाश इत्यङ्गीकारेण साध्यपर्यवसानोपपत्त्या प्रलयासिद्धिरिति भावः ॥ कार्यान्तरेति । ब्रह्माण्डनाशेऽपि पूर्वोक्तरीत्या तदन्तर्गतकार्यान्तरावस्थानोपपत्तेरित्यर्थः । यत्र समवायिकारणतन्तुनाशात्पटनाशस् तत्र सत्यप्यारम्भ-कत्वे साध्यं नेति भावेनाह पटादिभ्य इति । सत्स्वेव समवायादिषूपादेयत्वतच्छून्यत्वादिव्यवहारो न तु तदभावे; शून्यपदेन ध्वंसस्य विवक्षितत्वादिति भावः ॥ सन्ततोत्पत्तिविनाशेति । तथैव तार्किकैरभ्युपगमादिति भावः ॥ आभाससमानेति । अयं पट एतत्पटान्यावयविकालीनत्वरहित-किञ्चित्कालीनपटान्यः पटत्वात्पटान्तरवदित्यादेरपि वक्तुं शक्यत्वादिति भावः ।

### **यादुपत्यम् **

कुण्डेति । कुण्डनाशेऽपि तदन्तर्गतबदरावस्थानवद्ब्रह्माण्डनाशेऽपि तदन्तर्गत-कार्यावस्थानोपपत्तेरित्यर्थः । ननु कालाग्निरुद्रादित्यादिसकलभुवनपतेर्महेश्वरस्य सञ्चिहीर्षासमकालं शरीरेन्द्रियमहाभूतोपनिबन्धकानां सर्वात्मगतादृष्टानां वृत्तिनिरोधे सति माहेश्वरेच्छात्माणु-संयोगजकर्मभ्यः शरीरेन्द्रियकारणाणुविभागास्तेभ्यस्तत्संयोगनिवृत्तौ तेषामापरमाण्वन्तो विनाशः । तथा पृथिव्युदकज्वलनपवनानामपि महाभूतानामनेनैव क्रमेणोत्तरस्मिन्नुतरस्मिन्सति पूर्वस्य पूर्वस्य विनाशः । ततः प्रविभक्ताः परमाणवोऽवतिष्ठन्त इति हि प्रलयप्रक्रिया । अत्र हि पृथिव्यात्मकस्य ब्रह्माण्डस्य नाश इतरभूतनाशानन्तरमेव प्रतीयते । एवं च कथं ब्रह्माण्डनाशे कार्यान्तरावस्थाशङ्कोदय इत्यत आह कालाग्निरुद्रादीति । अत्र प्रमाणाभावादिति भावः । यद्वा कालाग्निरुद्रादिभि-र्ब्रह्माण्डान्तर्वर्तिकार्यजातविनाशे सति पश्चादण्डमग्न्यादिना नश्यतीति हि पौराणिकी प्रलयप्रक्रिया तथा च कथं ब्रह्माण्डनाशे कार्यान्तरावस्थानशङ्केत्यत आह कालाग्नीति । असिद्धत्वात्त्वन्मत इति शेषः । सत्यमेवं पौराणिकी प्रक्रियेति । सा तु त्वया नाङ्गीकृता किन्तु प्रागुक्तैवेति भावः ॥ क्रमारम्भेति । शरीरारम्भसमयात्पूर्वं गिरिसन्तानावस्थितिस्ततत्पूर्वं तरुसन्तानावस्थितिरित्येवं सकलकार्याणां क्रमेणारम्भ एव सिद्धिः स्यादित्यर्थः । बाधादीत्यत्र आदिपदेन दृष्टान्तस्य साध्यसाधनवैकल्यसङ्ग्रहः ॥ क्रमेणोच्छेदस्येति । महाभूतानामप्यनेनैव क्रमेण उत्तरस्मिन्नुत्तरस्मिन्सति पूर्वस्य पूर्वस्य विनाश प्रशस्तपादभाष्य उक्तात्वादिति भावः ॥ पटादिभ्य इति । नष्टानां तन्तूनां पटध्वंसाद्यनधिकरणत्वेन तत्र साध्याभावाद्धेतोर्व्यभिचार इत्यर्थः ॥ आभाससमानेति । पक्षादौ क्रियापदस्थाने घटपदप्रक्षेपेणापि प्रयोगे प्रलयकालीनधटसिद्धिरप्येवं स्यात्ततश्च तत्र यः प्रतीकारः स प्रकृतेऽपि तुल्य इति भावः । केचित्त्वियं क्रिया स्वान्यप्रागभावकालीनत्वानधिकरणकिञ्चित्कालीनक्रियाऽन्येत्यपि साधयितुं शक्यत्वेन प्रलये प्रागभावस्याप्यभावसिद्ध्यापत्त्या त्वदभिमतहानिः स्यादित्यर्थ इत्याहुः ।

### **श्रीनिवासतीर्थीया **

कार्यान्तरेति । ब्रह्माण्डान्तर्गतकार्यान्तरेत्यर्थः ॥ कुण्डेति । कुण्डनाशेऽपि तदन्तर्गतबदरावस्थानादित्यर्थः ॥ द्वितीयेऽपीति । विश्वशब्देन सकलकार्यग्रहणेऽपीत्यर्थः ॥ एकदैवेति । एकदैवारब्ध इति साध्ये विशेषणदानात्तत्पूर्वमवयविशून्यसमयरूपप्रलयकालसिद्धिरिति भावः ॥ हेतुविशेषण इति । तथा च क्रमारब्धदहनपवनादिसन्ताने हेतोरेवाभावान्न व्यभिचार इति भवः । एकदैवेति साध्ये विशेषणदाने व्यभिचाररूपं दूषणमुक्त्वा बाधादिरूपं दूषणान्तरमाह द्य्वणुकादीति । बाधादीत्यत्रादिपदेन साध्यवैकल्यग्रहणम् । अरण्युत्पन्नाग्निसन्तानेषु क्रमारम्भस्यैव सत्त्वेन एकदैवारब्धत्वाभावादिति भावः ॥ अवयवानामिति । पीलुपाकप्रक्रियापक्षे ब्रह्माण्डावयवानां प्रबलवायुवन्ह्याद्युपघातेनोद्धारे सन्तानिनां परमाणूनां दृश्यसन्तानशून्यत्वं प्राप्तम् । पुनर्द्य्वणुकादि-प्रक्रमेणावयवानामागमे ब्रह्माण्डस्यारब्धत्वं प्राप्तम् । एवमुत्पादविनाशयोरुपपत्त्या ब्रह्माण्डपरमाणूनां पूर्वमुत्पादितसजातीयसन्तानान्तरवत्त्वस्येदानीं वर्तमानकालेऽपि सत्त्वेऽर्थान्तरत्वप्राप्त्या प्रलयासिद्धिरिति भावः । किञ्चानेनानुमानेन पूर्वमुत्पादितब्रह्माण्डनाशसिद्धावपि सर्वकार्यविनाशरूपः प्रलयो न सिध्यति । ब्रह्माण्डनाशेऽपि कुण्डबदरवत्तदन्तर्गतकार्यावस्थानसम्भवादित्याह कार्यान्तरेति । ब्रह्माण्डाति-रिक्तेत्यर्थः ॥ पूर्वविनष्टैरिति । समवायिकारणनाशस्थल इत्यर्थः । तथा च तादृशेषु तन्तुष्वारम्भकत्वे सत्यपि समग्रोपादेयसम्बन्धध्वंसाधिकरणत्वरूपं समग्रोपादेयप्रतिबन्धशून्यत्वरूपं साध्यं नास्ति । ध्वंसस्य प्रतियोगिसमवायिदेशवृत्तित्वेन प्रतियोगिभूतपटसमवायिदेशानां तन्तूनां नष्टत्वेनोपादेय-ध्वंसानधिकरणत्वाद्य्वभिचार इति भावः ॥ सम्भवेनेति । पवनानां स्थूलकार्याणां नष्टत्वेऽपि पवनद्य्वणुकावस्थानसम्भवेन तदारम्भकपरमाणूनां समग्रोपादेयप्रतिबन्धशून्यत्वं सन्दिग्धमिति न दृष्टान्तत्वं युक्तम् । निश्चितसाध्यवत एव दृष्टान्तत्वादित्यर्थः । अत एव सम्भवेनेत्युक्तम् ॥ भूगोलका एवेति । भूप्रभेदभूता मृद्गिरितरुप्रभृतयः समुदायिन एवेत्यर्थः ॥ कश्चिदिति । समुदाय्यतिरिक्तः कश्चित्समुदाय इत्यर्थः ॥ अवयवानामिति । पीलुपाकप्रक्रियापक्षे प्रबलवायूपघातादिना भूगोलकानामवयवापगमादीनां साकल्येनोच्छेदस्य सततं सर्वदा इदानीमपि सत्वेन सिद्धसाध्यतया न प्रलयसिद्धिरिति भावः ॥ आश्रयासिद्धिरिति । समुदाय्यतिरिक्तसमुदायाभावादिति भावः ।

### **वाक्यार्थरत्नमाला **

वृश्चिकतण्डुलीयकादिवदेव वर्णादिव्यवस्थाप्युपपद्यते । तथाहीत्यादि कुसुमाञ्जल्यनुसारेण ‘‘यथा ज्वलनं विने’’त्यादिवर्धमानानुसोरण च शङ्कामुत्थापयति । ननु च यथा ज्वलनमिति । स एव हेतुः सर्वत्रेति कुसुमाञ्जलिव्याख्यानरूपेदानीमपि अदृष्टविशेषोपगृहीतभूमि-जन्यत्वेनैवेति विशिष्टादृष्टोपगृहीतेति च वर्धमानानुसारेणाह । विशिष्टादृष्टेति । विशिष्टं कार्यकारणसमर्थम् अदृष्टं परमाणुगतावस्थाविशेष इति यावत् । तदुपगृहीतपरमाण्वित्यर्थः । न चागमसिद्धं ब्रह्माण्ड-मित्यादिलीलावतीवर्धमानानुसारेणाह । न चागमेति । तथा च ब्रह्माण्डे परमाणुसाद्भवे तरपरमाणुषु च स्वतन्त्रेषु प्रागासीनेषु तदन्तःपातिनः प्राणिगणाः क्व वर्ततामिति कुसुमाञ्जल्युक्तब्रह्माण्डनाशसिद्धौ गिरिसागरादीनां प्रलय इत्येतन्निराकर्त्तुं प्रवृत्तं मूलं ब्रह्माण्डाभावेऽपीति । तात्पर्याप्रतीतेराह । ब्रह्माण्डनाश इति । तस्माद्यत्कार्यं यन्निबन्धनस्थितितदपगमे तस्य निवृत्तिरिति कुसुमाञ्जल्य-वतारिकारूपसन्तानस्यावस्थानमहेतुकमित्यादिवर्धमानं, तथा च ब्रह्माण्डेति वाक्यं वर्धमानं च मनसि निधायाह । ननु च कार्यान्तरेत्यादिना ।

कुसुमाञ्जलौ कुपितकपोलेत्यादिना दृष्टान्तत्रयमुक्तम् । तत्र हेतुविशेषास्त्रयोऽभिप्रेता इत्याशयेन वर्धमानकृता महद्द्रव्यान्तरेणेत्यादिना हेतुत्रयमुक्तम् । मूले च कपिकपोलेत्येतद्दृष्टान्तशङ्कनाभिप्रेतो हेतुर्वक्तव्य एव तद्दृष्टान्तप्रदर्शनस्योपलक्षणतया हेतुत्रयमप्यभिप्रेतं मूल इत्याशयेनावशिष्टं प्रयोगं दर्शयति । तदयं प्रयोग इति । महापवनक्षुभितेति पाठः । प्रबलपवनेति दृष्टान्तानुसारात् । कुसुमाञ्जलौ तथैव सत्वाच्च । आधारत्वादिति । तदिदमनुमानमिति पाठः । इत्यनुमानमिति पाठेपीति अपि शब्द आवर्तते । द्वितीयेति शब्दस्येति सिद्धं यद्दनुमानमिति योजना । कुसुमाञ्जलौ कुपितेत्युक्तत्वाच्छेषं पूरयति । कपीत्यत इति । तत्रोक्तयनुसारेणैवाह । उपलक्षणं चैतदिति । दावेति । दारुदरेति पाठः । दावानलेन दह्यमानं यद्दारु तदुदराद्विघूर्णितो ज्वलाधिक्येन क्षीरवदूर्ध्वमार्गतो यो घुणानां क्रिमि-विशेषाणां सङ्घातः समूहस्तद्वदित्यर्थः । प्रलयेति । प्रलये यः पवनस् तस्य य उल्लास उत्कृष्टावस्था-विशेषस् तेन जायमाना या लीला क्रियाविशेषस्तत्सहितो यो वड्वानलः सलीलावडवानल इति मध्यमपदस्य गम्यमानत्वादप्रयोगस् तादृशवडवानलमनुसृत्य पतति एवं रूपं यत्पोतं नौस्तद्गतो यो सायात्रिकनां नाविकानां सार्थः समूहस्तद्वदित्यर्थः । कुसुमाञ्जलौ प्रबलपवनेत्युक्तावपि प्रबलपद-व्याख्यानार्थमेव प्रलयेत्युक्तमिति ज्ञेयम् । दृष्टान्तद्वयेति । यद्यपि मशकशरीरेत्येवोक्ततया पदार्थ-समूहालाभ इत्याभाति तथापि मशकानां शरीराणीति विग्रहे मशकशरीरसमुदायलाभ इत्याशयः । एतेनादिपदेन दृष्टान्तद्वयाभिधाने समुदायालाभ इति निरस्तम् । पौराणिकीति । इत्यादिपुराण-प्रतिपादितेत्यर्थः । कालाग्निरुद्रादित्यादिसकलेति । प्रशस्तपादभाष्ये सकलभुवनपतेर्महेश्वरस्ये-त्येवोक्तावपि कालाग्निरुद्रादिपरमेश्वरपर्यन्तानां भुवनानां पत्युरिति किरणावलीकारोक्तव्याख्यानं मनसि निधायेदं प्रशस्तपादभाष्यस्य विवरणेनोपपादानम् । संजिहीर्षा समकालमिति । ननु संजिहीर्षाया अदृष्टवृत्तिनिरोधं प्रति कारणभूतायाः कथं वृत्तिनिरोध समकालोत्पत्तिकत्वं युक्तमिति चेन्न । अत्र समकालत्वं नाम संजिहीर्षासमनन्तरकालत्वमिति वक्ष्यमाणत्वात् । तथोक्तं किरणावल्याम् । संहरणेच्छासमनन्तरकालमिति । शरीरेन्द्रियमाहाभूतोपनिबन्धकानामुत्पत्तिस्थितिहेतूनामिति किरणा-वल्यूक्तोऽर्थो ज्ञेयः । अत्र च महाभूतपदेन द्य्वणुकमपि विवक्षितम् । तस्यापि परमाणुभ्योऽधिक परिमाणतपोपचारात् । सर्वात्मगमेति न सर्वात्मसु गमनं विवक्षितम् । येनादृष्टे गमनायोग इति शङ्का स्यादपि तर्हि सर्वात्मसमवेतत्वमेव । तथैव किरणावल्युक्तेः । निरोधोऽपि सर्गहेतूनामेव नतु संसारहेतूनामपि तेन संहारोपपत्तिः । महेश्वरेति । महेश्वरेच्छया सहिता ये आत्मपरमाणुसंयोगास्तेभ्यो जतानि यानि कर्माणि तेभ्य इत्यर्थः ।

तत्संयोगेति । शरीरेन्द्रियमूलकारणपरमाणुसंयोगनिवृत्तावित्यर्थः । तेषां शरीरेन्द्रियाणामित्यर्थः । आपरमाण्वन्त इति । यद्यपि परमाण्वन्त इति वक्तुमुचितम् । तथाप्यन्तशब्दस्यावयववचनत्व-भ्रमनिरासेन परमाणूनामवधित्वामविष्कर्तुमाङोऽधिकस्य प्रयोगः । तेनैवमुच्यते । यावत्परमाण-वोऽवसानं तावद्विनाश इति । यथा दृष्टान्तः पट इति । तथा पृथिव्युदकेति । तेनैव प्रकारेण महेश्वरेच्छादिनेति यावत् । अनेनैव क्रमेण क्रियाविभागादिक्रमेणैवेत्यर्थः । उत्तरस्मिन्नुत्तरस्मिन्सति पूर्वस्य पूर्वस्य विनाश इति पाठः । तस्यायमर्थः । जलादौ सति पार्थिवस्य महाभूतस्य ज्वलनादौ सति जलस्येत्यादीति । उत्तरस्मिन्नुत्तरस्मिन्विनष्टे सतीति पाठस्तु लेखकागतः । उत्तरस्मिन् विनष्टे सतीति क्वाचित्कः पाठः । तत्राप्युत्तरस्मिन् सतीत्यत्रत्यसतीत्यस्यैव विवरणमविनष्टे सतीत्येतदिति ज्ञेयम् । परमाणुपर्यन्तविनाशप्रतिपादनमात्रेणैव परमाण्वस्थानलाभेऽपि सृष्टिहेतवः प्रकृत्यादय एवावतिष्टन्त इत्यादिसाङ्ख्यादिमत निरासायाह । ततः प्रविमक्ता इति । प्रविभक्ताः कार्यद्रव्यरहिताः । प्रचयाख्यसंयोगरहिताश्चेत्यर्थः । एतत्प्रकरणे कश्चिद्विशेषो वर्धमाने बोध्यः । उक्तभाष्यस्य प्रकृतोप-योगमाह । अत्र चेति । अत्र टीकायां पृथिव्याद्यात्मकस्येति पाठः । पृथिव्यादिपञ्चमहाभूतेतर-शरीरेन्द्रियादीत्यर्थो विवक्षितोऽतः पृथिवीव्यतिरिक्तभूतादिनाशानन्तरं पृथिवीनाश इति स्वीकारे प्रशस्तपादभाष्ये उत्तरस्मिन् प्रति पूर्वस्य नाशप्रतिपादनाज्जलादौ सति पार्थिवस्येत्यादि-किरणावल्यामुक्तेश्च तद्विरुद्धमेतदिति शङ्कानवकाशः । पृथिव्यात्मकस्य ब्रह्माण्डस्येति आदिपदशून्यः क्वाचित्कः पाठस्तु अन्यथाख्यातिकारीयव्याख्याने तथैव पाठस्य दर्शनेन लेखकागतः । यद्यप्य-न्यथाख्यातौ उत्तरस्मिन्नुत्तरस्मिन्नित्येवोक्ततया न तद्भष्यात्पृथिव्या अन्ते विनाश उक्त इति प्रथमतः प्रतिपादितमिति तद्धिरुद्धमेव फलकथनावसरे तथाचनम् । तथापि तत्र पूर्वोत्तरविरोधो ग्रन्थान्तरविरोधश्च स्पष्ट एवेति दर्शयितुमेव पृथिव्याद्यात्मकस्येत्यादि प्रयोगः । अत एव तत्राविनष्ट इति पदाभावेऽपि टीकायां क्वचिदविनष्ट इति पदप्रयोगः । तेनोत्तरनाशाभावे सति पूर्वनाशस्यैव प्रतीतेः । अत एव चान्यथाख्यातावितरभूतनाशानन्तरमित्युक्तेऽपि टीकायां तदितरसर्वनाशानन्तरमित्येवोक्तम् । एत-त्पाठस्तु उत्तरस्मिन्नित्यत्राविनष्ट इति शेषपूरणेनेति ज्ञातव्यम् । एतेनान्यथाख्यातिपक्षेऽपि स्पष्टदूषणः । केचितु विनष्ट इति लेखकागतपाठमाश्रित्य किरणावल्युक्ताद्वर्णकान्तरमेतदिति चाश्रित्य ब्रह्माण्ड-नाशोऽन्तितम इत्यानीय तद्दूषणावसरे किरणावल्यादिविरुद्धं वर्णकान्तरमेतदयुक्तमित्येवं परिहारोऽपि स्पष्टत्वाच्छिष्यैरेवोह्यतामिति भावेनेत्युक्त इत्याहुः ।

ननु यथा वातपित्तेत्यादितृतीयप्रकारो वैद्यकादिरीत्या शोधनीयोऽस्ति । अस्यापि प्रकारस्यैतदर्थतया वर्णने निमित्तम् । पुराणे यः प्रकार उक्तोऽस्तीति कृत्वेति ज्ञेयम् । मूलस्य लीलावत्यनुवाद-रूपत्वात्तद्य्वाख्यानवर्धमानानुसारेणाह । उपलक्षणं चैतदित्यादिना आदिपदप्रयोग इत्यन्तेन । अथैकदैवेति विशेषमित्यादिः प्रतीकोपादानपाठः । तदन्येषामपीति । हेतुसाकल्यमिति वतेते इति विवक्षितमिति शेषः । वर्धमानानुसारेणैवाह । तत्तदवयवेति । नाशोत्पादेऽपीति । उपगमापगमाभ्यां यथायोग्यं सम्बन्धः । उपगमेनोत्पादेऽपगमेन नाश इति । उत्पादविनाशयोर्नैककालकता किन्तु भिन्नकालकतेत्युक्तं क्रमेणेति । महाभूतानामप्यनेनैव क्रमेणेति पाठः । न्यायेनेति लेखकागतम् । क्रमेणेत्येव तद्भाष्यकारोक्तेः । तदुक्तेरित्यस्य प्रशस्तपादभाष्योक्तेरित्यर्थः । पटारम्भकत्वेऽपीति । अनेन हेतुसत्वमुक्तं भवति । ध्वंसाद्यनधिकरणत्वेनेति । शून्यशब्दस्य कादाचित्काभावपरत्वेन प्राग्व्याख्यातत्वात्प्रध्वंसस्येव प्रागभावस्यापि कादाचित्काभावत्वेन तदुभयसत्वे प्रबन्धशून्यत्वं भविष्यतीत्यतोऽत्र तदुभयाभावप्रतिपादनाय ध्वंसादीत्यादिपदप्रयोगः । प्रत्यक्षानुपलम्भेति । एतच्च द्य्वणुकावस्थानेति पाठमाश्रित्य व्याख्यातम् । तेनादिपदेन त्र्यणुकादिग्रहणाशयेनादिपदगर्भपाठ-मुपाददानानां पक्षे त्र्यणुकादिसत्वे तदनुपलम्भानुपपत्तिरिति अनुपलम्भबाध आयातीति सूचितं भवति । ननु द्य्वणुकादीति आदिपदघटितोऽपि पाठो बहुस्तकेषु पाठः प्रतीयते इति पाठे आदिपदस्य तर्हि का गतिरिति चेन्न । त्र्यणुकाद्यवस्थानेऽपि तत्स्पर्शस्यावयविस्पर्शवद्गहणाभावेन तत्स्पर्शानुद्भूतत्वमित्यादि प्रकल्प्य त्र्यणुकादेर्महत्वसमानाधिकरणोद्भूतस्पर्शवत्वाभावेनायोग्यतयाऽनुपलम्भबाधाभावेन त्र्यणु-कादेरप्यादिना ग्रहणोपपत्तिरिति कथंचित्पाठोपपादनं कार्यमित्यत्र तात्पर्यात् । यद्वा परमाणुद्वयसंयोग-स्यापि परमाणुवदेवातीन्द्रियतया तस्याप्रत्यक्षत्वाशयेनादिपदमिति तत्पाठोपपादनं ज्ञेयमिति टीकाशयः।





