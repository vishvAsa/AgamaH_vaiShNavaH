+++
title = "०६ अनुमानप्रतिपन्नं च अन्यथाप्यनुमेयम्"

+++


## ॐ तर्काप्रतिष्ठानादप्यन्यथाऽनुमेयमिति चेदेवमप्यनिर्मोक्षप्रसङ्गः ॐ

**अनुमानप्रतिपन्नं च अन्यथाप्यनुमेयम्**

**ॐ तर्काप्रतिष्ठानादप्यन्यथाऽनुमेयमिति चेदेवमप्यनिर्मोक्षप्रसङ्गः ॐ**

### **सुधा **

एवमनुमानेनाभावकर्तृकत्वं विश्वस्याशङ्क्यानुमानेनैवेश्वरकर्तृकत्वं समर्थितम् । तदेतन्मतातरेणाक्षिप्य समादधत्सूत्रम् ॐ तर्काप्रतिष्ठानादप्यन्यथाऽनुमेयमिति चेदेवमन्यनिर्मोक्ष-प्रसङ्गः ॐ इति ॥ तत्राक्षेपस्यायमर्थः । नायमनुमानावष्टम्भेन पूर्वपक्षः सिद्धान्तो वा युज्यते । यतः प्रमाणाभासेन पूर्वपक्षः प्रमाणेन च सिद्धान्तो भवति । न चानुमानं नाम प्रमाणमस्ति । (कुतः ।) अन्यथाऽप्यनुमेयम् । असत्प्रतिपक्षत्वं ह्यनुमानप्रामाण्यवादिभिरनुमानाङ्गमङ्गीकरणीयम् । प्रतिरुद्धस्य करणस्य क्वापि क्रियानिष्पादकत्वादर्शनात् । अनुमानप्रतिपन्नं चान्यथाऽप्यनुमेयम् अनुमातुं शक्यम् । कस्मात् । तर्काप्रतिष्ठानात् । ‘एवमेवानुमातव्यम्, न पुनरन्यथा’ इति तर्कस्य व्यवस्थाऽभावात् । तथा चोक्तम् । ‘उपाधिप्रतिपक्षौ तु क्व नामातीव दुर्वचा’विति ।

नन्विदं व्यधिकरणं, तर्कस्याप्रतिष्ठितत्वादन्यथाऽनुमेयमिति । मैवम् । एतदनेन ज्ञापयति सूत्रकारः ‘न तर्कोऽनुमानाद्भिद्यते’ इति । अथवा तर्कस्यानुमानस्याप्रतिष्ठानादप्रमाणत्वा-न्नानुमानेन पूर्वोत्तरपक्षौ युक्तौ । कथमप्रमाणत्वम् । यतोऽन्यथाऽनुमेयमिति आगमेति ।

तत्र समाधानसूत्रं सङ्गमयितुमुत्सूत्रमेव भाष्यकारस्तावदुत्तरमाह आगमेति ।

## **अनुव्याख्यानम्**

***ॐ तर्काप्रतिष्ठानादप्यन्यथाऽनुमेयमिति ***

***चेदेवमप्यनिर्मोक्षप्रसङ्गः ॐ ॥***

***आगमानुग्रहाभावे न तर्कः स्यात्प्रतिष्ठितः ॥***

आगमग्रहणं प्रमाणमात्रोपलक्षणम् । अत एवोत्तरार्धेऽक्षजमपि सङ्गृहीतम् । प्रमाणानु-ग्रहणमूलत्वशब्दाभ्यां प्रतिष्ठितप्रामाण्यप्रमाणान्तरावधृतपक्षलिङ्गव्याप्तिमत्त्वं तत्संवादित्वं चोच्यते ।

### **शेषवाक्यार्थचन्द्रिका **

ॐ तर्काप्रतिष्ठानादप्यन्यथाऽनुमेयमिति चेदेवमप्यनिर्मोक्षप्रसङ्गः ॐ ॥ नन्वागमानुग्रहाभाव इत्याद्युत्तरभाष्यमनर्थकम् । न चेदं तर्काप्रतिष्ठानादिति सौत्रसमाधानांश-विवरणरूपत्वान्नानर्थक्यमिति वाच्यम् । सौत्रपूर्वपक्षांशस्य परित्यागेन तत्स्थसिद्धां तांशस्यैव विवरणे निमित्तभावादित्यतः सौत्रपूर्वपक्षविवरणं स्पष्टत्वाच्छिष्यैरेवोह्यतामिति भावेन तत्परित्यागेन सिद्धान्तांशमात्रविवरणं भाष्यकाराणां नानुपपन्नमित्याशयेन स्वयं सङ्गतिप्रदर्शनपूर्वकं सूत्रमुपन्यस्य पूर्वपक्षांशं विवृणोति एवमित्यादिना ॥ कस्मादिति । सर्वत्र सत्प्रतिपक्षितत्वमात्रं साध्यं, तर्कस्या-व्यवस्थितत्वं च हेतुरिति द्रष्टव्यम् ॥ नन्विति । तर्काप्रतिष्ठानत्वानुमानप्रतिपन्नान्यथाऽनुमेयत्वयोर्व्यधि-करणत्वादित्यर्थः । अनुमानाव्यवस्थितताया एवानुमानप्रतिपन्नान्यथाऽनुमेयत्वोपपादकत्वादिति भावः ॥ कथमिति । अत्र च पक्षेऽनुमानस्याप्रमाण्यं साध्यं सत्प्रतिपक्षत्वं च हेतुरिति ।

नन्वेवमपि सौत्रसमाधानांशस्यान्यथाऽस्य प्रतिष्ठा चेति भाष्यशेषेणैव विवृतत्वादागमानुग्रहाभाव इत्यादिभाष्यानर्थक्यमेवेत्यतः समाधानांशं सौत्रं सङ्गमयितुं तदुपयुक्तार्थाभिधायितया तच्छेषत्वान्ना-नर्थक्यमित्याशयेनोक्तरीत्या तद्योजयति तत्रेति । अन्यथेत्यादिना सूत्रारूढस्याप्युत्तरत्र वक्ष्यमाणत्वा-त्तावदित्युक्तम् । नन्वागमानुगृहीतस्येव प्रत्यक्षानुगृहीतस्यापि तस्याक्षजागममूलस्येत्युत्तरत्र प्रतिष्ठित-त्वाभिधानाद् अत्र वाक्ये नागमस्यैव विशिष्य ग्रहणं युक्तमित्यतोऽत्रागमग्रहणस्य प्रमाणमात्रोप-लक्षणत्वेन प्रत्यक्षसङ्ग्राहकत्वेन तद्य्ववच्छेदकत्वाभावेन प्रत्यक्षागमाननुगृहीतस्यैवाप्रतिष्ठितत्वस्यात्राभि-धानान्नानुपपत्तिरित्याह आगमेति । मूले आगमग्रहणस्य प्रमाणमात्रोपलक्षणत्वे मूलकारीयं ज्ञापकमाह अत एवेति । आगमग्रहणस्य प्रमाणमात्रोपलक्षणत्वेनाभिप्रेतत्वादेवेत्यर्थः । अन्यथा तत्र स्यादिति भावः ॥ प्रतिष्ठितेति । निश्चितप्रामाण्येत्यर्थः ।

### **परिमल **

मतान्तरेणेति । तर्काप्रामाण्यवादिमतेनेत्यर्थः । तथा चोक्तमिति । पूर्वपादीयानु-व्याख्याने ॥ इदं व्यधिकरणमिति । अनुमानाप्रतिष्ठानादिति वा । अन्यथा तर्क्यमिति वा विन्यसितव्य-मिति भावः । पूर्वमनुमानाप्रामाण्ये अन्यथेत्यादिर्हेतुः । तत्र हेतुस्तर्केत्यादिरिति व्याख्यातम् । इदानीं साध्यान्तरे तर्केत्यादिहेतुः । तत्र हेतुरन्यथेत्यादिरित्याह अथवेति । सूत्रं सूत्रांशम् । प्रतिष्ठितप्रामाण्येति बहुव्रीहिः ।

### **श्रीनिवासतीर्थीया **

ॐ तर्काप्रतिष्ठानादप्यन्यथाऽनुमेयमिति चेदेवमप्यनिर्मोक्षप्रसङ्गः ॐ ॥ अस्तीति । येनानुमानरूपप्रमाणेन सिद्धान्तः स्यादित्यर्थः । व्यधिकरणमिति । इदमन्यथाऽनुमेय-मनुमानस्याव्यवस्थितत्वादिति वक्तव्यत्वेन तर्कस्येत्येतद्य्वधिकरणमिति भावः । पूर्वयोजनायां तर्का-प्रतिष्ठानमन्यथाऽनुमेयत्वरूपे साध्ये हेतुः । इदानीं तु तर्कस्याप्रामाण्यरूपाप्रतिष्ठितत्वे प्रत्यनुमान-पराहतत्वरूपमन्यथानुमेयत्वं हेतुरिति भेदः । अत एवोपलक्षणज्ञापनायैवेत्यर्थः ॥ प्रतिष्ठितेति । प्रतिष्ठितप्रामाण्यकं यत्प्रमाणं तदवधृतेरित्यर्थः ।

### **वाक्यार्थरत्नमाला **

इति सौत्रसमाधानांशेति । इति यत्सूत्रं तत्रत्यसमाधानांशेति योजना । अथवा तर्कस्येत्युत्तरपक्षादेतत्पक्षस्य भेदं दर्शयितुमेतत्पक्षविषयमाह । सर्वत्रेति । पूर्वपक्षसिद्धानु-मानयोरित्यर्थः । अत एवोत्तरमूलं सर्वत्र प्रत्यनुमानसम्भव इतीति । सत्प्रतिपक्षितत्वमत्र साध्यमित्येव मूलकोशे पाठानुसारेण सत्प्रतिपक्षितत्वमत्रेत्येव पाठः । अत्रेत्यस्य चात्र पक्षे एतद्योजनायामित्यर्थः । वक्ष्यति चात्र पक्ष इति । मात्रमिति तु लेखकदोषात् । हेतुरितीत्यनन्तरं द्रष्टव्यमिति शेषः । उक्त-रीत्येति । उपयुक्तार्थाभिधायितयेत्यर्थः । सूत्रारूढस्यापीति । उत्तरस्येति शेषः । प्रमाण-मात्रोपलक्षणत्वेनेति मूलम् । अजहत्स्वार्थलक्षणया प्रत्यक्षागमरूपानुमानातिरिक्तप्रमाणमात्रोप-लक्षणत्वेनेत्यर्थः ।





