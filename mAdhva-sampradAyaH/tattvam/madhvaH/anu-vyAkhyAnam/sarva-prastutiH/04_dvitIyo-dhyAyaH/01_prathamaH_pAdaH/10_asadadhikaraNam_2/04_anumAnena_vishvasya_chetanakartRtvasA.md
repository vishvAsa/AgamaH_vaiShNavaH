+++
title = "०४ अनुमानेन विश्वस्य चेतनकर्तृत्वसाधनम्"

+++


## उत्पत्तिनाशकारी च बुद्धिमान्दृश्यते क्वचित्

**अनुमानेन विश्वस्य चेतनकर्तृत्वसाधनम्**

**उत्पत्तिनाशकारी च बुद्धिमान्दृश्यते क्वचित्**

### **सुधा **

प्रथमसूत्रेऽभावस्य कर्तृत्वनिरासायानुमानमुक्तम् । इदानीमितोऽपि नाभावकर्तृकं जगत्, चेतनकर्तृकत्वे ‘दृष्टान्तभावादि’ति सूत्रस्य वृत्त्यन्तरमभिप्रेत्य चेतनकर्तृकत्वे अनुमानमाह उत्पत्तीति ।

## **अनुव्याख्यानम्**

***उत्पत्तिनाशकारी च बुद्धिमान्दृश्यते क्वचित् ॥***

***तद्दृष्टान्तेन सर्वत्र कर्ता किन्नानुमीयते ॥***

बुद्धिमानुत्पत्तिनाशकारीति बुद्धिपूर्वं तत्कर्तेत्यर्थः । क्वचित्पटादौ । सर्वत्र विप्रतिपन्ने कार्ये । महदादिकार्य इत्येवोक्तेऽङ्कुरादौ व्यभिचारः शङ्क्येत, तदर्थं तस्यापि पक्षनिक्षेपार्थं सर्वत्रेत्युक्तम् । कर्ता बुद्धिमानिति शेषः । अन्यथाऽभावकर्तृत्ववादिनं प्रति सिद्धसाधनताप्रसङ्गात् । किमाक्षेपे । अननुमाने न किमपि कारणम् । दृष्टान्ताभावेन प्रतिपक्षासम्भवादित्यर्थः ।

एतेन ‘स्वपक्षदोषाच्चे’ति सूत्रमपि व्याख्यातं भवति । अयमत्र प्रयोगक्रमः । विमतं कार्यं चेतनोत्पाद्यं कार्यत्वाद्धटवत् । चेतनविनाश्यं च तत एव तद्वदेव । विमतोत्पत्तिश्चेतनकर्तृका उत्पत्तित्वात्पटोत्पत्तिवत् । विमतो विनाशश्चेतनकर्तृको विनाशत्वात्सम्मवदिति । अत्र विनाशस्य चेतनकर्तृकत्वसाधनं प्रासङ्गिकम् । यद्वा केचित्कारणस्य बीजादेः प्रध्वंसेनाङ्कुरादेर् जन्म-दर्शनात्तन्त्वादिनाशेन पटादिनाशदर्शनाच्च प्रध्वंसाभावस्यैव जगज्जन्मविनाशकर्तृत्वमास्थिताः । यथोक्तम् । नानुपमृद्य प्रादुर्भावादिति । तन्मतं वाऽत्रासदित्यादिसूत्रैर्निराकृतमिति ज्ञापनार्थम् । दृष्टान्ताभावस्तु स्वयमूहनीयः ।

### **शेषवाक्यार्थचन्द्रिका **

ननूत्पत्तीत्युत्तरभाष्यमनर्थकम् । न चैतत् ‘न तु दृष्टान्तभावादि’त्ये-तत्सूत्रोक्तानुमानप्रदर्शनार्थत्वान्नानर्थक्यमिति वाच्यम् । एतत्सूत्रोक्तानुमानस्य सर्वनाशेष्वपीत्यादिपूर्व-भाष्येणैव प्रदर्शितत्वेन तादर्थ्यायोगादित्यतः पूर्वं प्रलये परमेश्वरादिसद्भावसाधकानुमानभावान्नैव प्रलये सर्वासत्वमङ्गीकर्तुं शक्यमिति योजनामभिप्रेत्य तदनुमानं ‘सर्वनाशेष्वपी’त्यादिना भाष्ये प्रदर्शितमिदानीं तु योजनान्तरम् अभिप्रेत्य सूत्रसूचितानुमानप्रदर्शनं क्रियत इति नानर्थक्यमित्यभिप्रेत्य योजनान्तर-प्रदर्शनपूर्वकं सूत्रसूचितानुमानप्रदर्शकतयोत्तरवाक्यं योजयितुम् ‘असदिति चेन्न प्रतिषेधमात्रत्वात्’ इति प्रथमसूत्र एव आभावो न कर्ता निषेधैकस्वरूपत्वादित्यभावकर्तृत्वनिरासायानुमानस्योक्तत्वा-त्किमनेनत्यतस्तन्निरासाय युक्त्यन्तरोपदर्शनार्थत्वान्नानुपपत्तिरित्याह प्रथमसूत्र इति ॥ व्याख्यातं भवतीति । स्वपक्षे प्रागभावकर्तृत्वरूपस्वपक्षे अप्रामाणिकत्वाख्यदोषाच्चेति व्याख्यातं भवतीत्यर्थः । प्रागभावकर्तृत्वे प्रमाणान्तरस्य सर्वथाऽप्यभावेनानुमानमेव तथेति वाच्यम् । तदपि विश्वप्रागभाव इत्येवंरूपं प्रागुक्तप्रकारेण दूषितमिति नोपपद्यते । अतो विश्वं प्रागभावकर्तृकं कार्यत्वादित्येव वाच्यम् । तच्च दृष्टान्ताभावान्न सम्भवतीत्यप्रामाणिकत्वं प्रागभावकर्तृत्वपक्षस्येति भावः । यद्वा प्रागभाव-कर्तृत्वपक्षे दृष्टान्ताभावाख्यदोषाच्चेति व्याख्यातं भवतीत्यर्थः । चेतनस्योत्पत्तिकर्तृत्वसाधनमात्रेणैव प्रागभावकर्तृत्वपक्षनिराससिद्धेर्विनाशस्य चेतनकर्तृत्वसाधनं भाष्येऽसङ्गतमित्यत आह अत्रेति । प्रासङ्गिकत्वमसहमानः पक्षान्तरमाह यद्वेति । प्रध्वंसाभावस्यैव जगज्जन्मविनाशकर्तृत्वमपि केषा-ञ्चित्सम्प्रतिपन्नमित्यत्रैव न्यायसूत्रसम्मतिमाह यथेति । चतुर्थाध्याय इति शेषः । तत्सूत्रं पठति नेति । अत्र ‘नानुपमृद्य प्रादुर्भावादि’त्यस्याभावाद्भावोत्पत्तिरिति पूर्वेण सम्बन्धः । अभावाद्भावस्य कार्यस्योत्पत्तिः । कुतः । न बीजमनुपमृद्याङ्कुरस्य प्रादुर्भावो यत इत्यर्थः ।

अयमाशयः । न किलाविनष्टे कारणे कार्यमुत्पद्यते । बीजनाशोत्तरकालमङ्कुरस्य प्रादुर्भावदर्शनात् । यदि च विनाशोऽङ्कुरकारणं नाभविष्यत् । अविनष्टेऽपि बीजेऽङ्कुरोऽभविष्यत् । न चैवमस्ति । तस्माद्बीजविनाशाभावेऽङ्कुरानुत्पतेः सति च तस्मिंस्तदुत्पत्तेरन्वयव्यतिरेकसध्रीचीनप्रत्यक्षेण बीज-विनाश एवाङ्कुरकारणमिति निश्चीयते । ततश्च तद्दृष्टान्तेन सर्वत्रापि तदनुमानमिति । यद्यप्यत्रान्वय-व्यतिरेकबलात्कारणविनाशस्य कार्योत्पत्तिकर्तृत्वमेव प्राप्तं न तु कार्यनाशकर्तृत्वमपीति न परेषां प्रध्वंस-स्यैव जगदुत्पत्तिविनाशकर्तृत्वाङ्गीकारे सम्मतितयाऽस्योपन्यासो न तु विनाशकर्तृत्वेऽपीति नानुपपत्ति-रित्याहुः । वस्तुतस्त्वन्वयव्यतिरेकसहचारदर्शनसहकृतप्रत्यक्षमवलम्ब्य कारणनाशस्य कार्योत्पत्तिकर्तृत्वं वदतोऽभावस्योत्पत्तिकर्तृतायामिव नाशकर्तृतायामपि तत्कल्पकान्वयव्यतिरेकसहचारदर्शनसहकृत-प्रत्यक्षस्याविशेषेण कार्योत्पत्तिमात्रकर्तृत्वसूत्रणास्वारस्यात्तत्स्वारस्याय नानुपमृद्य प्रादुर्भावादित्यत्र प्रादुर्भावपदस्य विनाशोपलक्षणत्वस्याश्रयणीयत्वेन फलतः सूत्रस्य जगदुत्पत्तिविनाशकर्तृत्वाङ्गीकार-समर्पकत्वमस्तीत्यभिप्रेत्यैवैतत्सूत्रोदाहरणम् । अत एव भाष्यवार्तिकादौ तन्त्वादिनाशेन पटादि-नाशस्यानुदाहरणेऽपि स्वयं तदुदाहरणं तत्राप्येतदुदाहर्तव्यमित्यभिप्रेत्य पूर्वं कृतमित्यवधेयम् । अत्र मूलकोशेषु भाष्यवार्तिकादिषु च प्रादुर्भावादितीत्येव सर्वत्र पाठदर्शनात्, क्वाचित्कः ‘नानुपमृद्य प्रादुर्भावादी’ति पाठो व्याख्यातृमतिदोषपरिकल्पित एवेति ध्येयम् ।

ज्ञापनार्थमित्यत्र विनाशस्य चेतनकर्तृकत्वसाधनमित्यनुषङ्गः । नन्वन्वयव्यतिरेकसहचार-निश्चयसध्रीचीनप्रत्यक्षेण ध्वंसस्योत्पत्तिविनाशकर्तृतायाः सिद्धत्वात्कथमनेन तन्निरास इत्यत आह दृष्टान्ताभावस्त्विति । अविनष्टस्यैव बीजादेरङ्कुरात्मना परिणतत्वान्न बीजध्वंसाङ्कुरोत्पादयो-रन्वयव्यतिरेकौ स्तः । न चाङ्कुरस्याविनष्टबीजोपादानत्वे कुण्डले सुवर्णस्येवाङ्कुरेऽपि बीजत्वानुगतिः स्यादिति वाच्यम् । परिणामस्यानेकप्रकारत्वस्य प्रागुपपादितत्वेन यत्र धर्मिणस्तादवस्थ्येऽपि धर्मस्यैव अन्यथाभावस् तत्रैवोपादानगतधर्मेस्योपादेयेऽनुगतता । ततश्च कटकाद्याकारस्य सुवर्णस्य कुण्डलत्वाद्यापत्तौ कुण्डलत्वाद्यापन्नेऽपि सुवर्णव्यवहारदर्शनाद्धर्मिणस्तादवस्थ्यसिद्ध्योपादेये उपादान धर्मस्यानुगतिर् युक्ता । इह च क्षीरस्य दधिभाववद्बीजस्याङ्कुरभावो धर्मिस्वरूपस्यैव परिणामरूपो विशेषिपरिवर्त एव । तथा च क्षीरस्य दधिभावापत्तौ क्षीरव्यवहारानुपलम्भाद्धर्मिभूतक्षीरस्यैवातञ्चनादि-वशाद्दधिभावेन धर्मिणोऽतादवस्थ्यादुपादेये यथा क्षीरत्वाननुगतिस्तथा धर्मिभूतस्य बीजस्यैवाङ्कुर-भावाद्धर्मिर्णोऽतादवस्थ्यान्नाङ्कुरे बीजत्वानुगतिः प्रसज्यत इति । एवं तन्त्वादिनाशतिरिक्तपटादिनाशा-सम्प्रतिपत्त्या कारणनाशस्य कार्यनाशान्वयव्यतिरेकयोस्तत्राप्यसम्प्रतिपत्तेर्नान्वयव्यतिरेकसहचारनिश्चय- सहकृतप्रत्यक्षेण ध्वंसस्य कार्योत्पत्तिविनाशकर्तृत्वसिद्धिरित्येवं दृष्टान्ताभावः स्वयमूहनीय इत्यर्थः ।

### **परिमल **

अनुमानमुक्तमिति । प्रतिषेधमात्रत्वरूपमित्यर्थः ॥ सूत्रस्येति । न तु दृष्टान्त-भावादिति सूत्रस्येत्यर्थः ॥ एतेनेति । अननुमाने किमपि कारणं नेत्याद्यर्थककिम्पदप्रयोगेणेत्यर्थः ॥ स्वपक्षे सर्वासत्त्वपक्षे तत्साधकदृष्टान्ताभावदोषाच्चेति व्याख्यातमित्यर्थः ॥ विमतमिति । आदि-कालीनमित्यर्थः । एवमग्रेऽपि ॥ प्रासङ्गिकमिति । एतत्प्रयोगस्य प्रलयप्राक्कालीनचेतनसत्त्वसाधकत्वेन लयकालेतदसाधकत्वात् । उत्पत्तेश्चेतनकर्तृत्वसाधनप्रसङ्गाद् विनाशस्य तथात्वं साधितमित्यर्थः ॥ नानुपमृद्येति । कारणमविनाश्य कार्यस्योत्पत्तिविनाशौ न स्त इत्यर्थः । ननु प्रध्वंसकर्तृत्वपक्षेपि तन्निरासकाः ‘प्रतिषेधमात्रत्वात्’ ‘अपीतौ तद्वत्प्रसङ्गादसमञ्जसं’ ‘न तु दृष्टान्तभावादि’ति सूत्रत्रयोक्तहेतवो मूलोक्तदिशा व्याख्याता इति ज्ञायते । ‘स्वपक्षदोषाच्चे’ति सूत्रोक्तहेतुव्याख्यानं न ज्ञायते इत्यत आह दृष्टान्ता भावस्त्विति । अविनष्टस्यैव बीजादेरङ्कुरादिजननादव्यतिषिक्ततन्तुनाशेन पटनाशस्य त्वन्मतेऽप्यभावात् । व्यतिषिक्ततन्तुनाशान्यपटनाशस्यैवाभावादित्यूहनीय इति भावः ।

### **यादुपत्यम् **

नानुपमृद्येति । कारणमनुपमृद्य न कार्यप्रादुर्भाव उत्पत्तिरिति यावत् । किन्तु कारणं विनाश्यैव कार्यमुत्पद्यते । आदिपदेन विनाशपरिग्रहः ॥ स्वयमूहनीय इति । अविनष्टस्यैव बीजादे-रङ्कुराद्यात्मना परिणतत्वान्नाद्यो दृष्टान्तोऽस्माकं सम्मतः । नापि द्वितीयः । तन्तुनाशातिरिक्त-पटनाशाभावादिति भावः । न चाङ्कुरस्याविनष्टबीजोपादानकत्वे घटे मृत्त्वमिवाङ्कुरे बीजत्वप्रसङ्ग इति वाच्यम् । यत्र धर्मिणस्तादवस्थ्ये धर्मस्यैवान्यथाभावस्तत्रैवोपादानगतो धर्म उपादेये भवति । यथा घटे मृत्त्वम् । यत्र तु एवान्यथाभावो न तत्रोपादानधर्म उपादेये भवति । क्षीरस्य दध्यात्मना परिणामे क्षीर-व्यवहारानुपलम्भात् । बीजादेश्च धर्मिण एवाङ्कुराद्यात्मना परिणतत्वान्नाङ्कुरादौ बीजत्वादिप्राप्तिरिति ।

### **श्रीनिवासतीर्थीया **

यथोक्तमिति । कारणत्वरूपमनुपमृद्य कार्यस्य प्रादुर्भावः । आदिपदेन नाशो वा नेत्यर्थः ॥ दृष्टान्ताभावस्त्विति । बीजादेः प्रध्वंसेनाङ्कुरादेर्जननदर्शनात् । तन्त्वादिनाशेन पटनाशदर्शनाच्चेत्युक्तदृष्टान्ताभावस्त्वित्यर्थः । तन्त्वादिनाशातिरिक्तपटादिनाशाभावादिति भावः ।





