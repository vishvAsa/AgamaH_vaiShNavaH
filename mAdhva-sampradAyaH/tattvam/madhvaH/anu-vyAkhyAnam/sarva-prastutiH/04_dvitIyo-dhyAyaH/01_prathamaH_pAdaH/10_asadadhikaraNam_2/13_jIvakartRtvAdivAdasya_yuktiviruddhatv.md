+++
title = "१३ जीवकर्तृत्वादिवादस्य युक्तिविरुद्धत्वम्"

+++


## क्वचिज्जीवाकृतं दृष्ट्वाऽचेतनादेव चाकृतम्

**जीवकर्तृत्वादिवादस्य युक्तिविरुद्धत्वम्**

**क्वचिज्जीवाकृतं दृष्ट्वाऽचेतनादेव चाकृतम्**

### **सुधा **

ननु कथं जगतो जीवकर्तृत्वादिवादस्य युक्तिविरुद्धत्वमित्यत आह क्वचिदिति ।

## **अनुव्याख्यानम्**

***क्वचिज्जीवाकृतं दृष्ट्वाऽचेतनादेव चाकृतम् ।***

***तद्वदेवानुमाऽन्यत्र वस्तुत्वाक्क्रियते श्रुतेः ॥ २-१-४ ॥***

क्वचिद् देशादौ । यद्वा क्वचिज् जीवादौ । अकृतमिति च भावप्रधानो निर्देशः । कारणत्व-मात्रमत्र पूर्वपक्षो न कर्तृत्वमित्यतोऽचेतनादिति पञ्चमीप्रयोगः । अचेतनादकृतं च दृष्ट्वा । एवशब्देन दृष्टान्तानामसन्दिग्धसाध्यतामाह । अनुमा अनुमितिः । अन्यथा वस्तुत्वस्यैवानुमानत्वात्पञ्चमी न स्यात् । जीवामकृतत्वादेरिति शेषः । अन्यत्र महदादौ ।

अत्रैते प्रयोगाः । महदादिकार्यं न जीवकृतं वस्तुत्वाज्जीववत्, विमतं न प्रधानकार्यं वस्तुत्वा-त्प्रधानवत्, विमतं नासत्कार्यं वस्तुत्वाद्धटवदिति । यद्यपि जीवस्य निमित्तत्वेन प्रधानस्योपाद-दानत्वेन जगत्कारणत्वमङ्गीकृतमेव तथाऽपि स्वातन्त्र्याभावाभिप्रायेणेदं वचनमितति न विरोधः ।

### **शेषवाक्यार्थचन्द्रिका **

देशादावित्यादिपदेन कालपरिग्रहः । ननु देशादेरपि जीवाद्यकृतत्वं ममासम्प्रतिप्न्नमिति न तस्य दृष्टान्ततयोपादानं युज्यत इत्यरुचेराह यद्वेति । आदिपदेन प्रधानादेः परिग्रहः । ननु कर्तृकरणयोस्तृतीयेति कर्तृकरणयोस्तद्विधानादचेतनेनाकृतमिति तृतीयया भवितव्यम् । अचेतनादिति पञ्चमी तु कथमित्यत आह कारणत्वमात्रमिति । तद्वदनुमा क्रियत इत्येतावता पूर्तेर्मूले एवशब्दवैयर्थ्यमित्यतस्तत्प्रयोजनमाह एवशब्देनेति । अनुमाशब्दस्य करणसाधनत्वभ्रान्तिं निवारयति अनुमाऽनुमितिरिति । भावसाधन एवायमनुमाशब्द इत्यर्थः । करणसाधनत्वे बाधकमाह अन्यथेति । तथा सति वस्तुत्वमनुमेत्येव वक्तव्यत्वादित्यर्थः । अत्र टीकायामनुमानमित्यनन्तरमन्यथा वस्तुत्व-स्यैवानुमानत्वात्पञ्चमो न स्यादित्येव मूलकोशे पाठः । अचेतनादिति पञ्चमीप्रयोग इत्यनन्तरं तत्पाठस्तु लेखकदोषपतिता मूलकोशेष्वदर्शनादनन्वितत्वाच्चेत्यवधेयम् । सिद्धान्तविरोधमाशङ्क्य परिहरति यद्यपीति ॥ विरेध इति । सिद्धान्तविरोध इत्यर्थः ।

### **परिमल **

पञ्चमीप्रयोग इति । कर्तृत्वपक्षे कर्तृकरणयोस्तृतीयेति तृतीया स्यादिति भावः । अन्यथेति । कर्तृत्वपूर्वपक्ष इत्यर्थः । अचेतनादित्येतदचेतनत्वादित्यनुमानपरत्वपञ्चम्युपपत्तिरस्तीत्यत उक्तं वस्तुत्वस्यैवेति । किन्तु तृतीया स्यादिति वाक्यशेषः ॥ नासत्कार्यमिति । शून्यकार्य-मकारणकार्यं वानेत्यर्थः ॥ निमित्तत्वेनेति । जीवस्यादृष्टाधारतयेत्यादिना प्रागुक्तदिशेति भावः ।

### **यादुपत्यम् **

क्वचिद्देशादाविति । अव्याकृताकाशादौ नित्य इत्यर्थः । जीवादावित्यदिपदेन प्रधानादिपरिग्रहः ॥ पञ्चमीप्रयोग इति । हेतौ पञ्चमीविधानात् । कर्तृत्वे तु तृतीयया भाव्यमिति भावः ॥ अन्यथेति । अनुमाशब्देन करणव्युत्पत्त्याऽनुमानपरिग्रह इत्यर्थः ।

### **श्रीनिवासतीर्थीया **

अनुमानत्वाद् अनुमितिकाणत्वात् ।

