+++
title = "०७ अनुमानस्य प्रमाणानुगृहीतत्त्वे प्रामाण्यमन्यथाऽप्रामाण्यम्"

+++


## ॐ तर्काप्रतिष्ठानादप्यन्यथाऽनुमेयमिति चेदेवमप्यनिर्मोक्षप्रसङ्गः ॐ

**अनुमानस्य प्रमाणानुगृहीतत्त्वे प्रामाण्यमन्यथाऽप्रामाण्यम्**

**ॐ तर्काप्रतिष्ठानादप्यन्यथाऽनुमेयमिति चेदेवमप्यनिर्मोक्षप्रसङ्गः ॐ**

### **सुधा **

तत्राद्ययोजनायामस्यायमर्थः । यदुक्तमनुमानस्याव्यवस्थितत्वेन सर्वत्र प्रत्यनुमान-सम्भव इति तदनुपपन्नम् । यतः प्रामाणानुग्रहाभावे तर्को न प्रतिष्ठितः स्यात् । किन्तु प्रामाण-मूलस्यैवास्य प्रतिष्ठितिः स्यात् । एतदुक्तं भवति । प्रत्यनुमानं भवत्किं प्रमाणानुग्रहरहितं स्यात्, उत तन्मूलम् । आद्यं तु कथं स्वयमदृढभूमिकं परं प्रतिरुन्ध्यात् । न हि भवति तरक्षोः प्रतिपक्षो हरिणशावः । किन्त्वाद्येनैव प्रमाणमूलेन बाध्यते । द्वितीयं तु स्यादेव प्रमाणम् । आद्यं चापबाधेत । उभयथाऽपि न सर्वानुमानाप्रामाण्यम् । यदा तूभयोर् अपि प्रमाणमूलत्वसन्देहस् तदाऽस्तु प्रतिरोधः । किन्तु नैवं सर्वत्र । अवधारणायां तु पूर्वैव गतिरिति ।

### **शेषवाक्यार्थचन्द्रिका **

न प्रतिष्ठित इति । न प्रमाणं स्यादित्यर्थः । अत्र मूलगततर्कशब्देन प्रतिपक्षानुमानमाद्ये, द्वितीये स्थापनानुमानं च विवक्षितमिति ध्येयम् । अस्तु प्रमाणमूलस्यैवास्य प्रतिष्ठितत्वं तथाऽपि कुतो न प्रतिपक्षानुमानसम्भव इत्यत आह एतदुक्तं भवतीति ॥ किन्त्वाद्येनै-वेत्यादि । अनेन द्वितीयार्धगतेन अस्येत्यनेनाद्ये स्थापनानुमानं, द्वितीये प्रतिपक्षानुमानं परामृश्यत इत्युक्तं भवति । ननु प्रमाणमूलेनाद्येन द्वितीयस्य वा, प्रमाणमूलेन द्वितीयेनाद्यस्य वा, बाधाभ्युपगमे तदनुमानाप्रामाण्यप्राप्तेः परस्येष्टसिद्धिरित्यतः सर्वानुमानाप्रमाण्यप्राप्तावेव परस्येष्टसिद्धिर्न तु यत्किञ्चि-दनुमानाप्रामाण्यप्राप्तौ, ततश्चाद्यपक्षे आद्यस्यैव द्वितीयपक्षे च द्वितीयस्यानुमानस्यैवाप्रामाण्यप्राप्त्या पक्षद्वयेऽपि सर्वानुमानाप्रामाण्याप्राप्तेर्नेष्टसिद्धिरित्याह उभयथाऽपीति । यत्किञ्चिदनुमानाप्रामाण्यवर्णनं च प्रकृतानुपयुक्तं सिद्धान्तिन इष्टं चेति न दूषणमिति भावः । ननु यत्रानुमानद्वये एकं प्रमाणमूलतया निश्चितम् । तत्राद्यस्य द्वितीयस्य वा प्रमाणत्वादुभयोरप्रामाण्याप्राप्तावपि यत्र नैकमपि प्रमाणमूलतया निश्चितं तत्रैकेनापरस्य बाधायोगात्परस्परप्रतिरोधकत्वं भविष्यतीत्यत इष्टापत्त्या सामाधत्ते यदा त्विति । तर्हि तत्रानुमानद्वयमप्यप्रमाणं स्यादिति मदिष्टसिद्धिरिति शङ्कते किन्त्विति । यत्रानु-मानद्वयस्य प्रमाणमूलत्वसन्देहस्तत्र प्रतिरुद्धत्वेनानुमानद्वयाप्रामाण्यप्राप्तावपि यत्रान्यतरस्य प्रमाण-मूलत्वनिश्चयस्तत्र परस्परप्रतिरोधकत्वानुपपत्त्या तदप्राप्तेः सर्वानुमानाप्रामाण्यानिश्चयान्न परस्येष्ट-सिद्धिरित्याशयेनाह नैवं सर्वत्रेति । अङ्गीकृत्य च स्थलविशेषे उभयाप्रामाण्यमिदं समाधानम् । वस्तुतस्तु वस्तुनो निःस्वभावत्वानुपपत्त्याऽन्यतरस्य प्रमाणमूलत्वस्यावश्यम्भावात्तात्कालिक-सन्देहेऽप्यन्यतरस्य परीक्षया प्रमाणमूलत्वावधारणसम्भवात्प्रमाणमूलेनेतरबाधसम्भवान्नोभयोरप्रामाण्यं तत्रापीत्याह अवधारणायामिति ॥ पूर्वैवेति । प्रमाणमूलेनातथाभूतस्य बाध इत्युक्तैवेत्यर्थः ।

### **परिमल **

अस्येति । सिद्धान्तसूत्रांशस्येत्यर्थः । किन्त्वित्यध्याहृत्योत्तरार्धं योजयति किन्तु प्रमाणमूलस्येति । अक्षजागममूलस्येत्यस्यार्थोऽयम् ॥ प्रतिष्ठितिरिति । प्रामाण्यमित्यर्थः । ननूभयोरपि मानमूलत्वानिर्णये स्यादेव सर्वानुमानाप्रमाण्यमित्यत आह यदा त्विति ॥ किन्त्विति । येन सर्वानुमानाप्रामाण्यमिति वाक्यशेषः ॥ अवधारणायां त्विति । अन्यतरस्य प्रमाणमूलत्वनिर्णये तु तेन प्रमाणभूतेनान्यतरस्य बाध इति न सर्वानुमानाप्रामाण्यमिति पूर्वोक्तैव गतिरित्यर्थः ।

### **यादुपत्यम् **

ॐ तर्काप्रतिष्ठानादप्यन्यथाऽनुमेयमिति चेदेवमप्यनिर्मोक्षप्रसङ्गः ॐ ॥ अनुमानं नाम प्रमाणमेव नास्ति प्रतिपक्षानुमानसद्भावेनाप्रतिपक्षत्वरूपाङ्गविकलत्वाद् इत्याद्यायोजनालब्ध मर्थमनूद्य दूषयति । यदुक्तमित्यादिना ॥ न प्रतिष्ठित इति । न लब्धात्मेत्यर्थः । अत्र मूलगततर्कशब्देन प्रतिपक्षानुमानमाद्ये, द्वितीये स्थापनानुमानं च विवक्षितमिति ध्येयम् ॥ किन्त्वाद्येनैवेत्यादि । अनेन द्वितीयार्धगतेनास्येत्यनेनाद्ये स्थापनानुमानं, द्वितीये प्रतिपक्षानुमानं परामृश्यत इत्युक्तं भवति ॥ न सर्वथाऽनुमानाप्रामाण्यमिति । न सर्वथाऽनुमानरूपप्रमाणाभावप्राप्तिरित्यर्थः । ननु तदैव सर्वथाऽनु-मानाभावः प्राप्त इत्याशङ्कते किन्त्विति । उत्तरमाह नैवं सर्वत्रेति । अत्र हेतुमाह अवधारणायामिति । प्रमाणमूलतयाऽवधृतस्यैव दुर्बलबाधकतया प्रामाण्यसिद्धौ, न सर्वथाऽनुमानाभाव इति पूर्वोक्तैव गतिर्यत इत्यर्थः ।

### **श्रीनिवासतीर्थीया **

द्वितीयं तन्मूलकम् । उभयथा प्रत्यनुमानप्रमाणानुग्रहराहित्ये तन्मूलत्वे वेत्यर्थः ॥ न सर्वेति । आद्यं त्विति पूर्वोक्तरीत्येत्यर्थः । एवम् उभयोरपि प्रमाणमूलत्वम् ॥ अवधारणायामिति । एकस्य प्रमाणमूलत्वावधारणायामित्यर्थः ।

### **वाक्यार्थरत्नमाला **

मूले आद्ययोजनायामिति । तर्कस्याप्रतिष्टितत्वेन सर्वत्र सत्प्रतिपक्षत्व-साधनतया योजनायामित्यर्थः । अनुमानस्याव्यवस्थितत्वेनेति मूलम् । अत्र चैवमेवानुमातव्यम् । न पुनरन्यथेति तर्कस्याव्यवस्थितत्वमेवानुमानस्याव्यवस्थितत्वपदेनोच्यत इति तर्कस्येति वाच्यमिति शङ्का-नवकाशः । आद्य इति । आद्ययोजनानुसारेणार्थकथनपक्ष इत्यर्थः । द्वितीय इति । द्वितीययोजना-मित्यादिनोक्तार्थ इत्यर्थः । स्थापनानुमाने च द्वितीय इति सम्बन्धः । चस्त्वर्थः । प्रत्यक्षानुमानं त्विति । एतेन समुच्चयार्थक चशब्दप्रयोगायोग इति निरस्तमिति ज्ञेयम् । आद्येत्विति मूलम् । प्रत्यनुमानमिति वर्तते । तेषां विशेष्याकाङ्क्षानिवृत्तिरिति ज्ञेयम् । क्वचिदाद्यं त्विति पाठः । तत्प्रमाणानुग्रहरहितप्रत्यनुमानं त्वित्यर्थान्न शेषपूरणादिप्रसक्तिरिति ज्ञेयम् । न हि भवति तरक्षोरिति मूलम् । समरकण्डूनिघ्नविषाणकोटिसमुल्लिखितगण्डशैलस्य विरिनमाहिषस्यैव सत्प्रतिपक्षत्वादिति भावः । सत्प्रतिपक्षविचारस्थलीयन्यायवाचस्पतौ तयोरेव परस्परप्रतिपक्षत्ववर्णनादिति ज्ञेयम् । प्रामाण्यप्राप्तावित्यप्रामाण्यप्राप्त्यभावोपलक्षणम् । अस्त्वत्रोभयाप्रामाण्यमिति । नञ्युक्तः पाठः । अन्यादृशस्तु लेखकदोषायातः । एतच्च समाधानमस्तु प्रतिरोधः किं तु नैवं सर्वत्रेति प्रथमपक्षीय-मूलानुसारीति ज्ञेयम् ।

  

