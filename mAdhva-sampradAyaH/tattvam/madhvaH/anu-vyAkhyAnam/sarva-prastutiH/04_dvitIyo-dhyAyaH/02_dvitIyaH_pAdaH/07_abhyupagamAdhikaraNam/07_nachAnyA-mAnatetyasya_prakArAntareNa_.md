+++
title = "०७ नचान्याऽमानतेत्यस्य प्रकारान्तरेण व्याख्यानम्"

+++


## न चान्यामानता क्वापि प्रमाणेनावसीयते

**नचान्याऽमानतेत्यस्य प्रकारान्तरेण व्याख्यानम्**

**न चान्यामानता क्वापि प्रमाणेनावसीयते**

### **सुधा**

नन्वर्थसन्निकृष्टकरणजन्यत्वात्प्रत्यक्षं प्रमाणम् । अनुमानागमयोरतीतादिकमपि विषयीकुर्वतोस्तदभावात्कथं प्रामाण्यमिति । किं याथार्थ्यमेव प्रामाण्यं तन्नियामकश्च सन्निकर्षो ऽन्यथाऽतिप्रसङ्गादित्यभिप्राय उत विषयसन्निकृष्टकरणजन्यत्वं प्रामाण्यमिति ।

आद्येऽपि किं यथाकथञ्चित्सन्निकर्षो नियामकः । अत संयोग एव । आद्यं दूषयति न चेति । एवं तर्ह्यन्ययोरनुमानागमयोरमानता नास्ति । अविनाभावादिसन्निकर्षस्य तत्रापि सत्त्वादिति भावः । द्वितीये दोषमाह क्वापीति । क्वापि प्रमाणे चाक्षुषे श्रावणे च । नावसीयते नाभ्युपगम्यतेऽर्थसंयुक्तकरणजन्यता । परेण गोलका(द्य)तिरिक्तस्य चक्षुरादेरनभ्युपगमात् । तदात्मकस्य चार्थसंयोगाभावात् । ततः प्रत्यक्षस्यापि कस्यचित्प्रामाण्यं न स्यादिति ।

द्वितीयं दूषयति न चेति । याथार्थ्यादन्या अर्थसन्निकृष्टकरणजन्यतालक्षणा मानता न वक्तव्या । कुत इत्यत आह क्वापीति । पूर्ववच्चाक्षुषादावव्याप्तेरिति भावः । उपलक्षणं चैतत् । विपर्ययादावतिव्याप्तिश्चेत्यपि द्रष्टव्यम् ।

याथार्थ्ये सतीदं लक्षणमिति चेत् । तर्हि तदेवास्तु किं विशेष्येण । अनुमानादिव्यावृत्त्यर्थमिति चेन्न । तदप्रामाण्यस्याद्याप्यसिद्धेरित्याह न चेति ।

ननु वेदाद्यर्थस्यानुपलम्भबाधितत्वात्कथं तत्प्रामाण्यमिति चेन्न । वेदादिनैवोपलब्धेः । तदन्येन नोपलभ्यत इति चेत् । तत्किं प्रमाणान्तरसंवादित्वं प्रामाण्यम् । ओति चेत्तत्राह न चेति । प्रमाणान्तरसंवादलक्षणा मानता नेत्यर्थः । कुतो नेत्यत आह क्वापीति । अनवस्थाप्रसङ्गात् क्वापि प्रमाणे नावसीयते यतः । यद्वा क्वापि स्वसुखादिज्ञाने प्रमा(ण)णे संवाद एव नावसीयते इति योज्यमित्यलम् ।

### **शेषवाक्यार्थचन्द्रिका**

अविनाभावादीत्यादिपदेनागमस्य स्वार्थेन शक्तिरूपसन्निकर्षपरिग्रहः । तदात्मकस्य गोलकात्मकस्य । अर्थस्य देशान्तरे सत्त्वाद्गोलकस्य च देहदेशे सत्त्वान्नार्थसंयोगश्चक्षुरादेरिति भावः । याथार्थ्यादन्येति । अनेनान्या मानतेति द्वे एते पदे इत्युक्तं भवति ॥ पूर्ववदिति । परेण गोलकातिरिक्तस्य चक्षुरादेरनुभ्युपगमादित्यादिपूर्ववदित्यर्थः ॥ विपर्ययादाविति । तत्रापि शुक्तिसन्निकृष्टकरणजन्यत्वस्य सत्त्वादिति भावः ॥ तदप्रामाण्यस्येति । अनेनान्यामानतेति समस्तं पदमित्युक्तं भवति ॥ अद्याप्यसिद्धेरिति । अनुमानादेरप्रामाण्यसिद्धौ व्यावर्तनीयत्वसिद्धिः, तत्सिद्धौ च व्यर्थविशेष्यत्वाभावेन विशिष्टलक्षणत्वसिद्ध्या तदभावादनुमानादेरप्रामाण्यसिद्धिरित्यन्योन्याश्रयापत्तेरिति भावः । किमत्र वेदाद्यर्थस्य सर्वथाऽनुपलम्भो विवक्षितः किंवा वेदाद्यन्येनेति विकल्पं मनसि निधाय आद्यमसिध्द्या निराचष्टे न वेदादिनैवेति ।

द्वितीयं कल्पमुत्थापयति तदन्येनेति । एतत्कल्पदूषणपरतया मूलं योजयितुं तत्पक्षपर्यवसानं परमुखेनैव वाचयितुं पृच्छति तत्किमित्यादिना । तत् तत्र प्रमाणे ॥ प्रमाणान्तरसंवादलक्षणेति । अनेन द्वे पदे इत्युक्तं भवति । अत्र पक्षेऽनवस्थाप्रसङ्गादिति हेतुः पूरणीयो भवतीत्यपरितोषादाह यद्वेति । यद्यप्यत्रापि स्वमात्रवेद्यत्वलक्षणो हेतुरपेक्षित एव तथाऽपि मूले क्वापीत्यनेनैव तत्सूचनान्न पूर्ववत्पूरणीयत्वं तस्येति पूर्वपक्षाद्विशेषः ॥ स्वसुखादिज्ञान इति । अयमर्थः । किं सर्वस्य वेदादेः संवादो नास्तीति मतं किंवा तदेकदेशस्येति वक्तव्यम् । नाद्यः । ऐश्वर्यादिसाधनतया योगादिकमुपदिशतो वेदभागस्य संवाददर्शनेन तदसिद्धेः । नान्त्यः । भागविशेषस्य संवादाभावेन कृत्स्नस्याप्यागमस्याप्रामाण्याभिधानेऽस्मत्सुखादिविषयकस्य प्रत्यक्षस्य संवादाभावेन प्रत्यक्षमात्रस्याप्यप्रामाण्यापातात् । यदि च संवादरहितस्यैव वेदभागस्याप्रामाण्यमभिधीयते तदा त्वस्मत्सुखादिविषयकस्य प्रत्यक्षस्याप्रामाण्यं प्रसज्यत इति । यद्यप्यत्र योगिप्रत्यक्षसंवादोऽस्त्येव तथाऽपि तदितरप्रमाणापेक्षयेदमुक्तमिति ध्येयम् । ननु तथाऽपि न वेदस्य प्रामाण्यं वाक्यत्वादुन्मत्तवाक्यवत् । यद्वोन्मत्तवाक्यादनिश्चितविशेषत्वाद्बाधितत्वाद्वा तदप्रामाण्यमस्त्वित्यत आह इत्यलमिति । अयमर्थः । न वाक्यत्वमात्रेणोन्मत्तवाक्यवदागमस्याप्रामाण्यं वक्तुं युक्तम् । तथा सत्यक्षजत्वेन शुक्तिरजतादिविषयाक्षजवत् स्तम्भाद्यक्षजस्याप्यप्रामाण्यं वक्तुं युक्तम् । तथा सत्यक्षजत्वेन शुक्तिरजतादि विषयाक्षजवत् स्तम्भाद्यक्षजस्याप्यप्रामाण्यप्रसङ्गात् । यदि च सदोषत्वाच्छुक्तिरजतादिविषयस्य अक्षजस्याप्रामाण्येऽपि निर्दोषत्वात्स्तम्भादिविषयाक्षजस्य प्रामाण्यमेवेति मन्यसे, तर्ह्युन्मत्तवाक्यस्य सदोषत्वेनाप्रामाण्येऽपि वेदादेरपौरुषेयत्वादिना निर्दोषत्वान्नाप्रामाण्यमिति समम् । नाप्युन्मत्तवाक्यादनिश्चितविशेषत्वाद्बाधितत्वाद्वेति द्वितीयतृतीयौ । वैदिकस्यार्थस्याप्रत्यक्षसिद्धतया प्रत्यक्षस्य तत्र बाधकत्वायोगेन वेदादेर्बाधराहित्येनोन्मत्तवाक्या द्विशेषनिश्चयादिति ।

### **परिमल **

‘न चान्ये’त्यर्धं प्रकारान्तरेण योजयति नन्वित्यादिना ॥ अन्यथेति । सन्निकर्षाभावे निमीलितनेत्रस्यापि घटधीप्रसङ्गादित्यर्थः । नावसीयत इत्यत्र किमित्याकाङ्क्षां शेषेण पूरयति अर्थसंयुक्त करणजन्यतेति । विषयसन्निकृष्टकरणजन्यत्वमेव प्रामाण्यमिति पक्षनिरासकतयापि ‘न चे’ति मूलं योजयति याथार्थ्ये सतीति ॥ बाधेति । द्वितीयं दूषयति न चेतीति ।

### **श्रीनिवासतीर्थीया **

अविनाभावेति । तद्य्वाप्तलिङ्गविषयकत्वं सन्निकर्ष इत्यर्थः । आदिपदेनार्थप्रतिपादनरूपाभिधैव वा शक्तिस्मृतिर्वाऽऽगमे सन्निकर्षः ॥ चाक्षुषे श्रावणे चेति । रसनघ्राणत्वचां गोलकानामेव साक्षादर्थसम्बन्धसद्भावादुभयोरेव ग्रहणमिति मन्तव्यम् । कुत इत्यत आह गोलकेति । अतीन्द्रियस्य चक्षुषोऽभावादिति भावः ॥ तदिति । गोलकात्मकस्य चक्षुषोऽर्थसन्निकर्षस्यादर्शनादित्यर्थः ॥ पूर्ववदिति । गोलकाद्यतिरिक्तस्येत्याद्युक्तरीत्या । इदम् अर्थसन्निकृष्टकरणजन्यत्वम् । तथा च याथार्थ्याभावान्न विपर्यसंशययोरतिव्याप्तिरिति भावः ॥ अनुमानादीति याथार्थ्योपेतेत्यर्थः । विशेष्यभाग इति शेषः ॥ अद्यापीति । तथा च सिद्धेऽनुमानाद्य प्रामाण्ये तद्य्वावर्तनाय विशिष्टलक्षणकरणमस्य प्रमाणलक्षणत्वे सिद्धे एतदनाक्रान्ततयाऽप्रामाण्यसिद्धिरित्यन्योन्याश्रय इति ॥ अनवस्थेति । संवादकप्रमाणेऽपि प्रामाण्यं पुनः संवादान्तरेणैव ज्ञेयम् । तत्राप्येवमित्यनवस्थेत्यर्थः ॥ २२३ ॥

### **वाक्यार्थरत्नमाला **

द्वे एते पदे इति । पूर्वयोजनासु अन्ययोरमानतेति समस्तपदत्वमिति भावः। उपलक्षणं चैतत् । पूर्वत्र नञः मानपूर्वपदता एतद्योजनायां तु केवलमेव मानपदमित्यपि सूचितमिति ज्ञेयम् । यद्यप्यन्या चासौ मानता चेति समस्तैकपदत्वेऽपि विवक्षितार्थसिद्धिस्तथापि याथार्थ्यादन्येति याथार्थ्यसापेक्षस्यान्येत्यस्य मानतापदेन समासायोग इत्याशयेन द्वे पदे इति मूलाशयो वर्णितः । तदनुसारेणाह । अयमर्थ इति । न वाक्यत्वमात्रेणेत्यादि ।

