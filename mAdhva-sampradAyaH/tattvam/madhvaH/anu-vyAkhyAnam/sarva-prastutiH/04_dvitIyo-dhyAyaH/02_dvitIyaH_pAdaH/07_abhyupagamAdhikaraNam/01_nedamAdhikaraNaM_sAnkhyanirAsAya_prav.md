+++
title = "०१ नेदमाधिकरणं साङ्ख्यनिरासाय प्रवृत्तम्"

+++


## ॐ अभ्युपगमेऽप्यर्थाभावात् ॐ

**॥ अथ अभ्युपगमाधिकरणम् ॥**

**नेदमाधिकरणं साङ्ख्यनिरासाय प्रवृत्तम्**

**ॐ अभ्युपगमेऽप्यर्थाभावात् ॐ**

### **सुधा**

ॐ अभ्युपगमेऽप्यर्थाभावात् ॐ ॥ केचिदिदं सूत्रमेवं व्याचक्षते । प्राक् प्रधानस्य प्रवृत्तिर्नोपपद्यत इत्युक्तम् । अथेदानीं प्रवृत्तेरभ्युपगमेऽपि तस्याः प्रयोजनाभावादिति । तदयुक्तम् । अभ्युपगमेऽपीत्येतावतो वैयर्थ्यात् । अर्थाभावाच्चेत्येतावतैव पूर्णत्वात् । किञ्च अर्थाभावेन किं साध्यम् । साङ्ख्यमतस्यासामञ्जस्यं वा प्रकृतेः प्रवृत्त्यनुपपत्तिर्वा । नाद्यः । व्यधिकरणत्वात् । कथञ्चिदेकाधिकरणतापादनेऽपि स्वमतेनानैकान्त्यात् । न द्वितीयः । अभ्युपगम(वाद)विरोधात् । न ह्यभ्युपगमवादेऽपि यदेवाभ्युपगम्यते तदेव निराक्रियते । अनास्थां खलु तात्कालिकीमभ्युपगमेन द्योतयन्ति । यथाऽस्तु शब्दो नित्योऽनित्यो वा, अनुशासनं तावत्कर्तव्यमिति । तस्मान्नायं सूत्रार्थः ।

### **शेषवाक्यार्थचन्द्रिका**

ॐ अभ्युपगमेऽप्यर्थाभावात् ॐ ॥ ननु चार्वाकैरुच्यते मानमित्युत्तरग्रन्थे चार्वाकमतोपन्यासोऽनर्थकः । न च तन्मतनिरासस्य सूत्रार्थत्वज्ञापनार्थः स इति वाच्यम् । परोक्त रीत्या साङ्ख्यमतनिरासस्यैव तदर्थत्वसम्भवे पूर्वोत्तरसाङ्ख्यमतसन्दष्टस्यास्य सूत्रस्य तत्परित्यागेन चार्वाकमतनिरासार्थत्वकल्पनस्य निर्निबन्धनत्वादित्यतस् तस्यानुपपन्नत्वाद्युक्तं तत्परित्यागेन चार्वाकमतनिरासस्य तदर्थत्वाश्रयणमित्यभिप्रेत्य, तन्मतोपन्यासपरतयोत्तरभाष्यं योजयितुं कथं साङ्ख्यमतनिरासस्य तदर्थत्वायोग, इत्यतस्तं दर्शयितुं परकीयं सूत्रार्थं तावदनुवदति केचिदिदमिति ॥ प्रवृत्तिरिति । स्वाभाविकीति शेषः ॥ प्रवृत्तेरिति । स्वाभाविकप्रवृत्तेरित्यर्थः ॥ प्रयोजनाभावादिति । भोगापवर्गादिरूपप्रयोजनाभावादित्यर्थः ॥ व्यधिकरणत्वादिति । साङ्ख्यमतमसमञ्जसं प्रकृतिप्रवृत्तेर्निष्प्रयोजनत्वादित्यस्य व्यधिकरणत्वादित्यर्थः । ननु साङ्ख्यमतमसमञ्जसं निष्प्रयोजनप्रवृत्तिमत्प्रकृतिप्रतिपादकत्वादिति विवक्षणान्न वैयधिकरण्यमित्यत आह कथञ्चिदेकाधिकरणतेति । सौत्रपदादेतावतोऽर्थस्यालाभमभिप्रेत्य कथञ्चिदित्युक्तम् ॥ स्वमतेनेति । स्वेन ‘अभ्युपगमेपीत्यनेन, त्वन्मतेऽपि निष्प्रयोजनप्रवृत्तिमत्प्रकृति प्रतिपादकताभ्युपगमेऽप्यसामञ्जस्याभावादिति भावः ॥ अभ्युपगमेति । अभ्युपगमेऽपीति सूत्रांशेन प्रकृतिप्रवृत्त्यभ्युपगमविरोधादित्यर्थः । अभ्युपगमवाद एवायं नाभ्युपगम इत्यत आह न ह्यभ्युपगमवादेऽपीति । कुतो न निराक्रियत इत्यत आह अनास्थामिति । प्रेक्षावन्तो यत इति शेषः । यत्प्रमेयमभ्युपगतं तद्दूषणे तात्कालिकीमनास्थामप्रवृत्तिमित्यर्थः ॥

नायं सूत्रार्थ इति । यद्यपि प्रधानस्योक्तरीत्या प्रवृत्तिरेव न युक्ता तदभ्युपगमेऽपि स्वाभाविकत्वात् प्रवृत्तेः सहकार्यपेक्षाभाववत्प्रयोजनापेक्षाभावप्रसङ्गादिति सूत्रस्यार्थान्तरमपि परेण वर्णितमिति तदप्यनूद्य दूषणीयम् । तथाऽपि पूर्वदूषणेनैव दूषितत्वान्न पृथगनूद्य दूषितम् । अत्राप्यभ्युपगमवादविरोधानिस्तारात् । तथा हि एवं हि परेणात्र तत्प्रसङ्गो वाच्यः । यदि प्रधानं स्वभावादेव प्रवृत्तिमन् न किञ्चिदन्यदपेक्षत इत्युच्येत ततो यथैव सहकारि किञ्चिन्नापेक्षते एवं प्रयोजनमपि किञ्चिन्नापेक्षिष्यते इत्यतः प्रधानं पुरुषस्यार्थं साधयितुं प्रवर्तत इति प्रतिज्ञा हीयेतेति । न चासौ युज्यते । प्रधानं स्वभावादेव प्रवर्तत इत्यंशमभ्युपगम्यैवास्य प्रसङ्गस्य प्रवृत्तत्वात्तत्कथं नाभ्युपगमविरोधः स्यात् । अर्थाभावादित्यनेनार्थापेक्षाभावप्रसङ्गस्य लक्षणीयत्वाच्चेति । चन्द्रिकायां तु पूर्वसूत्रार्थनिरासस्य टीकायामेव स्पष्टत्वात्तन्निरासमकृत्वा तत्र स्पष्टतोऽनिरस्तैतदर्थमात्रमनूद्य दूषितमिति द्रष्टव्यम् ।

### **परिमल **

अभ्युपगमेति । परैः साङ्ख्यापाकृतिपरत्वेन व्याख्यानेऽप्यन्यथाव्याख्याने किम्बीजमित्यतस्तदनूद्य निराह केचिदित्यादिना । अर्थाभावादिति हेतोरन्तिमसूत्रे वक्ष्यमाणासामञ्जस्य रूपसाध्येनान्वयः, अथ प्रवृत्तेश्चेत्यत्र त्वदुक्तप्रवृत्त्यनुपपत्तिरूपसाध्येनेति भावेन विकल्प्य निराह किञ्चेति ॥ एकाधिकरणतेति । प्रयोजनहीनप्रधानप्रवृत्त्युपपादकत्वात् तन्मतमयुक्तमित्येवंरूपेणेति भावः ॥ स्वमतेनेति । ‘न प्रयोजनवत्त्वादि’ति प्रयोजनहीनेश्वरप्रवृत्त्युपपादकस्यापि स्वमतस्य सूत्रकृतः सामञ्जस्याङ्गीकारादिति भावः ।

### **यादुपत्यम्**

ॐ अभ्युपगमेऽप्यर्थाभावात् ॐ ॥ कथञ्चिदेकेति । प्रयोजनशून्यप्रवृत्तिमत्प्रतिपादकत्वादित्येकाधिकरण तापादनेऽपीत्यर्थः । सौत्रपदादस्य हेतोरलाभमभिप्रेत्य कथञ्चिदित्युक्तम् ॥ स्वमतेनेति । अस्मन्मते प्रयोजनशून्यप्रवृत्तिमद्भगवत्प्रतिपादकतासत्त्वेऽपि सामञ्जस्यस्यैव सत्त्वादिति भावः ॥ अभ्युपगमेति । अभ्युपगमेऽपीति सूत्रांशेन प्रकृतिप्रवृत्त्यभ्युपगमविरोधादित्यर्थः । एतेन यदुक्तं भामत्यां स्वाभाविकत्वात्प्रधानप्रवृत्तेः सहकार्यन्तरापेक्षाभाववत्प्रयोजनापेक्षाभावप्रसङ्गादिति सूत्रार्थ इति, तदपि निरस्तं ज्ञातव्यम् । एवं हि परेण प्रसङ्गो वक्तव्यः । यदि प्रधानं स्वभावादेव प्रवृत्तिमत्तर्हि न किञ्चित्प्रयोजनमपेक्षेत ततश्च प्रधानं पुरुषस्यार्थं साधयितुं प्रवर्तत इतीयं प्रतिज्ञा हीयेतेति । न चासौ युज्यते । प्रधानं स्वभावादेव पुरुषस्यार्थं साधयितुं प्रवर्तत इत्यंशमभ्युपगम्यैवास्य प्रसङ्गस्योक्तत्वेनात्राप्यभ्युपगमविरोधात् । अर्थाभावादित्यनेनार्थापेक्षाभावप्रसङ्गस्य लक्षणीयत्वाच्चेति । अभ्युपगमवाद एवायं नाभ्युपगम इत्यत आह न ह्यभ्युपगमवाद इति ।

### **श्रीनिवासतीर्थीया **

ॐ अभ्युपगमेऽप्यर्थाभावात् ॐ ॥ नन्वभ्युपगमवादत्वादेव तन्निराकरणं क्रियत इति चेत्तत्राह न हीति ।

### **वाक्यार्थरत्नमाला **

अभ्युपगमेऽप्यर्थाभावात् ॥ उत्तरग्रन्थ इति । क्रियमाण इति शेषः । सूत्रार्थत्वज्ञापनार्थ इति । तन्मतनिरासस्य यत्सूत्रार्थत्वं तस्य ज्ञापनं प्रदर्शनं तदर्थ इत्यर्थः । अत एव सूत्रार्थत्वं दर्शयितुमिति पूर्वाधिकरणटीकायामुक्तम् । तस्य सूत्रार्थत्वप्रदर्शनप्रयोजनं च सूत्रार्थभूततन्मतनिरासस्य सुबोधत्वमेव । अत एव रचनेत्यधिकरणे साङ्ख्यमतं निराक्रियते । न च तत्स्वरूपाज्ञाने तद्रूपणं सुबोधं भवतीत्यतस्तन्मतस्थितिं तावद्दर्शयतीति मूलम् उक्तम् । उक्तं च टीकाकृता । सामयिकानेक पदार्थाश्रितन्यायाभाससंदृब्धेमते बुद्धिस्थे सत्येव तद्रूपण ज्ञानसम्भवादिति भाव इति । वक्ष्यति च पुरुषाश्मवदित्युत्तराधिकरणे । एतन्मतस्वरूपाज्ञाने दूषणस्य दुर्बोधत्वात्तत्सुबोधत्वाय तन्मतस्थितिरादौ दर्शनीयेति । तथा च चार्वाकमतोपन्यासेसत्येव तन्निरासस्य सूत्रार्थभूतस्य सुबोधताभवति । तदभावे तु न भवतीत्येतत्सूत्रार्थभूतत्वात्तन्मतनिरासस्य प्रज्ञापनाय मन्दानामपि तद्बोधाय तन्मतोपन्यास इत्युक्तं भवति । एवमेव सूत्रार्थत्वं दर्शयितुमिति पूर्वाकिरणस्थवाक्यमपि व्याख्येयम् । नत्वत्र साङ्ख्यमतनिरासोन सूत्रार्थोपि तु चार्वाकमतनिरास एव सूत्रार्थ इत्येवं चार्वाकमतनिरासस्य यत्सूत्रार्थत्वज्ञापनं तत्प्रयोजकत्वं तन्मतोपन्यासस्येत्यर्थोविवक्षितः । तन्मतनिरासस्य सूत्रार्थताया एवाभावेन तत्सुबोधत्वाय तदुपन्यासानर्थक्यमेवेत्यर्थप्रतिपादक परोक्तरीत्येत्याद्युत्तरवाक्ये चार्वाकमतनिरासस्य सूत्रार्थत्वे किल तत्सुबोधत्वाय मतोपन्यासः सार्थकः स्यात् । न च तदस्तीत्यादिरूपेण सूत्रार्थत्वाभावस्यैव प्रतिपादनेन तदुत्तरवाक्ये च युक्तं तत्परित्यागेन चार्वाकमतनिरासाय तदर्थत्वाश्रयणमित्येवोक्तत्वेन तन्मतोपन्यासस्य तन्मतनिरास एव सूत्रार्थ इत्येतद् ज्ञापकत्वमिति एतत्प्रमेयविषयत्वाभावात् । इत्यभिप्रेत्येत्यादेरपीत्येवं तन्मतनिरासस्य सूत्रार्थत्वे सिद्धे प्रागुक्तरीत्या तत्सुबोधत्वाय तन्मतोपन्यासस्यावश्यकत्वात्तदुपन्यास परतयेत्येवं स्पष्टं, योजनायाः प्रतीत्यार्थान्तरानवकाशात् ।

किञ्चार्थान्तरभ्रान्तिमूलं ह्येतट्टीकाग्रन्थस्योत्तरोत्तरमूलानुसारेण तद्य्वावर्त्यशङ्काप्रदर्शकतया प्रवर्तमानत्वेनेति भावेन तन्मतमितिमूलवाक्यानुसारेण तन्मतोपन्यासप्रयोजनं तन्मतनिरासस्यैव सूत्रार्थत्वमित्येतदिति प्रतिपादितमित्येवं टीकान्तस्तन्मूलार्थावगमो वाच्यः न चैतत्सम्भवति । इति भावेत्यस्य न साक्षान्मतोपन्यासे हेतुतयाऽन्वयः । अपि तु तन्मतनिरासस्य सूत्रार्थत्वे सिद्धे मतोपन्यासस्य निराससुबोधत्वार्थतायाः प्रागुक्ततया पुनरवक्तव्यत्वात् तां सिद्धवत्कृत्य मूले तन्मतमुपन्यस्यतीत्येवोक्ततया टीकाकृतापि यथाश्रुतमूलानुसारेण प्रवृत्तिमता प्राचीनमूलोक्तं स्वयं चोपपादितं सुबोधत्वार्थत्वं मतोपन्यासस्य सिद्धवकृत्त्यैव सूत्रार्थत्वज्ञापनार्थ इत्येवं साम्मुग्धेनोक्तेरेतट्टीकातोऽपि मूलस्यार्थान्तरप्रतिभासाभावात् । तस्मात्तदर्थावगमानुसारेणाप्येतट्टीकार्थान्तरप्रतिभासो भ्रान्तिरेव । एवं च चार्वाकमतनिरासरूपं स्वाभिमतं सूत्रार्थं समर्थयितुं पराभिमतसूत्रार्थनिराकरणमित्यस्य पूर्वं तत्र तत्र प्रतिपादनानुसारेण प्राप्तत्वात्तन्मतोपन्यासस्य च तन्निराससुबोधत्वार्थत्वात्तस्य प्रागुक्तमूलाद्यनुसारेण सिद्धत्वादेतट्टीकावाक्यस्यास्मदुक्ततयानार्थान्तरभ्रान्त्यवकाशः । एतेनैव मतोपन्यासस्य मतज्ञापनार्थतया मतनिरासस्य यत्सूत्रार्थत्वं तद्ज्ञानार्थत्वोक्तययोगः । यत्र किञ्चिन्मतनिरासस्य सूत्रार्थत्वेऽपि तस्य वास्तवसूत्रार्थतायाः सूत्रार्थकथनमात्रज्ञाप्यतयोपन्यासानपेक्षत्वाभिप्रायेण तन्मतोपन्यासाभावस्तत्रैवात्रापि सूत्रार्थकतया तन्मतनिरासज्ञानसम्भवेन तदर्थतयोपन्यासानपेक्षणाच्चेति दूषणं गर्भस्रावेणैव गतमिति सुधीभिरालोचनीयम् । पूर्वोत्तरसाङ्ख्यमतेति । अनेन परपक्षे स्वारस्यं भवत्पक्षे तु तदभाव इति सूचितं भवति । एतच्छङ्कानिरासं तूत्तराधिकरणे मूलकृदेवाधिकाशङ्काक्रमेणाधिकरणक्रमं प्रतिपादयन् करिष्यतीति ज्ञेयम् ।

स्वाभाविकीप्रधानस्य प्रवृत्तिर्भवतीति स्थापितमित्यादि तद्भाष्यानुसारेणाह । स्वाभावकीति शेष इत्यादि । भोगापवर्गादीति । अत्र भोगापवर्गयोः प्रत्येकमिव मिलितयोरपि प्रयोजनत्वासम्भवोऽभिप्रेतः । उभयं वेत्यादिभाष्ये उक्तत्वात् । आदिपदेनौत्सुक्यनिवृत्तिपरिग्रहः । पुरुषस्यानाधेयाति शयत्वादि नाभोगादिप्रयोजनासमभवो भाष्योक्तरीत्या ज्ञेयः । स्वमतेनेत्यत्रत्यस्वशब्दार्थदर्शनपूर्वकं तृतीयार्थो व्यभिचारस्थलत्वमिति दर्शयन् हेतुसद्भावादिप्रतिपादयति । त्वन्मतेऽपीति । त्वन्मतरूपस्थल इत्यर्थः । त्वन्मते प्रकृतेरशाब्दत्वादिना प्रतिपादनादिति भावः । स्वमतेनानैकान्त्यादित्यत्र स्वमतेनेत्येतन्मायिमतेनेति व्याकर्तुत्वन्मतेऽपीति व्याख्यातम् । एवं व्याकुर्वतैव स्वमते प्रयोजन शून्यप्रवृत्तिमद्भगवत्प्रतिपादकता सत्वेऽपि सामंजस्यस्यैव सत्वादित्यन्यथाख्यातिकारीयं व्याख्यानमसदिति सूचितं भवति । प्रयोजनशून्यप्रवृत्तिमत्प्रकृतिप्रतिपादकत्वरूपहेतोरेव व्यभिचारप्रतिपादनाय प्रवृत्तेऽत्र ग्रन्थे भगवत्प्रवृत्ति मादाय व्यभिचारोपपादनायोगादित्यादिकवाक्यार्थविनोदे गुरुपादैरेव निरूपितम् । न च यन्निष्प्रयोजनप्रवृत्तिमत्किञ्चित्प्रतिपादकं तदसमंजसमिति सामान्यव्याप्तिमालब्य प्रवृत्याश्रयणादेतद्ग्रन्थे भगवत्प्रवृत्तिमादायापि तदुपपादनं युक्तमिति वाच्यम् । विशेषव्याप्त्यावेव व्यभिचारप्रतिपादनसम्भवे सति तत्परित्यागेन सामान्य व्याप्त्याश्रयणादेरयोगादित्याशयात् ।

किञ्च प्रयोजनवत्वाधिकरणीयात्मप्रयोजनार्थाय स्पृहां श्रुतिरवार यदित्येतद्भाष्यमूलयोर्भगवतः स्वप्रयोजनोद्देशित्वाभावेऽपि परप्रयोजनोद्देशितास्तीति सम्यगुपपादिततया सर्वथा प्रयोजनोद्देशशून्यत्वस्य तत्राभावेन व्यभिचारवर्णनायोगः । साङ्ख्याभिमतप्रकृतेः सर्वथा प्रयोजनोद्देशित्वाभावस्यैवार्थाभावपदेन मायिनाऽभिधानादित्यलम् । प्रकृतिप्रवृत्यभ्युपगमेन तद्विरोधादिति पाठस्तु स्वरस एव । अभ्युपगमविरोधादिति समस्तपाठेऽपि सूत्रांशेन योऽभ्युपगमस्तद्विरोधादित्यर्थो ज्ञेयः । यथास्तु शब्दो नित्योऽनित्यो वाऽनुशासनमित्येतद्वाक्यं वैय्याकरणाभिमतस्य भाष्यकारादेरिति ज्ञेयम् । यदि तावत्स्वाभाविकी प्रवृत्तिरित्यादिभाष्यादिगतं व्याख्यानं यच्चोक्तं प्रधानस्योक्तरीत्येत्यादिना चन्द्रिकायामनूद्य निराकृतम् । तदनुसारेणाह । यद्यपि प्रधानस्येत्यादि दूषितत्वात् । तत्प्रायत्वात् । मूलोक्तदूषणेन दूषितत्वं दर्शयति । न चासौ युज्यत इत्यादिना । चन्द्रिकोक्तं दूषणं तदूषणान्तरतयाह । अर्थाभावादित्यनेनेति । पूर्वसूत्रेति । अत्र च सूत्रार्थस्य पूर्वता न शाङ्करभाष्यविवक्षया । तत्र स्वार्थस्य पश्चादुक्तत्वात् । किं त्वेतट्टीकायामर्थान्तरस्य शङ्कनात्तदपेक्षया मूलोक्तसूत्रार्थ एव पूर्वोऽर्थ इति मूलविवक्षयैवेति बोध्यम् ।





