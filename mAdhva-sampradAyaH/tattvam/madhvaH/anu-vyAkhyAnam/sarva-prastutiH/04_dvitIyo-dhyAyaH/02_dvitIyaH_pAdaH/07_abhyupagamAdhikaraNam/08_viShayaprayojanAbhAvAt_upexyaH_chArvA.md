+++
title = "०८ विषयप्रयोजनाभावाद् उपेक्ष्यश् चार्वाकपक्षः"

+++


## स्वमतेनार्थरहित उपेक्ष्यः पक्ष ईदृशः

**विषयप्रयोजनाभावाद् उपेक्ष्यश् चार्वाकपक्षः**

**स्वमतेनार्थरहित उपेक्ष्यः पक्ष ईदृशः**

### **सुधा**

सूत्रार्थमुपसंहरति स्वमतेनेति ।

## **अनुव्याख्यानम्**

***स्वमतेनार्थरहित उपेक्ष्यः पक्ष ईदृशः ॥ २२३ ॥***

स्वसम्मत्यैव अर्थरहितो विषयप्रयोजनरहितः । ईदृश ईश्वराद्यतीन्द्रियानभ्युपगमलक्षणः

॥ २२३ ॥

### **शेषवाक्यार्थचन्द्रिका**

‘स्वमतेनैव निष्फलमि’ति पूर्वग्रन्थं मनसि निधायाह स्वसम्मत्यैवेति । विषयप्रयोजनराहित्यस्य प्रागुपपदितत्वेनात्रार्थशब्दस्य अर्यत इति व्युत्पत्त्या विषयमात्रपरत्वस्य वाऽर्थ्यते प्रार्थ्यत इति व्युत्पत्त्या प्रयोजनमात्रपरत्वस्य चायोगादुभयपरत्वमित्यभिप्रेत्यार्थरहित इत्येतदनूद्य व्याख्याति अर्थरहितो विषयप्रयोजनरहित इति । ईश्वरादीत्यादिपदेन धर्माधर्मस्वर्गापवर्गादेः परिग्रहः । आदिपदसङ्ग्राह्यतावच्छेदकधर्मकथनम् अतीन्द्रियेति ॥ २२३ ॥

### **परिमल **

‘स्वमतेनैव निष्फलमि’त्यनेनापौनरुक्त्यायाह सूत्रार्थमुपसंहरतीति ॥ २२३ ॥

### **वाक्यार्थरत्नमाला **

प्रयोजनमात्रपरत्वस्य वेति वाशब्दयुक्तः पाठः ॥

**॥ इति अभ्युपगमाधिकरणम् ॥**

