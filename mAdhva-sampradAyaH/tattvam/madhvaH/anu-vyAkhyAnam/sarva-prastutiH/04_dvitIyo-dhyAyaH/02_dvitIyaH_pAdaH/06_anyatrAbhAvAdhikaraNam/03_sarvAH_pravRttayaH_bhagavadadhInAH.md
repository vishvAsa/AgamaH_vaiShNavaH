+++
title = "०३ सर्वाः प्रवृत्तयः भगवदधीनाः"

+++


## तदधीनाश्च सर्वदा

**सर्वाः प्रवृत्तयः भगवदधीनाः**

**तदधीनाश्च सर्वदा**

### **सुधा**

न केवलं प्रकृतिपुरुषयोः स्वातन्त्र्येण शक्त्यभावः परमेश्वरायत्तशक्तित्वं च । किं तर्हीत्यतश्चशब्दसमुच्चितमर्थमाह तदधीनाश्चेति ।

## **अनुव्याख्यानम्**

***.... ..... तदधीनाश्च सर्वदा ॥***

***सत्ता प्रधानपुरुषशक्तीनां च प्रतीतयः ॥***

***प्रवृत्तयश्च तास्सर्वाः ...... .....***

आद्यश्चशब्दः शक्तिप्रेरकत्वस्य सत्तादिप्रदत्वेन सह समुच्चयार्थः । उत्तरावन्योन्यसमुच्चये । प्रधानपुरुषयोस्तदीयानां शक्तीनां च, सत्ता स्वरूपं, प्रतीतयश्च प्रमाविषयत्वं चेति यावत्; तास्ताः सर्वाः प्रवृत्तयश्च सर्वदा तदधीना इति योजना । केचिन्मन्यन्ते स्वरूपमेव वस्तुनः सत्त्वमिति, अपरे तु प्रमाणयोग्यत्वम्, अन्ये पुनरर्थक्रियावत्त्वम् । तदिदं त्रयमपि प्रकृत्यादीनां भगवदधीनमेवेति ।

### **शेषवाक्यार्थचन्द्रिका**

‘अन्यत्र कापि शक्तिर्ने’त्यादिनैव सूत्रव्याख्यानसिद्धेः ‘तदधीनाश्च सर्वदे’त्युत्तरभाष्यमनर्थकमित्यतोऽन्यत्राभावाच्चेति सौत्रचशब्दसमुच्चितार्थप्रदर्शकत्वेन तद्य्वाख्यानरूपत्वान्नानर्थक्यमिति भावेन तद्य्वाख्यानपरतयोत्तरभाष्यं योजयति न केवलमिति । ‘यत्प्रसादादिमे सन्ति’ इत्युदाहरिष्यमाणप्रमाणस्य प्रकृत्यादिसत्तामात्रस्य भगवदधीनताप्रतिपादकत्वेऽपि सत्ताप्रतीतिप्रवृत्तीनां तदधीनत्वाप्रतिपादकत्वात्कथं तस्योक्तार्थे प्रमाणतयोपन्यास इति भाष्ये प्राप्तां प्रमाणतयोपन्यासस्यानौचित्यशङ्कां त्रिविधस्यापि सत्त्वरूपतोपपादनेन परिहर्तुं मतभेदेन तामुपपादयति केचिदिति ।

### **परिमल **

सत्तेतिमूलपदमनूद्यार्थमाह सत्ता स्वरूपमिति ॥ प्रवृत्तय इति । तत्तदुचिताक्रिया इत्यर्थः । सत्ताशब्दितस्वरूपप्रतीतिप्रवृत्तीनां तिसृणामुक्तिः किमर्थेत्यत आह केचिदित्यादिना ।

### **यादुपत्यम्**

प्रमाविषयत्वं तद्विषयत्वयोग्यत्वम् ।

### **श्रीनिवासतीर्थीया **

सर्वाः प्रवृत्तय इति । अर्थक्रिया इत्यर्थः ।

### **वाक्यार्थरत्नमाला **

अत एव तदनुसारेणैव सत्तेत्येतदेकदेशपरतया प्राग्व्याख्यातमिति वाच्यं सन्तीतिपदोक्तसत्ताया स्वरूपमात्ररूपत्वेऽपि बाधकाभावेन तन्मात्रेणैव पूर्वव्याख्यानोपष्टंभकत्वस्याप्युपपत्या च तस्य तृतीयार्थकतया अप्यवक्तव्यत्वादित्याशङ्कां परिहर्तुं सन्तीतिपदस्य तृतीयार्थतावचनप्रयोजनं तदवचने बाधकोपदर्शनेन प्रतिपादयन्नुत्तरग्रन्थमवतारयति । यत्प्रसादादिम इत्यादिना । कथं तस्योक्तार्थ इति । अयमर्थः । प्रधानपुरुषयोस्तच्छक्तीनां च सत्ताप्रतीतिप्रवृत्तयो भगवदधीना इत्युक्तं तावत्तदधीनाश्चेति भाष्येण । तत्र प्रमाणाकाङ्क्षायां स्वभावेनोत्तरत्र प्रमाणं कथ्यते । तद्यदि सत्त्वं स्वरूपमात्ररूपं स्यात्तर्हि तन्मात्रस्यैव भगवदधीनताप्रतिपादकं प्रमाणं स्यात् । ततश्च न संपूर्णसत्तादेर्भगवधीनत्वरूपेऽर्थे प्रमाणता तस्य स्यादिति तदुदाहरणं न विवक्षितार्थसाधकं भवेत् । न चेदमिष्टम् । तत्प्रमाणस्य संपूर्णार्थ साधकतयोपन्यस्यमानताया भाष्येऽभिप्रेतत्वात् । तथा च तस्य तावदर्थसाधकतयोपन्यासान्यथानुपपत्या सन्तीत्यस्य त्रिविधसत्ताप्रतिपादकत्वमेष्टव्यम् । तच्च तदा युज्यते । यदि स्वरूपस्येव प्रतीतिप्रवृत्त्योरपि सत्तास्वरूपत्वं स्यात् । न च तदस्ति । नियामकभावादिति । यद्यप्युक्तशङ्कानिरासककेचिदित्यादिग्रन्थस्य प्रमाणोपन्यासावसर एव निवेशनमुचितम् । तथापि सत्ताप्रधानेत्युक्तसत्तादेरुदाहरिष्यमाणप्रमाणानुगुणत्वमस्तीति शिष्यसमाधानाय प्रतिपादयितुं विलंबमसहमानेनात्र तन्निवेशः कृतो मूल इति सिद्धवत्कृत्योत्तरग्रन्थोपयोगमात्रमुक्तम् । उत्तरत्रोपयोगानभिप्राये तु सत्तापदस्यापि यथाश्रुतार्थकत्वे बाधकाभावेन सत्तादित्रयस्य भगवदधीनत्वे प्रतिपादितेऽनुपपत्य प्रतिभासे न च यथा श्रुतभाष्यार्थोपपत्या स्वरूपादित्रयस्य सत्तारूपत्वाभिधानमसङ्गतं स्यादित्याशयान्न कश्चिद्दोष इति ।

एवमेतद्ग्रन्थवृत्तिप्रकारस्य तु वर्णनात् ।

बुधास्तोषं समायान्तु तत्प्रीतोऽस्तु गुरुर्मम ।

त्रिविधस्यापीति । स्वरूपाख्यसत्ताप्रतीतिप्रवृत्तिरूपेण त्रिविधस्यापीत्यर्थः । तत्वसङ्ख्यानटीकाया ष्टीकाकारीयव्याख्याने सत्तात्रैविध्यमित्येतत्सन्तात्रैविध्य इति व्याख्यानमपि सत्ताशब्दस्य स्वरूपार्थतामभिप्रेत्यैव । अत एव तत्पक्षे सत्ताशब्दस्यैकदेशार्थताश्रयणीया भवतीत्यपरितोषाद्वस्तुतोऽत्रादिपदाभावेऽपि न दोष इत्यादि ग्रन्थेनैतन्मूलग्रन्थानुसारेण स्वरूपादिरूपत्रिविधसत्तायाः सत्तापदेन ग्रहणं टीकाकृता वर्णितम् । त्रैविध्यपदेन त्रिविधत्वं सत्ताया यथालभ्यते तथा तत्प्रपञ्चेऽस्माभिर्निरूपितं ज्ञेयम् । एवं तत्वविवेकतत्वनिर्णयटीकयोरपि सत्तादावित्येतदुपपादनीयम् ।

