+++
title = "०४ नित्यस्यापि नित्यता पराधीना"

+++


## नित्यं नित्यात्मना यतः

**नित्यस्यापि नित्यता पराधीना**

**नित्यं नित्यात्मना यतः**

### **सुधा**

नन्वेतदयुक्तम् । प्रधानादिसत्तादेर्नित्यत्वात् । नित्यस्य पराधीनताऽसम्भवादित्यत आह नित्यमिति ।

## **अनुव्याख्यानम्**

***..... ....... नित्यं नित्यात्मना यतः ॥***

***यथा नित्यतया नित्यं नित्यशक्त्या स्वयेश्वरः ॥***

***नियामयति नित्यं च ...... .......***

यथाऽनित्यं घटादिकमनित्यतया नियम्यते, तथा नित्यमपि नित्यात्मना नित्यं च सर्वदैवेश्वरो नियामयति । यत एवं तस्मादुक्तमुपपन्नमिति योजना ।

एतदुक्तं भवति । यथा हि घटादयोऽनित्य(त्व)स्वभावा अपि नाकस्मादनित्या भवन्ति । तथात्वे चोत्पत्त्युत्तरक्षण एव विनाशप्रसङ्गात् । एवं नित्यस्यापि नित्यता यदि पराधीना तदा को दोषः । न चानित्यता पराधीनेति कदाचिद्घटादेर्नित्यता प्राप्ता । विनाशकारणोपनिपातध्रौव्यात् । तथा नित्यस्य नित्यतायाः पराधीनत्वेऽपि न जात्वनित्यताप्रसक्तिः । तन्नियमननियमादिति । तदिदमुक्तं नित्यं चेति । न चैतदलौकिकम् । नित्यकर्मभिर्दुरितप्रागभावानुवृत्तेः साध्यत्वेन वादिभि रभ्युपगतत्वात् । अनुवृत्तेर्नित्यतापादनानतिरेकात् । भवेदेतदे(वम)स्वरसनित्यस्य । न स्वरसनित्य स्येति चेन्न । ईश्वरातिरिक्तस्य तद्भावासम्मतेः ॥ इयांस्तु विशेषः । किञ्चिदस्मदायत्तनित्यत्वम् । किञ्चिच्चेश्वरायत्तनित्यत्वमिति । तदप्यस्मासु कस्मान्नायतते तथाभूतं च कथमीश्वराधीनमित्यत उक्तं नित्यशक्त्येति । प्रधानादिशक्तेः प्रकृतत्वात् तद्ग्रहणमिदमिति मन्दाशङ्कां वारयितुं स्वयेत्युक्तम् ।

### **शेषवाक्यार्थचन्द्रिका**

नित्यमित्याद्युत्तरभाष्यानर्थक्यमाशङ्क्य नित्यस्य पराधीनत्वसम्भावनाप्रदर्शनार्थत्वान्न तदिति भावेन किं सम्भावनाप्रदर्शनेनापीत्यतः पूर्वोक्तस्य प्रकृत्यादिसत्तादेर् भगवदधीनत्वस्यासम्भावनाशङ्कापरिहारार्थत्वादित्याशयवान् तदसम्भावनापरिहारकतया तद्योजयितुं तच्छङ्का मुत्थापयति नन्विति ॥ असम्भवादिति । अन्यथा नित्यत्वव्याघातादिति भावः । नित्यस्य नित्यात्मना भगवदधीनत्वस्य साध्यस्य यथाऽनित्यतयाऽनित्यमिति दृष्टान्तीकरणानुपपत्तिस् तथेत्यनुक्तेः साकाङ्क्षत्वं; यत इत्यस्यानन्वितत्वसाकाङ्क्षत्वे, नित्यमित्यस्य पुनरुक्तत्वं च भवतीत्यतो वाक्यं यथावद्योजयति यथेत्यादिना ॥ नियामयतीति । न च ‘मितां ह्रस्व’ इति ह्रस्वत्वविधानान्नियमयतीत्येव भवितव्यं नियामयतीति तु कथमिति वाच्यम् । केचिदत्र ‘वा चित्तविराग’ इत्यतोवेत्यनुवर्तयन्ति । सा च व्यवस्थितविभाषा । तेनान्यत्र संक्रामयेदित्यादि सिद्धं भवतीति वृत्तावुक्तत्वात्तद्विकल्पसिद्ध्याह्रस्वत्वपक्षे नियमयतीत्यस्येव तदभावपक्षे नियामयतीत्यस्याप्युपपन्नत्वात् । अत एव ‘भ्रामयन्सर्वभूतानि इति’ ‘भ्रामयितुमीश्वरस्ये’त्यादिर्वा शास्त्रीयप्रयोगोऽप्युपपन्न इति ध्येयम् । नन्वनित्यस्वभावस्य घटादेरनित्यताया निर्निबन्धनत्वेन भगवदधीनत्वासिद्धेर्दृष्टान्तासिद्धिः । नित्यस्य नित्यताया अन्याधीनत्वे कदाचित्तस्यानित्यत्वापत्तिश्च । नित्यताया लोकेऽन्याधीनत्वादृष्ट्या तदभ्युपगमे लोकदर्शनविरोधश्चेत्यतो दृष्टान्तोपदर्शनपूर्वकं दार्ष्टान्तिकमुपपादयति एतदिति । तत्र दृष्टान्तोपपादनं यथेति । द्वितीयं दोषं परिहरति न चेति । तृतीयं परिहरति न चेति । नित्यकर्मभिर्दुरित प्रागभावानुवृत्तिसम्पादनेऽपि तन्नित्यत्वासम्पादनाल्लोकदर्शनविरोधस्तदवस्थ एवेत्यत आह अनुवृत्तेरिति ॥ अस्वरसनित्यस्येति । अन्याधीननित्यताकस्येत्यर्थः ॥ तद्भावासम्मतेरिति । स्वरसनित्यत्वासम्मतेरित्यर्थः । नन्वेवमन्यसम्पादितनित्यत्वाविशेषात्प्रागभावादिकमनित्यमेव प्रकृत्यादिकं नित्यमेवेति विभागो न स्यादित्यत आह इयांस्त्विति । अतः स व्यवहार उपपन्न इति शेषः ।

### **परिमल **

मूले यथा नित्यतयेति दृष्टान्तोक्तिः किमर्थेत्यतो नित्यस्येशाधीनत्वे कदाचिदनित्यं स्यादिति शङ्कानिरासायेति भावेनाह एतदुक्तमिति । को दोष इत्ययुक्तम् अनित्यताप्राप्तेरेव दोषत्वादित्यत आह न चानित्यतेति । कुतो न प्राप्तेत्यत आह विनाशेति ॥ तन्नियमनेति । भगवन्नियमननियमादिति वा नित्यत्वनियमननियमादिति वार्थः ॥ नचैतदिति । नित्यस्यान्याधीनत्वमित्यर्थः ॥ अस्वरसनित्यस्येति । पुरुषप्रयत्नाधीननित्यताकस्येत्यर्थः ॥ तद्भावेति । परानधीननित्यताकत्वस्येत्यर्थः ॥ किञ्चिदिति । दुरितप्रागभावादिनित्यत्वम् ॥ तदपीति । ईश्वरायत्तवेदादिनित्यत्वमपीत्यर्थः । नायतते । नाधीनतया वर्तत इत्यर्थः ॥ प्रकृतत्वादिति । ‘सत्ता प्रधानपुरुषशक्तीनामि’त्यनेनेति भावः ।

### **यादुपत्यं**

नियामयतीति । ‘‘मितां ह्रस्व’’ इत्येतत्सूत्रव्याख्यानावसरे केचिदत्र वेत्यनुवर्तयन्ति सा च व्यवस्थितविभाषा । तेनान्यत्र संक्रामयति उपक्रामयतीत्येवमादि सिद्धं भवतीति वृत्तावुक्तत्वान्नियामयतीत्यस्य साधुत्वमिति ज्ञातव्यम् ॥ तन्नियमेनेति । नित्यतानियमेनेत्यर्थः । एतदिति । नित्यत्वस्य पराधीनत्वम् । अस्वरसनित्यस्येति । अन्याधीननित्यताकस्येत्यर्थः ।

### **श्रीनिवासतीर्थीया **

प्रागभावानुवृत्तेरिति । प्रागभावपरिपालनरूपाया इत्यर्थः । तथाऽपि नित्यतायाः कथं पराधीनत्वं प्राप्तमित्यत आह अनुवृत्तेरिति ॥ अनतिरेकादिति । तादृशानुवृत्तेरत्यन्ताभावपर्यवनसन्नत्वेन नित्यत्वादिति भावः ॥ अस्वरसनित्यस्येति । अस्वाभाविकनित्यस्येत्यर्थः। दुरितप्रागभावपरिपालनरूपनित्यताया नित्यकर्माधीनत्वेन तन्नित्यताया अस्वरसत्त्वादिति भावः ॥ किञ्चिदिति । दुरितप्रागभावरूपं वस्तु ॥ अस्मदिति । अस्मत्कृतं नित्यकर्मेत्यर्थः । नित्यस्वं नित्यत्वोपेतम् । एवमुत्तरत्रापि नित्यत्वपदं व्याख्येयम् । किञ्चिद् गगनादिकम् ॥ तदपीति । गगनादिनित्यत्वमप्यस्मदधीनं कुतो नेत्यर्थः । ईश्वराधीनतामप्यङ्गीकृत्याह तथाभूतमिति । नित्ये विद्यमानमपि । तत्रेश्वरकृत्याभावादित्यर्थः । प्रधाननिष्ठया शक्त्या ईश्वरो नियामयतीत्यस्याः शङ्काया व्यधिकरणत्वेनायोगान्मन्देत्युक्तम् ।

### **वाक्यार्थरत्नमाला **

परिहारार्थत्वादिति । सम्भावनाप्रदर्शन स्येति विभक्तिविपरिणामेनानुवर्तते । दृष्टान्तीकरणानुपपत्तिरित्यादीनां भवतीत्युत्तरेण सम्बन्धः । साकाङ्क्षत्व इति । द्विवचनानुसारेण भवतीत्येतद्भवत इत्यपि योज्यम् । दृष्टान्तीकरणेति । यथेति वाक्ये नञ्प्रश्लेषस्य व्याख्यानगम्यत्वेऽपि स्वरतोऽप्रतीते‘‘र्नित्यं नित्यात्मने’’ति पूर्वसमभिव्याहाराच्च नित्यमित्यादिरूपेणैव पदच्छेदप्राप्तेरिति भावः । अनुक्तेरिति । यथेत्यस्य तथेत्येतदपेक्षत्वादिति भावः । अनन्वितत्वेति । नित्यमित्यादिवाक्ययोर्दष्टान्तदार्ष्टान्तिकप्रतिपादनेन पर्यवसानाद्यत इत्येतदपेक्षाभावादनन्वितत्वम् । यच्छब्दस्य तच्छब्दापेक्षत्वात्तस्मादिति लाभे तस्मात्किमित्याकाङ्क्षाया उदयात्साध्यस्य चात्राप्रतीतेः । साकाङ्क्षत्वं चेत्यर्थः । नित्यमित्यस्येति । नित्यं चेत्यत्र नित्यमित्यस्येत्यर्थः । यथावदिति । यथेति दृष्टान्तवाक्ये नञ्प्रश्लेषेणा नित्यतयेत्यादिपदच्छेदेन दार्ष्टान्तिके च तथेति पूरणेन यत इत्येतदपेक्षिततस्मादित्यस्य चोक्तमुपपन्नमिति पूरितेनान्वयस्वीकारेण नित्यं चेत्यत्र नित्यमित्यस्य सर्वदेत्यर्थाङ्गीकारेण च योजयतीत्यर्थः । मितां हृस्व इतीति । घटादयो मित इति धातुसूत्रेण घटादीनां मित इति संज्ञा कृता । तथा च तत्सूत्रेण कृतमित्संज्ञकानामुपधाया हृस्वः स्याण्णौ परत इति सूत्रार्थः । घटयति, व्यथयतीत्याद्युदाहरणं फताणान्त इसत्यपञ्चाशतामपि द्रष्टव्यम् । तथा च निपूर्वाद्यमेः स्वार्थे चुरादि णिचि सति नियम इत्यस्यात उपधाया इति वृद्धौ नियम इत्येव प्राप्तौ ‘‘मितां हृस्व’’ इत्यनेन हृस्वत्वे नियममीत्यस्य ‘‘सनाद्यन्ता धातव’’ इति धातुसंज्ञायान्ति प्शब्दादिके सति सार्वधातुकार्धधातुकयोरिति गुणे नियमयतीति रूपप्रसङ्ग इति भावः ।

केचिदत्रेत्यादि । केचिदत्रेत्यनुवर्तयन्तीत्यादेरेव वृत्ता उक्तत्वेऽपि व्याख्यानायाधिकाशोंक्तिरर्थानुवादश्चेति न दोषः । एष एव प्रकारोऽन्यत्रापि ज्ञेय इत्याशयेनाह । अत एवेति । आद्यः प्रयोगो गीताचार्यस्य । द्वितीयस्तु स्येति ज्ञेयम् । नियम्यनियामकभावस्येति तत्वोद्योतटीकाव्याख्यानेतद्य्वाख्याने चात्रानुकूलतया योज्ये स्वभावस्येति । अन्यथास्वभावत्वव्याघातादिति भावः । कदाचिदिति । नित्यं कदाचिदनित्यं भवितुमर्हति । अन्याधीननित्यतोपेतत्वात् । यदन्याधीनयद्धर्मकं तत्कदाचित्तद्धर्मशून्यम् । यथा हेमपिण्डादिकमन्याधीनकटकत्वादिमत्कदाचित्तछून्यमपि भवतीति प्रयोगोऽभिप्रेत इति ज्ञेयम् । उपलक्षणं चेदम् । अनित्यस्यानित्यताया अन्याधीनत्वे कदाचित्तस्य नित्यत्वापत्तिरित्यपि ज्ञेयम् । दृष्टान्तोपपादनपूर्वकमिति पाठः । उपदर्शनेति पाठेप्युपदर्शनपदमुपपादनार्थकमिति ज्ञेयम् ।

तत्रेति । दृष्टान्तासिध्यादिदोषत्रयनिरासरूपार्थत्रय इत्यर्थः । दृष्टान्तोपपादनम् । दृष्टान्तासिद्धिपरिहारायेति शेषः । उपपादनपूर्वकं दार्ष्टान्तिके तत्सम्भावनाप्रदर्शनमित्यर्थः । एवं नित्यस्यापीत्यनेन दार्ष्टान्तिके तत्प्रदर्शनात् । द्वितीयमिति । तत्रेति वर्तते । दृष्टान्तद्राष्टान्तिकयोरनित्यत्वनित्यत्वेऽन्याधीने इत्यङ्गीकारे कदाचिन्नित्यत्वानित्यत्वापत्तिरिति दोषमित्यर्थः । परिहरतीति । दृष्टान्तेऽनित्यतायाः पराधीनत्वेऽपि नित्यतानापत्तिवदृर्ष्टान्तिकेऽपि नित्यतायाः पराधीनत्वेऽपि नानित्यतापत्तिरिति परिहरतीत्यर्थः । मूले विनाशकरणेति । नियामकभगवत्प्रेरितेति शेषः । एतेन नित्यानित्योभयनियामकत्वस्य भगवति प्रतिपादकतया नित्यं नित्यात्मनेत्यादिभाष्यं योजयित्वोपपादनावसरे मुद्गरप्रहारादिरूपदेवदत्तव्यापारकथने पूर्वविरोधः । विनाशकारण प्रहरादेर्देवदत्ताधीनतयाप्यबाद्यनित्यतायास्तदधीनत्वप्राप्तेरिति निरस्तम् । देवदत्तव्यापारस्यापि भगवत्कारितत्वात् । अत एव नित्यत्वेऽपीयांस्त्वित्यादिना विशेषं वक्ष्यति । तन्नियमेति मूलम् । नित्यतया नियमनस्य नियतत्वादित्यर्थः । तृतीयमिति टीका नित्यतामात्राश्रितं लोकदर्शनविरोधरूपं दोषमित्यर्थः ।





