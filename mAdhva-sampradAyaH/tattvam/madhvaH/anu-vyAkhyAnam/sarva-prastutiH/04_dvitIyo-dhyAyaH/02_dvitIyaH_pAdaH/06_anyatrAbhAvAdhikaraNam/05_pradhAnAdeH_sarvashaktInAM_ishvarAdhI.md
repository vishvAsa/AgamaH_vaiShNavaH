+++
title = "०५ प्रधानादेः सर्वशक्तीनाम् इश्वराधीनत्वे श्रुतिसम्मतिः"

+++


## न ऋते त्वदिति श्रुतेः

**प्रधानादेः सर्वशक्तीनाम् इश्वराधीनत्वे श्रुतिसम्मतिः**

**न ऋते त्वदिति श्रुतेः**

### **सुधा**

यदुक्तं प्रधानादेरुपादानत्वादिशक्तिर्न स्वाधीना किन्त्वीश्वरप्रेरितैवेति । तत्कुत इत्यत आह नेति ।

## **अनुव्याख्यानम्**

***..... ...... न ऋते त्वदिति श्रुतेः ॥***

‘न ऋते त्वत्क्रियते किञ्चनारे’ इति श्रुतेः । प्रागुक्तं प्रतिपत्तव्यमिति शेषः । शक्तिरेव हि क्रियोच्यते ।

यत्प्रधानादिसत्तादेर्भगवदधीनत्वमुक्तं तस्य सम्भावनैवोक्ता । प्रमाणं तु तत्र किमित्यत आह स्वभावेति ।

**अनुव्याख्यानम्**

***स्वभावजीवकर्माणि द्रव्यं कालः श्रुतिः क्रियाः ॥***

***यत्प्रसादादिमे सन्ति न सन्ति यदुपेक्षया ॥***

***इति श्रुतेर्न सत्ताद्या अपि नारायणं विना ॥***

कर्मशब्देन धर्माधर्मव्यक्तयो गृह्यन्ते । क्रियाः परिस्पन्दाः । श्रुतिर् वेदः । सन्तीति त्रिविधमपि सत्त्वं विवक्षितम् । सत्ताद्याः प्रधानादेः । नारायणं विना तत्प्रेरणां विना ।

### **शेषवाक्यार्थचन्द्रिका**

ननु प्रधानादिशक्तेरीश्वराधीनत्वे कथं ‘न ऋते’ इति श्रुतेः प्रमाणतयोदाहरणं, क्रियाया भगवदधीनत्वस्य तया प्रतिपादनेऽपि शक्तेस्तदधीनत्वस्य तया अप्रतिपादनादित्यत आह शक्तिरेवेति । तत्तत्कार्यकरणशक्तिरेव तत्तत्कार्यक्रियेत्यर्थः ॥ उक्तेति । ‘यथा नित्यतया नित्यमि’त्यादिनेति शेषः ॥ प्रमाणं तु किमिति । सम्भावना तूत्कटैककोटिकसंशयरूपत्वान्न प्रमाणमिति भावः । कर्मक्रियाशब्दयोरपौनरुक्त्याय अर्थभेदमाह कर्मशब्देनेति । बहुवचनान्तानामेव पदानामत्र विग्रह इति भावेनाह धर्माधर्मव्यक्तय इति ॥ त्रिविधं सत्त्वमिति । स्वरूपप्रमाणयोग्यत्वार्थक्रियाकारित्वरूपं त्रिविधं सत्त्वमित्यर्थः । सत्ताद्या इत्यादिशब्देन प्रतीतिप्रकृत्योः परिग्रहः । प्रधानादेरित्यादिपदेन पुरुषादिपरिग्रहः ।

### **परिमल **

श्रुतौ क्रियाया एव श्रवणेन शक्तेरश्रवणादाह शक्तिरेव हीति । ‘सविशेषोऽपि क्रियाशक्त्यात्मना स्थिर’ इत्यादिलिङ्गपादोक्तेरिति भावः । यद्वा क्रियत इत्यत्र क्रियानुकूलशक्तिरेव विवक्षितेति भावः ॥ सत्तादेरिति । स्वरूपप्रतीतिप्रवृत्तीनामित्यर्थः ॥ सम्भावनैवेति । नित्यशक्त्या स्वयेत्यनेनेति भावः । अपौनरुक्त्याय कर्मक्रियाशब्दयोरर्थभेदमाह कर्मशब्देनेति । प्रवाहस्याधीनतोक्त्यैव प्रवाहिणां कर्मस्वरूपाणां सा न प्राप्नोतीति व्यक्तय इत्युक्तम् ॥ सत्ताद्या इत्यग्रेऽभिधानादाह सन्तीति त्रिविधमपीति ।

### **यादुपत्यं**

ननु श्रुतौ त्वदृते किञ्चन न क्रियत इत्युक्त्या क्रियाया एव भगवदधीनत्वं प्रतीयते न शक्तेरित्यत आह शक्तिरेव हीति । ततत्कार्यकरणशक्तिरेव तत्तत्कार्यक्रियोच्यत इत्यर्थः । तथा च क्रियत इत्यस्य कर्तुं शक्यत इत्यर्थो विवक्षितोऽतो न प्रकृतासङ्गतिरिति भावः ॥ सम्भावनैवोक्तेति । ‘नित्यं नित्यात्मना यतः । नियामयति नित्यं चे’त्यत्रेति शेषः । कर्मक्रियाशब्दयोरपौनरुक्त्यायाह कर्मशब्देनेत्यादि । धर्माधर्मव्यक्तय इति वचनं कर्माणीति बहुवचनोपपत्त्यर्थमिति ज्ञातव्यम् ।

### **श्रीनिवासतीर्थीया **

ननु सर्वपदार्थनिष्ठशक्तेरीश्वराधीनत्वप्रतिपादनाय ‘नर्त’ इति श्रुत्युदाहरणमसङ्गतम् । तत्र ‘त्वदृते न क्रियत’ इति सर्वपदार्थक्रियाया एवेश्वराधीनत्वमुच्यते न शक्तेरत आह शक्तिरेव हीति । उच्यते ‘नर्त’ इति श्रुतौ । त्वदृते केनापि कर्म न क्रियते कर्तुं शक्तिर्नास्तीत्यर्थः । सन्ति सत्त्ववन्ति ॥ सन्तीति । सत्त्वोपेतानीत्यर्थः ।

### **वाक्यार्थरत्नमाला **

अर्थभेदमाहेति । भिन्नार्थमाहेत्यर्थः । अर्थभेदाय धर्माधर्मवित्येववक्तव्यत्वाद्य्वक्तय इति व्यक्तिपदोपादानं व्यर्थमिति चेत् । स्वभावश्च जीवाश्च कर्मणि च स्वभावजीवकर्मणि इति बहुवचनान्तानां पदानामेव विग्रहोऽभिप्रेतस्तद्धर्माधर्मरूपकर्मद्वैविध्याद्बहुवचनानुपपत्तिरिति शङ्कातिरासाय व्यक्तिबाहुल्याद्युक्तं बहुवचनमित्याशयेन मूले व्यक्तिपदोपादानामित्यभिप्रेत्य धर्माधर्मव्यक्तय इत्येतदवतारयति । बहुवचनान्तानामेवेति । यत्वन्यथाख्यातौ धर्माधर्मव्यक्तय इति वचनं तु कर्माणीति बहुवचनोपपादनायेति व्युत्पादितम् । तदसत् । स्वभावश्च जीवश्च कर्म चेति स्वभावजीवकर्माणीति द्वन्द्वान्ते बहुवचनस्य कर्मबहुत्वानभिधायकं तया तदनुपपत्तेरभावेन तत्परिहाराय तदुपपादनस्याकर्तव्यत्वात् । तस्माट् टीकाकृदुक्तरीत्याऽभिप्रेतविग्रहे बहुवचनानुपपत्तिपरिहारायैव व्यक्तिपर्यन्तानुधावनं मूलकारस्येत्याश्रयणीयमिति ज्ञातव्यम् । स्वरूपप्रमाणेति । स्वरूपं च प्रमाणयोग्यत्वं च अर्थक्रियाकारित्वं चेत्येवं रूपमित्यर्थः ।





