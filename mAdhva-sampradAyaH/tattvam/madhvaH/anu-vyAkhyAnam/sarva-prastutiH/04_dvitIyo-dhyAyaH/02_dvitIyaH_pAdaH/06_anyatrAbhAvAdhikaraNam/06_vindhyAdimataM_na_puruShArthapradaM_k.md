+++
title = "०६ विन्ध्यादिमतं न पुरुषार्थप्रदं किन्नाम हेयमेव"

+++


## तत्पतञ्जलिविन्ध्यादिमतं न पुरुषार्थदम्

**विन्ध्यादिमतं न पुरुषार्थप्रदं किन्नाम हेयमेव**

**तत्पतञ्जलिविन्ध्यादिमतं न पुरुषार्थदम्**

### **सुधा**

तस्मादन्यत्रोपादानत्वादिशक्तेरभावात्, तत्सत्तादेरपीश्वरायत्तत्वाच्च, न, तृणादीनामुत्पत्तौ पर्जन्यस्येव पृथिव्यनुग्राहकत्वं, ईश्वरस्य महदाद्युत्पत्तौ क्षेत्रानुग्राहकत्वमात्रं किन्तु सर्वस्वातन्त्र्यमेव; इति, यदन्यदभ्युपगं पातञ्जलैर्वैदिकमतविरुद्धं, तत्सर्वं प्रथमाधिकरण एव निरस्तम् । किं पुनः प्रयत्नेनेत्याशयवान्पूर्वमतेन सहैतस्य हेयतामुपसंहरति तदिति ।

## **अनुव्याख्यानम्**

***तत्पतञ्जलिविन्ध्यादिमतं न पुरुषार्थदम् ॥ २२२ ॥***

विन्ध्योऽनीश्वरः साङ्ख्यः । आदिपदेन तदेकदेशिनां पञ्चशिखेश्वरकृष्णादीनां ग्रहणम् । तदवान्तरमतयोरपि निरस्तत्वात् । यद्वा पतञ्जलिविन्ध्यावादी यस्य तत्तथोक्तम् । पतञ्जलिनाऽङ्गीकृतोऽ पीश्वरो अनीश्वरकल्प एव । अतः पूर्वस्यास्य च साम्याभिप्रायेण वा सहोपसंहार इति ॥ २२२ ॥

### **शेषवाक्यार्थचन्द्रिका**

यदन्यदिति । शरीरादिरूपा प्रकृतिरेवापत्योत्पत्तिकर्त्री तत्सन्निधिनिमित्ताद्विवेकाग्रहाज्जीवे कर्तृत्वव्यवहार इत्यादिकमित्यर्थः ॥ प्रथमाधिकरण एवेति । एतत्पादीयप्रथमाधिकरण इत्यर्थः ॥ निरस्तमिति । ‘यदि भेदाग्रहोऽत्र चे’त्यादिनेति शेषः । तदेकदेशिनां निरीश्वरसाङ्ख्यैकदेशिनाम् । पञ्चशिख आसुरिशिष्यः । ईश्वरकृष्णः कारिकासम्मतिकर्ता । आदिपदेन भिन्नकसंसारमोचकादीनां परिग्रहः । ननूक्तस्यैवोपसंहार उचितः, साङ्ख्यैकदेशिमतहेयता च न पूर्वमुक्ता अतः कथमत्रोपसंहार इत्यत आह तदवान्तरमतयोरिति । चेतनस्य भोक्तृत्वतदभावरूपावान्तरमतयोरित्यर्थः ॥ अनीश्वरकल्प एवेति । चेतनरूपविशेष्यमात्रस्य पतञ्जलिनाऽभ्युपगमेऽपि तत्स्वातन्त्र्यानभ्युपगमात्फलतोऽनीश्वरवादान्तर्भाव एतन्मतस्येति भावः ॥ वा सहोपसंहार इतीति । अवश्यनिरसनीयेतन्मतैकदेशप्रमेयजातस्य पूर्वाधिकरण एव निरस्तत्वेन तन्मतयोः साम्यं सहोपसंहारे निमित्तमिति पूर्वप्रकारः । निरीश्वरत्वेन तयोः साम्यं सहोपसंहारे निमित्तमित्यपरः प्रकार इति पक्षयोर्भेदः ॥ २२२ ॥

### **परिमल **

तत्पतञ्जलीतिमूलस्थतत्पदं प्रागुक्तस्यान्यत्राभावाच्चेति सूत्रखण्डार्थस्य सङ्ग्रहरूपमित्युपेत्य तच्छब्दार्थमाह तस्मादिति । तस्मादित्येतद्विवृणोति अन्यत्रेत्यादिना । प्रधानादावित्यर्थः । सौत्रचशब्दार्थमाह तत्सत्तादेरिति । प्रधानस्वभावप्रतीतिप्रवृत्तीनामित्यर्थः । मतमित्येतत् ‘न तृणादिवदि’ति सूत्रखण्डार्थोक्तिपरमिति भावेन तद्विवृणोति न तृणेति । तृणाद्युत्पत्तौ पृथिव्यनुग्राहकत्वं पर्जन्यस्य यथा, तथा क्षेत्रानुग्राहकत्वमात्रमीश्वरस्य नेत्यर्थः । फलितार्थमाह सर्वस्वातन्त्र्यमेवेतीति । उपसंहरतीत्यन्वयोऽत्रेतिशब्दस्य । ननु शरीरस्यैवापत्योत्पादनादिकर्तृत्वं जीवस्य तद्विवेकाग्रहनिमित्तमित्यादिपरोक्तस्य दूष्यांशस्य सत्वात् कथमुपसंहार इत्यत उक्तं यदन्यदिति । पञ्चशिखेत्यादिनामकानामित्यर्थः ॥ तदवान्तरेति । पुरुषभोक्तृत्वाभोक्तृत्वमतयोरित्यर्थः । ‘कर्तृत्वं यस्य तस्यैव भोक्तृत्व मुपलभ्यते’ इति निरस्तत्वादित्यर्थः ॥ आदी यस्येति । कारणभूतौ प्रवर्तकाविति यावत् ॥ २२२ ॥

### **यादुपत्यं**

यदन्यदिति । शरीरादिरूपा प्रकृतिरेवापत्योत्पादकर्त्री तत्सन्निधिनिमित्ताद्विवेकाग्रहाज्जीवे तत्कर्तृत्वव्यवहार एव इत्याद्यन्यदित्यर्थः । ननूक्तस्यैवोपसंहार उचितः । साङ्ख्यैकदेशिमतहेयता च न पूर्वमुक्ताऽतः कथमत्रोपसंहार इत्यत आह तदवान्तरमतयोरिति । चेतनस्य भोक्तृत्वतदभावरूपसाङ्ख्यावान्तरमतयोरित्यर्थः ॥ २२२ ॥

### **श्रीनिवासतीर्थीया **

तत्सत्तादेरपीति सौत्रचशब्दार्थकथनम् । तदेकदेशिनां विन्ध्यमतैकदेशिनाम् । आदी प्रवर्तकौ । यस्य मतस्य ॥ २२२ ॥

### **वाक्यार्थरत्नमाला **

पञ्चशिख आसुरि शिष्य इत्यादि ॥

॥ इति अन्यत्राभावाधिकरणम् ॥





