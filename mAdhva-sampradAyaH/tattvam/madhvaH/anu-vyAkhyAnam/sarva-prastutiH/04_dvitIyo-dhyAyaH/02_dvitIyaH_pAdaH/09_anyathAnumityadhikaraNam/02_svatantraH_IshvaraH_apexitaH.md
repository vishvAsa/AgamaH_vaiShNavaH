+++
title = "०२ स्वतन्त्र ईश्वरो ऽपेक्षितः"

+++


## अङ्गित्वं यदि तस्यैव स्वातन्त्र्यं चेन्न चाखिलम्

**स्वतन्त्र ईश्वरो ऽपेक्षितः**

**अङ्गित्वं यदि तस्यैव स्वातन्त्र्यं चेन्न चाखिलम्**

### **सुधा**

अत्र वक्तव्यं किं पुरुषस्यैकाकिनः कुत्रापि स्वातन्त्र्यं नास्ति उत अस्तीति । आद्यं दूषयितुं सूत्रं व्याचष्टे अङ्गित्वमिति ।

## **अनुव्याख्यानम्**

***॥ ॐ अन्यथाऽनुमितौ च ज्ञशक्तिवियोगात् ॐ ॥***

***अङ्गित्वं यदि तस्यैव स्वातन्त्र्यं चेन्न चाखिलम् ॥***

***तत्प्रेरणेऽप्यशक्तत्वात्स्वतन्त्रोऽन्यो ह्यपेक्षितः ॥***

यदि पुरुष(स्यैवाङ्गि)स्याङ्गित्वं प्राधान्यं कर्तृत्वमिति यावत् । प्रकृतेस्तूपसर्जनत्वमेवेति पूर्वमतादन्यथाऽनुमीयते । तत्रापि च पुरुषस्याखिलं स्वातन्त्र्यं नास्तीति पक्षो यद्यङ्गीक्रियते तदा स्वतन्त्रोऽन्यः परमेश्वरोऽङ्गीकरणीय एव स्यात् । कुतः । प्रकृतिप्रेरणे पुरुषस्याशक्तत्वात् । मा भूत्तावत्कार्यान्तरार्थमीश्वरापेक्षा । तथाऽपि प्रकृतिप्रेरणार्थमपेक्षणीय एवासावित्यपेरर्थः ।

एतदुक्तं भवति । न तावत्सत्तामात्रेण संयोगमात्रेण वा प्रधानस्य कर्तारं पुरुषं प्रत्युपसर्जनत्वम् । सुप्तिप्रलयादावपि प्रसङ्गात् । किन्तु करणत्वादिना । न च कर्त्राऽप्रयुज्यमानस्य करणत्वादिकं दृष्टम् । न च तदेव तत्प्रेरणे करणादि । स्ववृत्तिविरोधात् । तथा च प्रकृतिनिरपेक्षस्य पुरुषस्य क्वापि व्यापारासामर्थ्येऽवश्यमन्येन सहकारिणा भाव्यम् । न चासावप्येवंविध एव । तस्यापि सहकार्यन्तरापेक्षायामनवस्थाप्रसङ्गात् । अतः स्वतन्त्र एवासावङ्गीकरणीयः । स एव चेश्वर इति कथमसौ नाभ्युपगम्यत इति ।

### **शेषवाक्यार्थचन्द्रिका**

ननु प्रकृत्युपसर्जनपुरुषकर्तृत्ववादिना पुरुषस्य स्वातन्त्र्याङ्गीकारा‘त्तत्प्रेरणेऽप्यशक्तत्वादि’ति दूषणानुपपत्तिः । ‘स्वातन्त्र्यं चेन्न चाखिलमि’त्यसदनुवादप्रसङ्गश्चेत्यतो नेदं स्वातन्त्र्यपक्षे दूषणं किन्त्वस्वातन्त्र्यपक्ष एवेति नानुपपत्तिरिति भावेनास्वातन्त्र्यपक्षदूषणपरतयोत्तरग्रन्थं योजयितुं सम्भावितं पक्षद्वयं तावद्विकल्पयति अत्र वक्तव्यमित्यादिना ॥ प्रसङ्गादिति । सत्तासंयोगयोस्तदाऽपि सत्त्वादिति भावः । कथं तर्हि प्रधानस्य पुरुषं प्रत्युपसर्जनत्वमिति पृच्छति किन्त्विति । उत्तरमाह करणत्वादिनेति । आदिपदेन कर्मत्वाधिकरणत्वयोः परिग्रहः । तत्रेन्द्रियरूपायाः प्रकृतेः करणत्वेन, विषयरूपायाश्च तस्याः कर्मत्वेन, शरीररूपायाश्च तस्या अधिकरणत्वेन, पुरुषं प्रत्युपसर्जनत्वमिति बोध्यम् । अस्त्वेवं करणत्वादिनैव प्रधानस्य पुरुषं प्रत्युपसर्जनत्वं किं तावताऽपीत्यत आह न चेति । ततश्च करणादित्वात्प्रधानस्य कर्तृप्रयोज्यत्वमवश्यं वाच्यमिति शेषः । कर्तुश्च पुरुषस्यैकाक्तिनः क्वाप्यसामर्थ्यात्प्रधानप्रेरणार्थमपि तस्य सहकारिकारणादिरूपं किञ्चिद्वाच्यम् । तच्च किं प्रधानमेव किंवाऽन्यश्चेतन इति विकल्पं मनसि निधायाद्यं दूषयति न च तदेवेति । तत्प्रेरणे प्रधानप्रेरणे ॥ स्ववृत्तीति । स्वापेक्षया स्वस्य पूर्ववृत्तित्वविरोधादित्यर्थः । आत्माश्रयप्रसङ्गादिति यावत् । प्रधानप्रेरणे पुरुषस्य यदि प्रधानमेव करणादिरूपं तर्हि तस्यापि करणादित्वेन पुरुषप्रयोज्यत्वस्यावश्यकत्वात्प्रधानविषयकप्रेरणापेक्षया प्रधानविषयकप्रेरणायाः पूर्ववृत्तित्वप्राप्तेरिति भावः । अन्यश्चेतन एव सहकारीति पक्षेऽपि स किमस्वतन्त्रः स्वतन्त्रो वेति विकल्पं मनसि निधायाद्यमनूद्य दूषयति न चेति । एवंविधः सहकार्यन्तरसापेक्ष एवेत्यर्थः ।

### **परिमल **

तस्यैवेति मूलपदस्यार्थः पुरुषस्यैवेति । अङ्गित्वमित्यनुवादः प्राधान्यमिति व्याख्या । तस्यैवेत्येवकारतात्पर्यं प्रकृतेस्त्वित्यादि । भाष्यार्थं सूत्रारूढं दर्शयति इति पूर्वमतादिति । द्वितीयपादार्थमाह तत्रापि चेत्यादिना । चतुर्थपादं योजयति तदेति । तृतीयपादार्थः प्रकृतिप्रेरण इत्यादि ॥ करणत्वादिनेति । इन्द्रियतद्विषयात्मिकायाः प्रकृतेः, करणत्वकर्मत्वाधिष्ठानत्वादिना कारकरूपेण सहकारितयोपसर्जनत्वमित्यर्थः । अप्रयुज्यमानस्येति पदच्छेदः । नन्विन्द्रियादिरूपप्रकृतिप्रेरणे स्वतोऽशक्तस्यापि पुरुषस्य तदेव करणादितयोपादाय तत्प्रेरयतीत्यस्तु किं स्वतन्त्रेश्वरेणेत्याशङ्क्य निराह न च तदेवेति ॥ स्ववृत्तीति । एकस्यां प्रेरणक्रियायां तस्यैव करणत्वे कर्मत्वेऽङ्गीकृते सति स्वस्य स्व(पूर्व) वृत्तिर्विरुध्यते । प्रेरणेन हि करणत्वम् । करणत्वेन च प्रेरणमिति प्रेरणे प्रेरणक्रियाया अपेक्षितत्वादिति भावः ॥ एवंविध एवेति । स्वातन्त्र्यहीन एव(न)भवितुमर्हतीत्यर्थः । कुत इत्यत आह तस्यापीति ।

### **यादुपत्यं**

किन्तु करणत्वादिनेति । इन्द्रियरूपायाः प्रकृतेः करणत्वं, विषयरूपायाः कर्मत्वं शरीरादिरूपाया अधिकरणत्वमित्यादि द्रष्टव्यम् । करणत्वादिकं दृष्टमित्यनन्तरमन्तःकरणादिरूपस्य प्रधानस्यापि कर्तृप्रयोज्यत्वमवश्यं वाच्यमिति शेषः । कर्तुश्च पुरुषस्यैकाकिनः क्वाप्यसामर्थ्यात्प्रधानप्रेरणार्थमपि तस्य सहकारिकारणादिरूपं किञ्चिद्वाच्यम् । तच्च न तावत्प्रधानमेवेत्याह न च तदेवेति ॥ स्ववृत्तीति । स्वापेक्षया स्वस्य पूर्ववृत्तित्वविरोधादित्यर्थः । आत्माश्रयत्वप्रसङ्गादिति यावत् । प्रधानप्रेरणे पुरुषस्य यदि प्रधानमेव करणादिरूपं तर्हि तस्यापि करणादिरूपतया पुरुषप्रयोज्यत्वस्यावश्यकत्वे प्रधानविषयकप्रेरणापेक्षया प्रधानविषयकप्रेरणायाः पूर्ववर्तित्वं प्राप्तं, ततश्चात्माश्रय इति ॥ एवंविध एवेति । प्रकृतिसहकारिभूतान्योऽपि सहकार्यन्तरसापेक्ष एवेत्यर्थः ।

### **श्रीनिवासतीर्थीया **

ॐ अङ्गित्वानुपपत्तेः ॐ ॥ २२४ ॥ ॐ अन्यथाऽनुमितौ च ज्ञशक्तिवियोगात् ॐ ॥ अखिलं स्वातन्त्र्यं नास्तीति । उपसर्जनीभूतप्रकृत्यपेक्षाऽङ्गीकारादित्यर्थः । कुतो न चेत्यत आह तस्यापीति ।

### **वाक्यार्थरत्नमाला **

इति दूषणेति । इत्येवं व्याख्यातशक्ति वियोगादिति सूत्रोक्त दूषणस्येत्यर्थः । प्रसङ्गश्चेत्यत्राप्यङ्गीकारादिति पूर्वहेतुः । तावद्विकल्पयतीति । विकल्पपूर्वकं तत्तत्पक्षनिरासकतया भाष्यं योजयतीत्यर्थः । तत्रेन्द्रियरूपाया इति । पुरुषो हि शरीरमधिष्ठायेन्द्रियैर्विषयं ज्ञात्वेच्छति प्रयतते चेति । त्रिरूपप्रकृतेरूपयोग इति भावः । तस्य सहकारिवाच्यं, तच्च किं करणादिरूपप्रधानमेव किं वेति पाठः । सहकारिकारणादिरूपमिति पाठेऽपि सहकारि किञ्चिद्वाच्यम् । तच्च किं करणादिरूपप्रधानमेवेति योजनाश्रयणादन्यचेतनस्य करणादिरूपत्वाभावेऽपि न क्ष्यतिर्वक्ष्यति च । अन्यश्चेतन एव सहकारीति ज्ञेयम् । मूलाभिप्रेतं दूषणं स्पष्टमाह । आत्माश्रयेति ।





