+++
title = "०३ न हि जीवस्य स्वातन्त्र्यम्"

+++


## न च स्वातन्त्र्यमस्यैव

**न हि जीवस्य स्वातन्त्र्यम्**

**न च स्वातन्त्र्यमस्यैव**

### **सुधा**

द्वितीयं निषेधति न चेति ।

## **अनुव्याख्यानम्**

***न च स्वातन्त्र्यमस्यैव ...... .....***

तथा सति प्रकृत्यनपेक्षत्वप्रसङ्गेन अस्य स्वसिद्धान्तविरोधापत्तेरिति भावः । अनेन विप्रतिषेधाच्चेति सूत्रं व्याख्यातं भवति । सूत्रस्यार्थान्तरमाह प्रत्यक्षादीति ।

**अनुव्याख्यानम्**

***..... ...... प्रत्यक्षादिविरोधतः ॥***

प्रत्यक्षादिप्रमाणैर्हि पुरुषस्यास्वातन्त्र्यं सर्वदा उपलभ्यते । प्रकारान्तरेण व्याचष्टे हितेति ।

**अनुव्याख्यानम्**

***हिताक्रियादिदोषाच्च ...... .....***

आदिपदेनाहितक्रियोपादीयते । एवं पञ्चमतानि निराकृत्योपसंहरति भद्रमिति ।

**अनुव्याख्यानम्**

***...... ....... भद्रं नानीश्वरं मतम् ॥***

पातञ्जलाभिमतस्येश्वरस्येश्वरलक्षणाभावात्तदप्यनीश्वरमेव मतमिति ।

नन्वन्यान्यपि भिन्नकसंसारमोचकादीन्यनीश्वराणि मतानि सन्ति तानि कुतो न निराक्रियन्ते । उक्तदोषैरेव निरस्तत्वाद् अभ्यधिकाशङ्काऽभावाच्चेत्याह संसारिण इति ।

**अनुव्याख्यानम्**

***संसारिणोऽन्यं सर्वेशं सर्वशक्तिमनौपमम् ॥***

***चेतनाचेतनस्यास्य सत्त्वादेस्तदधीनताम् ॥***

***नाङ्गीकुर्वन्ति ये तेषां सर्वेषां च समा इमे ॥***

संसारिपदमीश्वरातिरिक्तोपलक्षणम् । सर्वेशमिति विशेष्यपदम् । तेन न पौनरुक्तयम् । उपमैवोपमम् । स्वार्थिकोऽण् । नास्त्यौपमं यस्यासावनौपमः । यद्वोपमाया अयमौपमः । सोपम इति यावत् । ततो नञ्समासः । अस्य प्रपञ्चस्य । इमे कथिता दोषा इति शेषः । न केवलं सर्वेशं स्वरूपेणानङ्गीकुर्वतामिमे दोषाः । किन्तु तमङ्गीकृत्यापि जीवान्यन्वादि विशेषणानि तस्यानङ्गीकुर्वतामपि । तथात्वे फलतस्तस्यानीश्वरत्वादिति ।

### **शेषवाक्यार्थचन्द्रिका**

द्वितीयम् एकाकिनः कुत्रापि स्वातन्त्र्यमस्तीति द्वितीयम् । तथा सति एकाकिनः स्वातन्त्र्याभ्युपगमे । प्रकृत्यनपेक्षत्वेति । केवलस्यैव पुरुषस्य कर्तृत्वोपपत्तेरिति भावः । न च स्वातन्त्र्यमित्यादेरुत्सूत्रत्वादभाष्यत्वं परिहरति अनेनेति । तर्हि स्वातन्त्र्यमित्युक्तरीत्यैव विप्रतिषेधाच्चेति सूत्रव्याख्यानसिद्धेः प्रत्यक्षादिविरोधत इत्याद्युत्तरभाष्यमनर्थकमित्यतो विप्रतिषेधाच्चेति सूत्रस्यार्थान्तरकथनपरत्वात्तस्य न तदित्याशयेन तत्परतयोत्तरभाष्यं योजयति सूत्रस्येति । अनीश्वरमतासामञ्जस्यस्य पूर्वमेवोक्तत्वात्किं पुनस्तदुक्त्येत्यतस्तदुपसंहाररूपत्वान्न पुनरुक्तिरिति भावेनोपसंहाररूपतयोत्तरभाष्यं योजयति एवमिति । ननु च पातञ्जलैरीश्वरस्याङ्गीकारात्कथं तन्मतस्यानीश्वरमतत्वमित्यत आह पातञ्जलाभिमतस्येति ॥ ईश्वरलक्षणेति । स्वातन्त्र्यादिरूपेश्वरलक्षणवत्त्वानभ्युपगमात्फलतोऽनीश्वरवादान्तर्भावात्तन्मतमप्यनीश्वरमतमेवेति भावः ।

ननु च ‘संसारिणोऽन्यमि’त्याद्युत्तरभाष्यमनर्थकम् । न चोक्तदोषाणां सर्वसाङ्ख्यमतसमानताप्रतिपादनार्थमेतदिति वाच्यम् । रचनानुपपत्तेरित्यादिना चतुर्विधसाङ्ख्यमतानां विशिष्य विशिष्यैव निरस्तत्वेन पुनस्तेषूक्तदोषसाम्यप्रतिपादनस्यानर्थक्यात् । न चोक्तचतुर्विधसाङ्ख्यमतव्यतिरिक्तसाङ्ख्यमतानामुक्तदोषसाम्यप्रतिपादनार्थत्वान्नानर्थक्यमिति वाच्यम् । निरस्तसाङ्ख्यमतव्यतिरिक्ततन्मतानामेवाभावात् । भावे वा तेषामपि विशिष्यैवोपन्यस्य निरसनीयतया पृथगनिरासे निमित्ताभावाच्चेत्यतस्तत्सद्भावप्रदर्शनपूर्वकं तेषां पृथगनिरसनीयतासमर्थनार्थत्वादुक्तदोषसाम्यनिरूपणस्य नानर्थक्यमित्याशयेन तत्परतयोत्तरभाष्यं योजयितुमतिरिक्तसाङ्ख्यमतसद्भावं शङ्कामुखेन दर्शयति नन्विति । ननु केवलाचेतनकर्तृत्वपक्षनिरासेन निरस्तस्यापि तदेकदेशिनिरीश्वरमतस्य यथा पुनर्निरासस्तथाऽत्राप्युक्तदोषनिरस्तस्य भिन्नकादिमतस्य पुनर्निरासो भविष्यतीत्यतो युक्तं केवलाचेतनकर्तृत्वपक्षनिरासेन निरस्तस्यापि तदेकदेशिमतस्य पुनरत्र निराकरणं, सन्निधानाच्चेतनस्येत्याद्युक्तरीत्याऽभ्यधिकाशङ्कासद्भावान्न तु भिन्नकादिमतस्य तदभावादित्याह अभ्यधिकेति । ननु संसारिणोऽन्यमित्ययुक्तम् । अत्र संसारिपदस्य संसारिमात्रपरत्वे मुक्तप्रतियोगिकभेदालाभाल्लक्षणया मुक्तपरत्वे च संसार्यादिभेदालाभान्मुक्तोपलक्षणत्वे च संसारिमुक्तभेदलाभेऽपि जडभेदालाभात्त्रितयोपलक्षणत्वेऽपि त्रितयमात्रभेदलाभेऽपि लक्ष्मीभेदस्यालाभाच्चेतनाचेतनात्मकसर्वोपलक्षणत्वे चेश्वरभेदस्यापि लाभप्रसङ्गसम्भवादित्यत ईश्वरातिरिक्तमात्रोपलक्षणत्वादपेक्षितभेदलाभस्येश्वरभेदालाभस्य च सम्भवान्नानुपपत्तिरिति भावेन व्याख्याति संसारिपदमिति । ईश्वरातिरिक्तोपलक्षणम् ईश्वरातिरिक्तसर्वोपलक्षणमित्यर्थः ॥ विशेष्यपदमिति । संज्ञापदमित्यर्थः ॥ न पौनरुक्त्यमिति । सर्वेशमित्यस्य ‘चेतनाचेतनस्यास्य सत्त्वादेस्तदधीनतामि’त्यनेनेति शेषः । सर्वेशमित्यस्यापि विवक्षितावयवार्थत्वे उभयोरेकार्थत्वप्राप्त्या पौनरुक्त्यं स्यान्न चेवमिति भावः । ननु न विद्यते उपमा यस्येति विग्रहेऽनुपममिति भवितव्यमनौपममिति तु कथमित्यत आह उपमैवेत्यादिना । स्वार्थिक इति प्रज्ञादित्वादिति भावः । स्वाथिकत्वेऽणो वैयर्थ्यमापद्यत इत्यपरितोषादाह यद्वेति । सर्वेषां चेति चशब्दद्योतितं समुच्चयं दर्शयति न केवलमिति ।

### **परिमल **

द्वितीयमिति । क्वचित्स्वातन्त्र्यमस्तीति पक्षमित्यर्थः । एवकारसूचितं दोषं स्वयमाह तथा सतीति ॥ इति सूत्रं व्याख्यातमिति । स्वसिद्धान्तविरोधाच्चेत्येवं रूपेण व्याख्यातमित्यर्थः ॥ प्रत्यक्षादिप्रमाणैरिति । तत्तदनुभवरूपप्रत्यक्षेणापूर्णत्वाल्पशक्तित्वाद्यनुमानैः ‘अपूर्णोऽयं जीवसङ्घोऽस्वतन्त्र’ इत्यादिश्रुत्यादिप्रमाणैरित्यर्थः ॥ प्रकारान्तरेणेति । हिताकरणाहितकरणविरोधाच्चेत्येवं रूपेणेत्यर्थः । मुक्तानां जडस्य च सङ्ग्रहायाह संसारिपदमिति ॥ विशेष्यपदमिति । रूढ््या विष्णुपरं न यौगिकत्वेन, तेन रूढत्वेन हेतुना चेतनाचेतनस्येत्यादिना न पौनरुक्तयमित्यर्थः । सर्वेषां चेत्युक्तितात्पर्यमाह न केवलमिति ॥ तथात्व इति । उक्तविशेषणहीनत्व इत्यर्थः ।

### **यादुपत्यम्**

ईश्वरातिरिक्तेति । तेन मुक्तजडयोरपि सङ्ग्रह इति भावः ॥ विशेष्यपदमिति । रूढमेवेदं पदमिति भावः ॥ तेन न पौनरुक्त्यमिति ‘चेतनाचेतनस्यास्य सत्त्वादेस्तदधीनतामि’त्यनेनैव सर्वेशत्वस्योक्तत्वात् पुनर्यौगिकेन सर्वेशपदेन तदुक्तौ पौनरुक्त्यमित्यर्थः ॥

### **श्रीनिवासतीर्थीया **

तथा सति अस्यैव स्वातन्त्र्ये । स्वसिद्धान्तेति । उपसर्जनीभूतप्रकृत्यपेक्षाङ्गीकारादित्यर्थः ॥ विप्रतिषेधाच्चेति । स्वसिद्धान्तविरोधादित्यर्थः ॥ अणिति । अणित्वादादिभूतस्योकारस्यौकाररूपवृद्धौ औपममिति भवति ॥ नञ्समास इति । न औपमोऽनौपम इति नञ्समास इत्यर्थः । तथात्वे जीवान्यत्वादिविशेषणानङ्गीकारे ॥ फलत इति । जीवाभेदादिप्राप्त्येत्यर्थः

॥ २२५ ॥

### **वाक्यार्थरत्नमाला **

उत्सूत्रत्वादिति । उत्सूत्रत्वादभाष्यत्वमिति प्राप्तांशङ्कां परिहरतीत्यर्थः । तस्येति । उत्तरभाष्यस्येत्यर्थः । न तदिति । नानर्थक्यमित्यर्थः । निमित्ताभावाच्चेति । निरसनीयतयेत्युक्तसमुच्चयार्थश्चशब्दः । मुक्तादिसंसार्यादीत्यादिपदाभ्यां च परिग्रहः । मुक्तोपलक्षणत्वे चेति । अजहत्स्वार्थलक्षणायां संसारिणोऽपि ग्रहणात्तद्भेदप्राप्तिरिति भावः । ईश्वरातिरिक्तेति । संसारिपदस्येत्यनुवर्तते । संज्ञापदमिति । अवयवार्थविवक्षामपुरस्कृत्य अखण्डवृत्या प्रवर्तमानं रूढं पदमित्यर्थः । वक्ष्यति च विवक्षितावयवार्थ इति । प्रज्ञादित्वादिति । प्रज्ञादेराकृतिगणत्वादिति भावः । स्वपक्षसिद्धरूपं यत्फलमिति सम्बन्धः ।





