+++
title = "०८ सत्प्रतिपक्षसमर्थनम्"

+++


## चेतनेच्छानुसारेण यदा दृष्टः पटोद्भवः

**सत्प्रतिपक्षसमर्थनम्**

**चेतनेच्छानुसारेण यदा दृष्टः पटोद्भवः**

### **सुधा**

नन्वसतः कथं कर्मत्वम् । सतः कथं कार्यत्वमित्यपि समानम् । अनेन घटो जायत इत्यपि प्रत्युक्तम् । तर्हि घटं करोतीत्यादेः कोऽर्थः । मृत्तिकां घटीकरोतीति । मृत्तिका घटीभवतीति । असदुत्पत्तौ खरविषाणमपि कुतो नोत्पद्यत इति चेत् । तदात्मकस्योपादनस्याभावादिति ब्रूमः । अन्यथा सत उत्पत्तावात्माऽपि कुतो नोत्पद्यत इति समानम् ।

### **शेषवाक्यार्थचन्द्रिका**

ननु घटं करोतीति द्वितीयया घटस्य कर्मत्वमुच्यत इति तावदविवादम् । कर्मत्वं च कारकविशेषत्वम् । तच्चासतो न सम्भवतीति प्रतिपक्षानुमाने पूर्ववादी प्रतिकूलतर्कमाशङ्कते नन्विति । घटं करोतीत्यत्रेति शेषः । एवञ्चासमानबलत्वान्न सत्प्रतिपक्ष इति भावः । असतो द्वितीयोक्तकर्मत्वानुपपत्तिवत् सतोऽपि घटं करोतीत्युक्तकार्यत्वानुपपत्तेः पूर्वानुमानस्यापि प्रतिकूलतर्कपराहतत्वेन साम्याद्युक्त प्रतिपक्ष इत्याह सतः कथं कार्यत्वमिति । ननु तथाऽपि घटो जायत इति घटस्य जनिकर्तृत्वानुभवादसतः कर्तृत्वानुपपत्तेः सत्कार्यवादसिद्धिरित्यतस्तर्हि तत एव जायत इत्युक्तकार्यत्वानुपपत्त्या प्रागसत्त्वस्यापि सिद्धेः परस्यापीष्टसिद्धेरित्याशयेनाह अनेनेति । अस्त्वेवं प्रतिवादिमुखमुद्रणम् । वस्तुतत्वं किमित्यभिप्रेत्य सुहृद्भावेन पृच्छति तर्हीति । आदिपदेन घटो जायत इत्यस्य संग्रहः । घटं करोतीत्यस्य व्याख्या मृत्तिकां घटीकरोतीति । घटो जायत इत्यस्य तु मृत्तिका घटीभवतीति । नन्वनेन ग्रन्थेन घटो जायत इत्यादीनामर्थान्तराभ्युपगमेनोपपत्तिरित्युच्यते । ‘तस्मात् प्रध्वस्तभेदादी’ति वाक्यव्याख्यावसरे घटो जायते घटं जनयतीत्यनुत्पन्नस्यापि कर्तृत्वं कर्मत्वं च, तस्मात्कार्यस्य कारणाभेदात्प्रागुत्पत्तेर्विनाशोत्तरं च सत्त्वादेव युज्यते । नाप्यत्यन्तासतः कारकत्वमित्यादिना ग्रन्थेन घटादीनां पूर्वं सत्त्वेन घटो जायत इत्यादेरुपपत्तिर्वक्ष्यते । पूर्वत्र तु असत्प्रतीतिव्युत्पादनावसरे कर्तृत्वादेर्बौद्धत्वानभ्युपगमे घटो जायत इत्यादि न स्यादिति चोक्तम् । तत्कथमेषां ग्रन्थानां परस्परं न विरोध इति चेत् ।

अत्र गुरवः । अत्यन्तसत्कार्यानभ्युपगमेऽपि कारणात्मना सत्वाभ्युपगमात् कारकव्यापारात्प्रागकार्यात्मकस्य कारणस्य कारकव्यापारेण कार्यरूपतापत्तेः सदसत्कार्यमते जनित्वान्मृत्तिका घटी भवतीत्यादिर्घटो जायत इत्यादेरर्थ इति न कर्तृत्वानुपपत्तिरिति एतद्ग्रन्थाशयः । तस्मात्प्रध्वस्तभेदादीति व्याख्याग्रन्थस्यात्यन्तिक सत्त्वस्योक्तरीत्याऽनेकानुपपत्तिग्रस्तत्वात्कार्यस्य कारणात्मनाऽपि सत्त्वानभ्युपगमे उक्तजनिपदार्थासम्भवाद्घटो जायत इति कर्तृत्वाद्यनुपपत्तिरेव । न चासत्ख्यातिग्रन्थोक्तप्रकारेण बौद्धकर्तृत्वाद्यभ्युपगमेनोपपत्तौ कारणात्मना कार्यसत्त्वसाधकतया कर्तुत्वाद्युक्तिरयुक्तेति वाच्यम् । प्रतीतिसिद्धप्रध्वस्तभेदसत्त्वस्य प्रकारान्तरेणानुपपत्त्या तदर्थतया कारणात्मना सत्त्वस्य तत एव तादृशजनिपदार्थस्य चावश्याङ्गीकार्यत्वसिद्धेः कर्तृत्वादेरपि निर्वाह इत्याशयेनाभ्युच्चययुक्तितया कर्तृत्वादेरुपन्यासात् । अत एव तत्र भाष्ये स्वशब्देन भेदग्रहणम् । आदिपदेन च कर्तृत्वादेरुपादानम् । न तु कर्तृत्वादेरन्यथानिर्वाहाभावाभिप्रायेण । अथवा भातीत्यादिभानादिक्रियाकर्तृत्वस्य बौद्धस्यासति व्यवहारवद् बौद्धस्य जनिकर्तृत्वस्य नात्यन्तासति व्यवहार इत्याशेयेनास्यापि साधकतयैवोपन्यास इत्याशयः । एवञ्च न वक्ष्यमाणग्रन्थेनैकवाक्यतायामनुपपत्तिः । अत एव ‘सत्त्वमात्रे साध्ये सिद्धसाधनमि’त्येतद्ग्रन्थे नाप्यत्यन्तासतः कारकत्वमित्यत्यन्तपदमुत्तरग्रन्थे । नाप्यस्य पूर्वग्रन्थेन विरोधः । तत्र परं प्रति प्रतिबन्दीमुखेन च प्रवृत्त्या पराङ्गीकृतात्यन्तासत्कार्यवादस्यानुपपन्नताया वक्ष्यमाणत्वात्सदसत्कार्यवादस्य च परेणानभ्युपगमात् । अभावाश्रयादिवत्कर्तृत्वादेर्बौद्धत्वानङ्गीकारे तव घटो जायत इत्यादेरनुपपत्तिरेवेत्याशयात् । तस्मान्न पूर्वेणोत्तरेण च विरोध इति ।

प्रतिपक्षानुमाने बाधकान्तरमाशङ्कते असदुत्पत्ताविति । असतो घटादेरुत्पत्तावित्यर्थः । अविशेषादिति शेषः । ततश्चोक्तबाधकभावाभावाभ्यां वैषम्यादनुमानयोर्न प्रतिपक्षत्वमिति भावः । असतो घटस्य तदात्मकोपादानसद्भावादुत्पत्तावपि खरविषाणस्य तद्विरहादनुत्पत्त्युपपत्तेरविशेषासिद्ध्या व्याप्तिविकलोऽयं प्रसङ्ग इत्याशयेनाह तदात्मकस्येति । अत्र वैषम्यमात्रे तात्पर्यं न तु यत्रोपादानमस्ति तत्रोत्पत्तिरिति व्याप्तावपि तात्पर्यमभिमतम् । अतो न स्वप्नाधिकरणीयग्रन्थविरोध इत्यवधेयम् । अवश्यं चैतदेवं यदात्मकमुपादानमस्ति तदुत्पद्यते यदात्मकं तन्नास्ति तन्नोत्पद्यत इति । तच्च सद्वाऽसद्वेत्यन्यदेतत् । अन्यथा परस्याप्यगतेरित्यभिप्रेत्य स्थापनानुमाने बाधकान्तरमाह अन्यथेति । ततश्च समानबलत्वमेवेति प्रतिपक्षोऽप्रत्यूह इति भावः ।

### **परिमल **

कर्मत्वमिति । कर्तृप्रयत्नविषयत्वमित्यर्थः । एतेन कार्यत्वमप्युक्तार्थम् । यदपि घटो जायत इति प्रयोगः सत्कार्यवादे मानं जायत इति क्रियास्वातन्त्र्यरूपकर्तृत्वस्यासतोनुपपत्तेरित्युक्तं सांख्यग्रन्थे, तदतिदेशेन निराह अनेनेति । सतः कथं कार्यत्वमिति कथनेनेत्यर्थः ॥ इत्यादेरिति । घटो भवति घटो जायत इत्यादिरादिपदार्थः ॥ घटीकरोतीति । घटत्वेनाभूतं घटत्वेन करोतीत्यर्थः । घटत्वेन प्रागभूतोऽधुना घटत्वेन भवतीत्यर्थः । अघटो घटः संपद्यत इत्यर्थे(पि) अभूततद्भावे ‘कृभ्वस्तियोगे संपद्यकर्तरि च्विरि’ति च्विप्रत्यये अस्य च्वावितीत्वे च्वेर्लोपे च घटीकरोतीत्यादिरूपनिष्पत्तिरिति ज्ञेयम् । यत्किञ्चिदुपादानस्य सर्वदा सत्त्वादुत्पत्तितादवस्थ्यमित्यत उक्तं तदात्मकस्येति । खरविषणात्मकतया परिणम्यमानस्येत्यर्थः ।

### **यादुपत्यं**

कथं कर्मत्वमिति । साक्षात्कर्तृव्यापारविषयस्यैव कर्मत्वादसतश्च तदसम्भवादिति भावः ॥ अनेन घट इति । साङ्ख्येन हि स्वशास्त्रे ‘सत्कार्यवादे घटो जायत इति प्रयोगान्यथाऽनुपपत्तिर्मानम् असतः क्रियास्वातन्त्र्यरूपकर्तृत्वस्यासम्भवादि’ति यदुक्तं तदप्यनेन पूर्वमत्यन्तासतः कथं कार्यत्वमित्युक्तदूषणेन निरस्तं ज्ञातव्यमित्यर्थः । सुहृद्भावेन पृच्छति तर्हीति । आदिपदेन घटो जायत इत्यस्य ग्रहणम् ।

### **श्रीनिवासतीर्थीया **

सदकरणादित्यनेनासत एव कार्यत्वमुक्तं तत्राशङ्कते नन्विति । कर्तृव्यापारं प्रति साक्षाद्विषयस्यैव कर्मत्वादसतश्च तदसम्भवेन कर्मत्वान्यथाऽनुपपत्त्या पूर्वं सत्वं वाच्यमित्यर्थः ॥ कार्यत्वमिति । सिद्धत्वेन कर्तृव्यापाराविषयत्वात् । अन्यथाऽऽत्मनोऽपि तत्स्यादिति भावः ॥ तर्हीति । यद्यसत उत्पत्तिरित्यर्थः । इत्यादे र्घटस्य विद्यमानस्य कर्मताया अयोगात्कर्मत्वप्रतिपादनद्वारा पूर्वं घटसत्ताबोधकस्य वाक्यस्येत्यर्थः ॥ मृत्तिकामिति । तथा च मृत्तिकाया एव पूर्वं सत्याः कर्मत्वाङ्गीकारेण घटस्य तदनङ्गीकारादित्यर्थः । तद् उपादानम् । द्वितीये त्वि’त्यनन्तरं निमित्तकारणमिति शेषः ।

### **वाक्यार्थरत्नमाला **

कारकविशेषत्वमिति । कारकत्वं च क्रियां कारित्वम् । क्रियां कुर्वद्धि कारकमित्यभियुक्तोक्तेरिति भावः । पूर्ववादीति । अत्रेति प्रतिकूलतर्कपराहतः पूर्ववादी प्रतिपक्षानुमाने आशङ्कत इति सम्बन्धः । घटं करोतीत्यादेः परोपन्यस्तस्यार्थकथनोपयोगिपरप्रश्नस्यानुत्थानमाशङ्क्य तं घटयति । अस्त्वेवमिति । मृत्तिकां घटीकरोतीत्यस्येव मृत्तिका घटीभवतीत्यस्यापि घटं करोतीत्येतदर्थतयाऽभिधानमिति भ्रान्तिवारणाय मृत्तिका घटीभवतीत्येतदादिपदोक्तघटो जायत इति व्याख्यानमिति दर्शयितुं विवेकेन व्याख्यानद्वयविषयमाह । घटं करोतीत्यस्येत्यादि । असद्विलक्षणज्ञप्त्यै ज्ञातव्यमसदेव हीत्येतज्जिज्ञासाधिकरणीयानुव्याख्यान मूले नन्वसतः कथं भाति भास्यत इति कर्तृत्वं चेत्याद्याशङ्क्योक्ते समाधाने वाक्यार्थचन्द्रिकाकृतग्रन्थस्योत्तरग्रन्थद्वयविरोधमाशङ्क्य भिन्नविषयत्वेन विरोधपरिहारः कृतस्तत्प्रकारेणात्र ग्रन्थे पूर्वोत्तरविरोधमाशङ्क्य परिहरति । नन्वनेन ग्रन्थेनेत्यादिना तस्मान्न पूर्वेणोत्तरेण च विरोध इतीत्यन्तेन । पूर्वत्रत्विति । जिज्ञासाधिकरणीयासद्विलक्षणेत्यनुव्याख्यानव्याख्यानावसरे इत्यर्थः । विषयभेदस्पष्टीकरणे न टीकाग्रन्थः प्रागेव व्याख्यातः । असच्छब्दस्य खरविषाणादिपरत्वे खरविषाणोत्पत्तौ खरेत्याद्यापादनायोगः । अभेदात् । आपादकासिद्धिश्चेत्यतो व्याचष्टे । असतो घटादेरिति । न प्रतिपक्षत्वमिति । अनुमानयोर्वैषम्यादुत्तरस्य प्रागसत्वानुमानस्य न सत्वसाधकपूर्वानुमानप्रतिपक्षत्वमिति योज्यम् ।

तात्पर्यमिति । अभिमतमित्युत्तरेण सम्बन्धः ॥ अनुत्पत्तिस्थले उपादानासम्भववदत्र तदसम्भवो नास्ति । किन्तु तत्सम्भवादुत्पत्तिः सम्भवतीति तदसम्भवनिरासाय सम्भवप्रतिपादनमेव वस्तुगतिमनुरुध्य कृतमिति भावः । उपादानमस्तीति । उपादानं न सम्भवतीत्यर्थः । स्वप्नाधिकरणीयेति । न हि वयं कारणसामग्रीसंपादनसम्भावनामात्रेणार्थानां सत्यतामातिष्ठमहे किं तु बाधाभावेनेति वक्ष्याम इति । यस्योपादनं सम्भवति । बाधश्च नास्ति । तदेवहि प्रागेवशब्देन व्यवच्छिन्नमिति भाव इति भ्रान्तिर्जाग्रत्वमेवहि । कदाचिद्दर्शनायोग्यमित्येतदनुव्याख्यानव्याख्यानरूपस्वप्राधिकरणीयग्रन्थेत्यर्थः । ननु कार्योत्पत्तौ उपादानसत्वं प्रयोजकतयोक्तम् । तच्च येन कारणेनासत्कार्यमुत्पादनीयं तत्स्वयं सद्वाऽसद्वा । असतः कारणत्वानुपपत्तेः सदेवेति वाच्यम् । तथा च तदात्मककार्यस्य सत्वात्सदकरणमसिद्धमित्यत आह । तच्चेति । त्वदुक्तातिप्रसङ्गपरिहारायोपादान सम्भवासम्भवौ स्वीकृतौ । तेन तावदतिप्रसङ्गभङ्गः सिध्यत्येव । कारणस्य कार्याकारेणासत्वादेव सदकरणसिद्धिरपीति सदसद्वेत्येतदन्यत् । प्रकृतानुपयोगीत्यर्थः ।





