+++
title = "१० अनुमानादीनां निराकरणम्"

+++


## चेतनेच्छानुसारेण यदा दृष्टः पटोद्भवः

**अनुमानादीनां निराकरणम्**

**चेतनेच्छानुसारेण यदा दृष्टः पटोद्भवः**

### **सुधा**

यच्च तन्तुपटयोरभेदानुमानं तत्राभेदमात्रसाधने सिद्धसाध(नम्)नत्वम् । भेदाभेदाङ्गीकारात् । अत्यन्ताभेदसाधने तन्तुधर्मत्वं तावदसिद्धम् । न हि स्वयमेव स्वस्य धर्मो भवति । न हि उपचारोऽनुमानप्रवृत्तेरङ्गम् । अतिप्रसङ्गात् । कथं च तन्तुधर्मत्वं पटस्य । तन्तुविशेषणत्वमिति चेन्न । पुरुषादिविशेषणे दण्डादौ व्यभिचारात् । तदाश्रितत्वमिति चेन्न । अभेदेनासिद्धिप्रसङ्गात् । कुण्डबदरादौ व्यभिचाराच्च । तदात्मकत्वमिति चेन्न । साध्याविशिष्टत्वापत्तेः । अभेदेन भेदाभावः साध्यत इति चेन्न । भेदाभावातिरिक्तस्याभेदस्य अनभ्युपगमात् । अभ्युपगमेऽपि बाधात् । एवमुपादानोपादेयभावोऽप्यसिद्ध एव । न हि स्वयमेवोपादनमुपादेयं चेति युक्तम् । करणत्वकर्मत्वयोर्भेदनियतत्वात् । संयोगाप्राप्त्यभावश्चात्यन्तभेदाभावादुपपत्स्यते । गुरुत्वान्तरकार्यादर्शनं चाभेदाङ्गीकारेण भविष्यति ।

### **शेषवाक्यार्थचन्द्रिका**

यद्यपि न च कारणादन्यादित्यादिनोक्तमनुमानमनिराकृत्य द्वितीयाद्यनुमानदूषणमयुक्तम् । तथाऽपि द्वितीयाद्यनुमानदूषणेन तस्यापि दूषितप्रायत्वात्स्पष्टदूषणत्वाद्वा तदनिराकृत्य विशेषानुमानान्येव निराचिकीर्षुः पटस्तन्तुभ्यो न भिद्यते तन्तुधर्मत्वादित्यनुमानं तावन्निराकरोति यच्चेति । केचित्तु यद्यपि तन्तुपटयोरभेदे प्रत्यक्षमपि प्रमाणमुक्तं तथाऽपि कथायां तदनुद्भाव्यत्वात्तन्मात्रेणापि तन्निराससिद्धेः किं पृथक् तन्निराकरणेनेत्यभिप्रेत्य तदनिराकृत्यैवानुमानमात्रनिराकरणमिदमित्याहुः । सिद्धसाधनत्वमेव विशदयति भेदाभेदेति । असिद्धिमेव प्रकटयति न हीति । अन्यथा तन्तोरपि तन्तुधर्मत्वं स्यादिति भावः । ननु यद्यपि पटस्य मुख्यं तन्तुधर्मत्वं नास्ति तथाऽप्युपचरितं तदस्त्येव । तदेव हेतुतयाऽभिमतमिति नासिद्धिरित्यत आह न हीति । तथा सति देवदत्तस्याप्युपचरितसिंहत्वेन पशुत्वानुमानं स्यादित्यतिप्रसङ्ग इत्याह अतिप्रसङ्गादिति । हेत्वनिरुक्त्याऽप्यनुमानं दूषयति कथं चेति । तन्तुधर्मत्वं किं तद्विशेषणत्वमभिमतं किंवा तदाश्रितत्वं, तदात्मकत्वं वेति विकल्पान्मनसि निधायाद्यमाशङ्कते तन्त्विति ॥ व्यभिचारादिति । यद्यतो भिद्यते इत्यादिपरोक्तव्यतिरकेव्याप्ताविति शेषः । द्वितीयमप्याशङ्कते तदिति । दूषयति अभेदेनेति ॥ असिद्धिप्रसङ्गादिति । त्वद्रीत्येति शेषः । वस्तुनि विकल्पासम्भवादन्यतरासिद्धिर्दोष एव नेति मन्यमानं प्रति दोषान्तरमाह कुण्डेति । सत्यपि बदराणां कुण्डाश्रितत्वे तदभेदस्याभावेन तदत्यन्ताभेदस्य दूरापास्तत्वादिति भावः । ननु भेदाभावस्यैव साध्यत्वान्न साध्यावैशिष्ट्यमित्याशङ्कते अभेदेनेति ॥ अनभ्युपगमादिति । परेणेति शेषः । तथा च भेदाभावस्यैव साध्यत्ववत्साधनत्वस्यापि प्रसक्त्या साध्यावैशिष्ट्यप्रसङ्गात्सिद्धसाधनत्वं सन्दिग्धासिद्धिर्वेति भावः ॥ अभ्युपगमेऽपीति । तादात्म्यमेवाभेद इति स्वीकृत्येति शेषः ॥ बाधादिति । तन्तुपटयोर्भेदस्य ‘ह्युपादानेन तु द्वयमि’त्यादिना साधितत्वादुत्तरत्र साधयिष्यमाणत्वाच्च तदभावसाधने बाध इत्यर्थः ॥ एवमिति । अत्यन्ताभेदवादिनस्तव मत इति शेषः ॥ करणत्वकर्मत्वयोरिति । उपादीयते वस्त्वनेनेति करणव्युत्पन्नेनोपादानशब्देन करणत्वस्योपादातुं योग्यमुपादेयमिति कर्मसाधनेन च तेन कर्मत्वस्य लब्धत्वात्करणत्वकर्मत्वयोरित्युक्तमिति ध्येयम् ॥ भेदनियतत्वादिति । अन्यथा लक्षणविरोधप्रसङ्गादिति भावः ॥ उपपत्स्यत इति । तथा चान्यथासिद्धत्वान्न तेनात्यन्ताभेदसाधनं सम्भवतीति भावः ॥ गुरुत्वान्तरेति । गुरुत्वान्तरकार्यावनत्यदर्शनमित्यर्थः ॥ भविष्यतीति । तथा चान्यथासिद्धत्वान्नैतदप्यत्यन्ताभेदसाधकमिति भावः ।

### **परिमल **

यच्चेति । न पटस्तन्तुभ्यो भिद्यते तन्तुधर्मत्वादिति प्रागुक्तानुमानमित्यर्थः । ‘स्वाङ्गेशेते’ इतिवदुपचारः किं न स्यादित्यत आह न हीति ॥ अतिप्रसङ्गादिति । चैत्रः केसरवान् सिंहत्वादित्यनुमानरूपातिप्रसङ्गादित्यर्थः । न च हेतोरसिद्धिः । उपचरितसिंहत्वसद्भावादिति भावः ॥ अभेदेनेति । तन्तुधर्मत्वादित्यस्य तन्त्वात्मकत्वादित्यर्थोक्तेः । तन्त्वभेदेन हेतुना तन्तुभेदाभावसाधनान्न साध्यावैशिष्ट्यमित्यर्थः ॥ बाधादिति । प्रत्यक्षादिना भेदस्याप्यवगमादिति भावः । उपादानोपादेयभावाच्चेति प्रागुक्तभेदसाधकहेत्वन्तरं निराह एवमुपादानेति ॥ भेदनियतत्वादिति । एतेन बाधादिति प्रागुक्तं स्फुटीकृतं ध्येयम् । संयोगप्राप्त्यभावाच्चेति हेत्वन्तरं निराह संयोगेति । प्रागुक्तहेत्वन्तरं च प्रत्याह गुरुत्वेति ॥

### **यादुपत्यम्**

अभ्युपगमेऽपीति । तादात्म्यमेवाभेद इति स्वीकृत्येति शेषः ॥ बाधादिति । तन्तुपटभेदस्य वक्ष्यमाणानुमानसिद्धत्वेन तदभावसाधने बाधादित्यर्थः ॥ एवमुपादानोपादेय भाव इति । अत्यन्ताभेदवादिनस्तव मत इति शेषः ॥ करणत्वकर्मत्वयोरिति । उपादीयते वस्त्वनेनेति करणे व्युत्पन्नेन उपादानशब्देन करणत्वस्य, उपादातुं योग्यमुपादेयमिति कर्मणि व्युत्पन्नेनोपादेयशब्देन कर्मत्वस्य लाभादिति भावः ॥

### **श्रीनिवासतीर्थीया **

यद्युपचारोऽनुमानप्रवृत्तेरङ्गं स्यात्तदा देवदत्तः क्रौर्यादिमान् सिंहत्वात्सिंहवदित्यप्यनुमानं स्यात् । न चासिद्धिः । औपचारिकसिंहत्वस्य सत्त्वात् । तस्मादौपचारिकं स्वस्यैव स्वधर्मत्वमङ्गीकृत्यासिद्धिं परिहृत्यानुमानं न कार्यमित्याह अतिप्रसङ्गादिति । कथं किंप्रकारं कीदृशम् । यद्यद्विशेषणं तत्तेनाभिन्नमिति सामान्यव्याप्तौ व्यभिचारमाह पुरुषादीति ॥ अनभ्युपगमादिति । तथा च पुनः साध्याविशिष्टत्वमिति भावः ॥ बाधादिति । भेदस्यास्माभिरङ्गीकारादित्यर्थः ॥ करणत्वेति । उपादानस्य (कारणत्व)करणत्वमुपादेयस्य कर्मत्वं (कार्यत्वं) बोध्यम् ।

### **वाक्यार्थरत्नमाला **

यच्च तन्तुपटयोरित्युत्तरग्रन्थे प्राप्ताचातुरीं परिहरन्नाह । यद्यपीति । अनुमानमिति । कार्यं कारणादन्यन्न भवति । ततो भिन्नत्वेनानुपलम्भादिति सामान्यानुमानमित्यर्थः । विशेषेति वक्ष्यमाणत्वात् । तस्याप्यनुमानस्य प्रागाशङ्कने सति तत्परित्यागेनितिमित्ताभाव इति भावः । दूषितप्रायत्वादिति । अभेदमात्रसाधन इत्यादेस्तदनुमानेपि साम्यादिति भावः । स्पष्टेति । उक्तरीत्यैवेति बोध्यम् । तन्मात्रेणेति । कथायां तस्यानुद्भाव्यत्वमात्रेणेत्यर्थः । आहुरिति । न च कारणादन्यदित्येतत्पूर्वमूलग्रन्थे अनुमानस्यैवोक्ततया प्रत्यक्षकथनपरतया तद्ग्रन्थयोजनानुपपत्याऽत्र प्रत्यक्षमपि प्रमाणमुक्तमित्यस्यायोगादित्यादिकमस्वरसबीजम् । परोक्त व्यतिरेकव्याप्ताविति । यद्यपि तन्तुविशेषणत्वरूपतन्तुधर्मत्वस्य हेतुकरणे यद्यस्य विशेषणं तत्ततो न भिद्यत इति सामान्यान्वयव्याप्तावेव पुरुषादिविशेषणे दण्डादौ व्यभिचारो वक्तुं शक्यते । तथापि पूर्वमनुमानकथनस्थले यस्तंतुधर्मः स तन्तुभिन्नो नभवतीत्यन्वयव्याप्तौ दृष्टान्ताभावेन यद्यतो भिद्यते तत्तस्य धर्मो नभवतीति प्राग्व्यतिरेकव्याप्तेरेव मूले उपन्यासाद्य्वतिरेकेत्युक्तमिति ज्ञेयम् । साध्येतीत्यनन्तरं हेतूकृतस्येत्यादिरेवपाठः । मूलपुस्तकेहि साध्येतीत्यनन्तरं तथा सन्दिग्धासिद्धिरिति लखनानन्तरं तत्रारुच्या तमंशं विनाऽस्यहेतूकृतस्येत्याद्येव लेखनीयमित्याज्ञप्तेन लेखकेन तथा चेत्यादि नाशितम् । परंतु सन्दिग्धेत्यादिकमिव तथाचेत्यंशो नाशिततया स्पष्टं न प्रतीयतेऽतो लेखकानां तथाचेत्येतन्मेलनेन हेतूकृतस्येत्येतल्लिखनमित्यवधेयम् । तथा च साध्यविशेषो हेतुवत्साध्यविशेषस्यापि निश्चितत्वाश्रयणेसिद्धसाधनता । साध्यवद्धेतोरपि सन्दिग्धत्वे सन्दिग्धासिद्धिरिति दूषणद्वयं स्पष्टत्वान्नोक्तम् । अत एव भेदाभावस्य साध्यत्व शङ्कानिरासपरोत्तरवाक्यव्याख्यावसरे उक्तदूषणद्वयं वक्ष्यतीति ज्ञेयम् । यद्वाऽत्रोक्तसाध्यावैशिष्ट्यस्योत्तर ग्रन्थेन समर्थनानन्तरमेव तत्फलकथनं कार्यमित्याशयेनोत्तरत्रैव तत्फलकीर्तनमिति तस्यात्र कर्तव्यत्वं नेति ज्ञेयम् । उपादानेन तु द्वयमित्यादिनेति । आरम्भणाधिकरण इति शेषः । उत्तरत्रेति । वैशेषिकपरीक्षायामंशिनोंऽशैरभेदोऽयमित्यादिना तस्मिन्सत्यप्यसत्वयुक्तया साधयिष्यमाणत्वादित्यर्थः ॥

