+++
title = "०४ अभोगवादिनां मते मुक्तिनिरूपणम्"

+++


## स एवाभोगवादिनाम्

**अभोगवादिनां मते मुक्तिनिरूपणम्**

**स एवाभोगवादिनाम्**

### **सुधा**

ननु च येषां मते पुरुषस्य भोग एव नास्ति तेषां कथं मोक्षः । बन्धाभावात् । तथा च योगानुशासनवैयर्थ्यमित्यत आह स एवेति ।

## **अनुव्याख्यानम्**

***....... ..... स एवाभोगवादिनाम् ॥***

स भेदग्रह एव मुक्तिरुद्दिष्टा । भेदाग्रहनिबन्धनो भ्रम एव हि बन्धः । स च भेदग्रहे सति निवर्तते सैव मुक्तिः । न त्वपराऽस्तीत्यतः स एवेत्युक्तम् । न पुनर्भेदग्रह एव मुक्तिः । तस्यापि निवर्तनीयत्वात् । नापि विवेकख्यातिमित्युक्तत्वादिति ॥

### **शेषवाक्यार्थचन्द्रिका**

ननु माऽस्तु तेषां पक्षे मोक्षोऽपीत्यत आह तथा चेति ॥ भेदाग्रहनिबन्धनो भ्रम एव बन्ध इति । ननु भोक्तृत्ववादिनो मते कर्तृत्वाध्यायस्य सत्त्वेऽपि अभोक्तृत्ववादिनो मते कर्तृत्वस्य भोक्तृत्वस्य वा प्रतीतेरेवाभावस्योक्तरीत्या सिद्ध्या तद्विषयकभ्रमस्याङ्गीकर्तुमशक्यत्वाद्द्रष्टुत्वादेश्च वास्तवत्वेन तद्विषयकस्यापि तस्यासम्भवात्कथमेतदिति चेत् । न एतन्मते स्वाधीनत्वविषयकभ्रमसद्भावेन तस्यैव भ्रमशब्देन ग्रहणात् । तथा व्यवहार एव भ्रमशब्देन विवक्षित इत्यप्याहुः ॥ इत्यत सति । अनेनाभिप्रायेणेत्यर्थः ॥ निवर्तनीयत्वादिति । अपुरषार्थत्वादिति भावः । भेदग्रहस्यापुरुषार्थत्वे दृष्टा मयेत्येतत्कारिकाव्याख्यानरूपवाचस्पति ग्रन्थसम्मतिमाह नापीति । अत्र नापि विवेकख्यातिमित्युक्तत्वादित्येवमूलपाठः । ‘प्राकृतीं ततो विविक्त आत्मा स्वार्थमभिमन्तुमर्हती’त्युत्तरेणान्वयाच्च विवक्षितसिद्धिरिति द्रष्टव्यम् ॥

### **परिमल **

इत्युक्तत्वादिति । ‘नापि विवेकख्यातिं प्राकृतीं ततो विविक्त आत्मा स्वार्थमभिमन्तुमर्हति’ इति साङ्ख्यैरुक्तत्वात्प्रकृतिसम्बन्धविवेकख्यातिरपि नेत्यर्थः ॥ पूर्वपक्षोपन्यासः ॥

### **यादुपत्यं**

निवर्तनीयत्वादिति । तस्य पुरुषार्थत्वाभावादिति भावः । भेदग्रहस्य पुरुषेणाभ्यर्थनीयत्वाभाव एव कुत इत्यतस्तत्र साङ्ख्यसंमतिमाह नापि विवेकेति । नापि विवेकख्यातिं प्राकृतीं ततो विविक्त आत्मा स्वार्थमभिमन्तुमर्हतीति साङ्ख्यैरुक्तत्वादित्यर्थः । सूत्रकृतेत्यस्यानन्तरं विलम्बमसहमानेनेति शेषः ।

### **श्रीनिवासतीर्थीया **

बन्धाभावादिति । तद्ध्वंसस्यैव मोक्षत्वादित्यर्थः ॥ योगेति । बन्धनिवृत्तिसाधनीभूतभक्त्यादियोगप्रतिपादकशास्त्रेत्यर्थः । सैव भ्रमनिवृत्तिरेव ॥ इत्यत इति । भेदग्रहस्य भ्रमनिवृत्तौ निमित्तत्वेन निमित्तनिमित्तिनोरभेदोपचारमभिप्रेत्येत्यर्थः । एवकारव्यावर्त्यं दर्शयति न पुनरिति । अस्य दोषस्योल्बणत्वमित्यन्वयः ।

