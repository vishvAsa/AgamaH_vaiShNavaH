+++
title = "०७ अनुमानस्य साधुत्वसमर्थनम्"

+++


## चेतनेच्छानुसारेण यदा दृष्टः पटोद्भवः

**अनुमानस्य साधुत्वसमर्थनम्**

**चेतनेच्छानुसारेण यदा दृष्टः पटोद्भवः**

### **सुधा**

स्यादेतत् । महदादिकं न तावत्प्रत्यक्षसिद्धम् । अव्यक्तत्वात् । अतः साङ्ख्याचार्यवचनात् तत्प्रयुक्तानुमानाद्वा तदवगमोऽभ्युपगन्तव्यः । तैश्चानेवंविधमेव तदुक्तमनुमितं चेति बाधः । अन्यथाऽऽश्रयासिद्धिरिति । मैवम् । वेदतस्तदवगमात् । उक्तं हीदम् ‘अजामेकामि’त्यादिश्रुतिः प्रधानमपि प्रतिपादयतीति ।

ननु पुरुषश्चेतनो नान्तःकरणम् । इच्छा चान्तःकरणधर्मो न चेतनस्याविकारस्य । अतो ऽप्रसिद्धविशेषणता बाधो वा । पटादेरप्येवम्भावाभावाद्दृष्टान्तस्य साध्यवैकल्यं चेति चेन्न । आत्मन एवेच्छावत्त्वस्य वक्ष्यमाणत्वात् ।

### **शेषवाक्यार्थचन्द्रिका**

मूले केन वार्यत इत्यंशस्य वैयर्थ्यमाशक्य प्रसक्तदोषाणां सुपरिहार्यतया नानुमानाप्रामाण्यापादनक्षमत्वमित्यर्थसूचकत्वान्न तदिति भावेन तत्सूचकतया तद्योजयितुं पक्षसाध्यहेतुषु प्रसक्तदोषान्क्रमेण परिजिहीर्षुः प्रथमं पक्षदोषमुद्धर्तुं तमाशङ्कते स्यादेतदिति । महदादिकं किं सिद्धं पक्षीक्रियते किं वाऽसिद्धम् । आद्येऽपि तत्सिद्धिः किं प्रत्यक्षात् किंवा साङ्ख्याचार्यवचनात् तत्प्रयुक्तानुमानाद्वेति विकल्पान्मनसि निधायाद्यं दूषयति न तावदिति । द्वितीयतृतीयावुथात्पयति अत इति । अन्यस्याभावादिति भावः । अस्त्वेवमेव तर्हीत्यतो धर्मिग्राहकविरोधान्नैवमित्याशयेन पक्षद्वयं दूषयति तैश्चेति ॥ अनेवंविधमेवेति । स्वातन्त्र्येणाचेतनाधीनोत्पत्तिकमेवेत्यर्थः ॥ अनुमितं चेति । अनुमानं च भेदानां परिमाणादित्यादिकमुत्तरत्राकर एव स्फुटम् । असिद्धमेव महदादिकं पक्षीक्रियत इति आद्यद्वितीये दोषमाह अन्यथेति ॥ वेदत इति । ‘महतः परमव्यक्तमि’त्यादिवेदत इत्यर्थः । तथा च नाश्रयासिद्धिर्नापि धर्मिग्राहकप्रमाणबाधः । वेदेनेश्वराधीनतयैव तत्प्रतिपादनादिति भावः । ननु सर्वस्यापि वेदस्य भगवत्परत्वस्यैव त्याऽप्यभ्युपगमात्कथं वेदतो महदादिसिद्धिस्त्वत्पक्ष इत्यतः परममुख्यया वृत्त्या तस्य भगवत्परत्वेऽपि मुख्यया वृत्त्याऽन्यप्रतिपादकत्वस्याप्यङ्गीकारान्नानुपपत्तिरित्यभिप्रैत्योक्तार्थे सम्मतिमाह उक्तं हीति ॥ अजामेकामिति । आहेत्यादिनेति शेषः । प्रधानमित्युपलक्षणम् । महदाद्यपीत्यपि द्रष्टव्यम् । यद्यप्यत्र महदादिकं न तावत्प्रत्यक्षसिद्धमित्यादिपूर्वग्रन्थानुरोधेन महदादिस्वरूपसाधकं वाक्यमेवोदाहर्तव्यम् । न त्वजामेकामिति प्रधानप्रतिपादकं वाक्यमपि । तथाऽप्युपलक्षणं चैतदित्यादिना महदाद्युपादानं चेतनाधिष्ठितमिति महदाद्युपादानपक्षकस्याप्यनुमानस्य प्रदर्शितत्वात्तत्र धर्मिग्राहकत्वाभिप्रायेणाजामेकामिति वाक्यमुदाहृतम् । आदिपदेन च महदादिकं चेतनाधीनोत्पत्तिकमित्याद्यनुमाने धर्मिग्राहकस्य ‘महत’ इत्यादेः परिग्रहः । यद्यपि चात्र चेतनेच्छानुसारेणेत्यादिमूलोपदर्शितप्रयोगधर्मिभूतमहदादिस्वरूपसाधकवाक्यस्य स्वशब्देन उपलक्षितानुमानधर्मिभूत प्रधानस्वरूपसाधकवाक्यस्य तु आदिशब्देनोपादानमत्र कर्तुमुचितम् । तथाऽ‘प्यजामेकामिति प्राह श्रुतिरेतां यदा तदा’ इत्यादिनाऽजामेकामिति वाक्यस्य परममुख्यया वृत्त्या भगवत्परत्वस्य, मुख्यया वृत्त्या प्रधानपरत्वस्य च स्पष्टं वर्णितत्वात्तस्य स्वशब्देनोपादानम् । महदादिप्रतिपादकस्य तु आजामेकामिति वाक्ये भाष्यकारैरुपवर्णितन्यायसञ्चारेण भगवत्परत्वस्य महदादिपरत्वस्य चानुसन्धेयत्वान्न तस्य स्वशब्देन ग्रहणं युक्तमित्यभिप्रेत्य आदिशब्देन तदुपादानं कृतमित्यवधेयम् । साध्यदोषमुद्धर्तुमाशङ्कते ननु चेति ॥ अन्तःकरणधर्म इति । तस्य परिणामित्वादिति भावः। कुतो नेच्छा चेतनस्य धर्म इत्यतस्तस्याविकृतत्वादित्यभिप्रेत्य हेतुगर्भविशेषणमाह अविकारस्येति ॥ अप्रसिद्धविशेषणतेति । चेतनस्यापरिणामित्वादिच्छाशून्यत्वेन चेतनेच्छाया एवा प्रसिद्धत्वेन तद्घटितसाध्यस्य सुतरामप्रसिद्धत्वादिति भावः ॥ बाधो वेति । उक्तरीत्या चेतनस्य इच्छाराहित्यस्य सिद्धत्वेन चेतनेच्छाधीनोत्पत्तिकत्वाभावस्यैव पक्षे सिद्धत्वादिति भावः ॥ एवं भावाभावादिति । चेतनेच्छाधीनोत्पत्तिकत्वाभावादित्यर्थः ॥ वक्ष्यमाणत्वादिति । ‘सेच्छं चेत्किमचेतनम् । इच्छाम्याहमिति ह्येव निजानुभवरोधतः । अचेतनेच्छापगते’त्यादिनोत्तरत्रेति शेषः ।

### **परिमल **

तत्प्रयुक्तानुमानादिति । कार्यकारणविभागादिति हेतुसिद्धमिति प्रागुक्तकार्यकारणविभागादिरूपानुमानादित्यर्थः ॥ तदिति । महदादिकम् । उक्तम् अनुमितं च तैरित्यर्थः । ननु जगदुपादानश्रुतीनां परैरविद्यादिपरत्वेन व्याख्यानात् सिद्धान्ते च ब्रह्मपरत्वेन पूर्वत्रानुमानिकपादे अजामेकामित्यादिसर्वस्त्रीलिङ्गशब्दानां ब्रह्मनिष्ठतया प्रकृतिनये व्याख्यानात् कथं वेदतस्तत्सिद्धिरित्यत आह उक्तं हीति । ‘अजामेकामिति प्राह श्रुतिरेतां यदा तदा । को दोष’ इत्यादिना । अतो जगदुपादानं प्रधानं वक्ति सा श्रुतिरित्यनेनानुमानिकपादे उक्तमित्यर्थः । ‘वेदत’ इत्युपलक्षणम् । ‘पञ्चभिःपञ्चभिर्ब्रह्मे’त्यादिवचनान्महदादिसिद्धिरित्यपि ध्येयम् । ‘यद्वा महतः परमव्यक्तमि’त्यादिश्रुत्या महदादिसिद्धिर्ध्येयेति भावः । वक्ष्यमाणत्वादिति । ‘इच्छाम्यहमिति ह्येवे’त्यादिनाऽत्रैवाधिकरणे उत्तरत्रेति भावः ।

### **यादुपत्यं**

ननु सर्वस्यापि वेदस्य भगवत्परत्वस्योक्तत्वात्कथं वेदतो महदाद्यवगम इत्यत आह उक्तं हीति । ‘अजामेकामिति प्राहे’त्यत्रेति शेषः । तथा च तन्न्यायसाम्यात्कश्चिद्वेदो महदादिकमपि प्रतिपादयिष्यतीति भावः ॥ इदं च, ‘अजामेकामि’ श्रुतिर् महदादितत्त्वमपि प्रतिपादयति, न प्रधानमात्रम्, इत्यभिप्रेत्योक्तम् । अतो नासङ्गतिरिति द्रष्टव्यम् । वक्ष्यमाणत्वादिति । ‘सेच्छं चेत्किमचेतनम् । इच्छाम्यहमिति ह्येव निजावुभवरोधतः । अचेतनेच्छापगते’त्यत्रेति शेषः ॥

### **श्रीनिवासतीर्थीया **

तैः साङ्ख्याचार्यैः । अनेवंविधं चेतनेच्छाधीनोत्पत्तिकम् । तदुक्तं तेषु शास्त्रेषूक्तमित्यर्थः । बाधो धर्मिग्राहृकेण । अन्यथा महदादेरसिद्धौ ॥ ननु पुरुष इत्यादि । तथा च महदादिकं चेतनेच्छाधीनोत्पत्तिकमिति साध्यकरणे चेतनेच्छाया अभावेनाप्रसिद्धविशेषणता स्यादिति भावः ॥ अविकारस्येति । ‘इच्छादिमत्त्वे तत्कृतविकारापत्तेः । न चैवमिति हेतुगर्भम् ।

### **वाक्यार्थरत्नमाला **

प्रसक्तदोदषाणामिति । अनुमानीयपक्षादिष्विति शेषः । स्वातन्त्र्येणाचेतनेति । स्वातन्त्र्यमचेतनेनान्वयि । मूले तदित्यस्य महदादिकमित्यर्थः । अजामेकामिति प्राहेतीति । आनुमानिकाधिकरणापव्याख्यानप्रत्याख्यानावसर इत्यर्थः । उदाहृतमित्यनन्तरमिति नदोष इति शेषः । इत्यादेरिति । परमव्यक्तमित्यादेरादिपदेन ग्रहणम् । यद्यपि चात्रेति । अत्रोपपादनं कर्तुमुचितमिति सम्बन्धः। अत्र कर्तुमिति पुनरत्रशब्दपाठस्तु लेखकागतः । तत्पाठेऽपि पूर्वस्यात्रेत्यस्यात्र ग्रन्थ इत्यर्थः। आश्रयासिद्धिनिरासावसर इति तूत्तरस्यात्रेत्यस्यार्थ इत्यप्याहुः । महदादिप्रतिपादकवाक्यस्य त्विति । भगवत्परत्वस्येति वक्ष्यमाणेनान्वयः । साध्यदोषमिति । अप्रसिद्धविशेषणत्वबाधरूपं पक्षाश्रितं साध्यवैकल्यरूपं दृष्टान्ताश्रितदोषं चेति योज्यम् । परिणामित्वादिति भाव इति । इच्छायाश्च परिणामित्वादिति शेषः । अविकारस्येतीति । विकारभूतेच्छाविकाररहितचेतनस्य न धर्म इति मूलार्थः ।





