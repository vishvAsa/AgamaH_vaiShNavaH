+++
title = "०५ ईश्वरानभ्युपगमाद् भोक्तृत्वाभोक्तृत्वे न युक्ते"

+++


## ईशस्यासङ्ग्रहादेव न युक्तौ तावुभावपि

**ईश्वरानभ्युपगमाद् भोक्तृत्वाभोक्तृत्वे न युक्ते**

**ईशस्यासङ्ग्रहादेव न युक्तौ तावुभावपि**

### **सुधा**

एवमुपन्यस्तं मतमधुना निरसनीयम् । तत्र सूत्रकृता क्रममविवक्षित्वा ‘रचनानुपपत्तेश्च नानुमानमि’ति प्रथमं परपक्षोपालम्भं विधायानन्तरं ‘प्रवृत्तेश्चेति’ स्वपक्षसाधनं विहितम् । भाष्यकारस्तु साधकप्रमाणस्य तत्त्वप्रतिपत्त्यन्तरङ्गत्वेन तदुपन्यासस्य प्राथम्यं परपक्षनिरासस्य तस्थैर्यहेतोर्बहिरङ्गत्वेन तदुपन्यासस्यानन्तर्यमिति क्रममपि ग्राहयिष्यन् व्यत्ययेन व्याचक्षाणः प्रवृत्तेश्चेति सूत्रस्य पातनिकार्थमाह ईशस्येति ।

## **अनुव्याख्यानम्**

***ईशस्यासङ्ग्रहादेव न युक्तौ तावुभावपि ॥***

असंग्रहाद् अनभ्युपगमात् । एवेत्यस्य दोषस्योल्बणत्वं सूचयति । तावुभावपि पुरुषस्य भोक्तृत्वाभोक्तृत्वपक्षौ ।

### **शेषवाक्यार्थचन्द्रिका**

नन्वीशस्यासङ्ग्रहादेवेति वाक्यं न तावत्पूर्वग्रन्थशेषः । नापि उत्तरग्रन्थशेषः । सूत्रव्याख्यानरूपत्वाभावात् । न च साक्षात्सूत्रार्थकथनरूपत्वाभावेऽपि प्रवृत्तेश्चेत्येतत्सूत्रव्याख्यानाय पातनिकारूपत्वेन तद्य्वाख्यानपरोत्तरग्रन्थशेषत्वं सम्भवतीति वाच्यम् । रचनानुपपत्तेश्चेति पूर्वसूत्रपरित्यागेन पूर्वं प्रवृत्तेश्चेति सूत्रव्याख्यानस्याप्यसङ्गततया तच्छेषत्वासम्भवात् । न च साधकप्रमाणोपन्यासपरत्वात्प्रवृत्तेश्चेत्यस्य प्राथम्यं परपक्षनिरासोपन्यासार्थत्वाच्च रचनानुपपत्तेश्चेत्यस्यानन्तर्यमिति सूत्रद्वयस्य क्रमज्ञापनाय व्यत्यासेन व्याख्यानमिति वाच्यम् । वैपरीत्यस्यापि वक्तुं शक्यत्वेन स्वपक्षसाधकपरपक्षनिरासोपन्यासत्वेन पूर्वोत्तरभावनियमायोगात् । योगे वोक्तरीत्या सूत्रद्वयस्य सूत्रकृताऽपि सन्निवेशनीयत्वेन यथोक्तसूत्रकारीयसन्निवेशायोगप्रसङ्गादित्यतः पूर्वग्रन्थेन सङ्गतिं सूचयन्नेव प्रवृत्तेश्चेत्येतत्सूत्रव्याख्यानपरोत्तरग्रन्थशेषतया वाक्यं सङ्गमयितुं सूत्रकारीययथोक्तसूत्रद्वयसन्निवेशोपपादनपुरःसरं स्वपक्षसाधकोपन्यासपरतया प्रवृत्तेश्चेत्यस्य प्राथम्यं रचनानुपपत्तेरित्यस्य परपक्षनिरासोपन्यासपरतया तदानन्तर्यं च तत्र हेतूक्त्योपपादयति एवमित्यादिना ॥ पातनिकार्थमिति । प्रसक्त्यर्थमित्यर्थः । उत्तरत्र प्रकारान्तरेणापि दूषणेनैवकारस्य तद्य्वावर्तकत्वायोगाद्वैयर्थ्यं विरुद्धार्थत्वं चेत्यत आह एवेतीति । ताविति न भोक्तृत्वाभोक्तृत्ववादिनोः परामर्शः । तयोः पूर्वत्र प्रकृतत्वेऽपि स्वतो युक्तत्वाभावेनायुक्तावित्यस्यासामञ्जस्यप्रसङ्गात् । अनुपपन्नपक्षस्वीकारेणायुक्तत्वोपपादने च लक्षणप्रसङ्गादित्यभिप्रेत्य पूर्वप्रकृतपक्षयोरेव परामर्शोऽयमित्याह तावुभावपीति ।

### **परिमल **

ग्राहयिष्यन् प्रतिबोधयिष्यन्नित्यर्थः । पातनिकार्थमिति । अवतारिकोदयार्थमित्यर्थः ॥

### **यादुपत्यम्**

पातनिकार्थमिति । तत्सूत्रनिवर्त्याशङ्कोत्थापनार्थमादौ किञ्चिद्दूषणमाहेत्यर्थः ।

### **वाक्यार्थरत्नमाला **

नतावत्पूर्वग्रन्थेति । परप्रक्रियानुवादरूपत्वाभावस्य सिद्धत्वादिति भावः । पातनिकेति । प्रसक्तीत्यर्थः । पातनिका रूप्यते निरूप्यते अनेन इति पातनिकारूपम् । प्रसक्तिसंपादकं प्रसञ्जकमिति यावत् । तत्वेनेत्यर्थः । उत्तरग्रन्थेति । चेतनेच्छानुसारेणेत्युत्तरेत्यर्थः । पूर्वसूत्रमिति । अनेनैव प्रवृत्तेश्चेत्यस्योत्तरसूत्रत्वं सूचितम् । स्वपक्षसाधकेति । प्रमाणेत्युपस्कर्तव्यं साधकप्रमाणोपन्यासपरत्वेनेत्येवं प्रत्येकं सम्बन्धः । वक्ष्यति च स्वपक्षसाधकतयेति । योगेवेति वाशब्दपाठः । वैय्यर्थ्यमिति ॥ उक्तव्यावृत्तिरूपप्रयोजनाभावाद्वैय्यर्थ्यम् । प्रकारान्तरप्रतिपपादकेन विरोधश्चेत्यर्थः ।

