+++
title = "०३ भोगिनां मते अपवर्गनिरूपणम्"

+++


## भेदग्रहात्तयोः

**भोगिनां मते अपवर्गनिरूपणम्**

**भेदग्रहात्तयोः**

### **सुधा**

स्यादेतत् । येषां पुरुषो भोक्ता तेषां मोक्षाभावः स्यात् । प्रकृतिसंयोगनिमित्तो हि पुरुषस्य भोगस्तैरङ्गीक्रियते । ‘पुरुषस्य दर्शनार्थं कैवल्यार्थं तथा प्रधानस्य । पङ्ग्वन्धवदुभयोरपि संयोगस्तत्कृतः सर्गः’ इति वचनात् । न च प्रकृतिपुरुषसंयोगः कदाप्यपैति येन पुरुषस्य मोक्षः स्यादित्यत आह भेदग्रहादिति ।

## **अनुव्याख्यानम्**

***...... ....... भेदग्रहात्तयोः ॥***

***भोगिनां मुक्तिरुद्दिष्टा .........***

तयोः प्रकृतिपुरुषयोर्भोर्गिनां पुरुषस्य भोगमभ्युपगच्छतां मते । अयमभिसन्धिस्तेषाम् । प्रकृतिसंयोगो हि पुरुषस्य न केवलं भोगार्थः । किन्नामापवर्गार्थश्च । तत्र विवेकाग्रहसचिवो भोगाय भवति । विवेकग्रहे चापवर्गाय । करोतु नाम पौनःपुन्येन शब्दाद्युपभोगं प्रकृतिः । अनया विवेकख्यातिरकृतेति । कृतविवेकख्यातिस्तु न शब्दाद्युपभोजयति । अविवेकख्यातिनिबन्धनो हि तदुपभोगो, निबन्धनाभावे न भवितुमर्हतीति । तच्चोक्तम् ‘दृष्टा मयेत्युपेक्षक एको, दृष्टाहमित्युपरमत्यन्या । सति संयोगेऽपि तयोः प्रयोजनं नास्ति सर्गस्य इति । तथा ‘रङ्गस्य दर्शयित्वा निवर्तते नर्तकी यथा नृत्तात् । पुरुषस्य तथाऽऽत्मानं प्रकाश्य विनिवर्तते प्रकृतिरि’ति । न च निवृत्ताऽपि पुनः प्रवर्त्स्यतीति शङ्कनीयम् । प्रयोजनाभावात् । उक्तं च ‘प्रकृतेः सुकुमारतरं न किञ्चिदस्तीति मे मतिर्भवति । या दृष्टाऽस्मीति पुनर्न दर्शनमुपैति पुरुषस्य’ इति । न च भेदग्रहसद्भावात्कैवल्याभावः । तस्यापि स्वेनैव निवृत्तेः ।

### **शेषवाक्यार्थचन्द्रिका**

पुरुषस्येत्यस्यायमर्थः । प्रधानस्येति कर्मणि षष्ठी । प्रधानस्य सर्वकारणस्य पुरुषेण यद्दर्शनं तदर्थम् । तदनेन भोग्यता प्रधानस्य दर्शिता । ततश्च प्रधानं भोक्तारमन्तरेण न सम्भवतीति युक्ताऽस्य भोक्त्रपेक्षा । पुरुषस्यापेक्षां दर्शयति पुरुषस्य कैवल्यार्थम् । तथा भोग्येन हि प्रधानेन सम्भिन्नः पुरुषस्तद्गतं दुःखत्रयं स्वात्मन्यभिमन्यमानः कैवल्यं प्रार्थयते । तच्च सत्त्वपुरुषान्यताख्यातिनिबन्धनम् । न च सत्त्वपुरुषान्यताख्यातिः प्रधानमन्तरेणेति कैवल्यार्थः पुरुषः प्रधानमपेक्षते । अनादित्वात्संयोगपरस्पराया भोगाय संयुक्तोऽपि पुनः कैवल्याय युज्यते इति युक्तम् । ननु भवत्वनयोस्संयोगो महदादिसर्गस्तु कुत इत्यत आह तत्कृतः सर्ग इति । संयोगो हि महदादिसर्गमन्तरेण न भोगाय कैवल्याय न पर्याप्त इति संयोग एव भोगापवर्गार्थे सर्गं करोतीत्यर्थ इति ॥ कदाऽप्यपैतीति । विभुत्वादिति भावः ॥ तच्चोक्तमिति । अयमर्थः । एकः पुरुषो मया प्रकृतिर्दृष्टा भिन्नतया ज्ञातेति मत्वोपेक्षको भवति । न शब्दाद्युपभुङ्कत इत्यर्थः । अन्या प्रकृतिरहमनेन पुरुषेण स्वभिन्नतया दृष्टेति मत्वोपरमति शब्दादि नोपभोजयतीत्यर्थः । सति संयोगेऽपि तयोरित्यत्र तयोः संयोगे सत्यपीत्यन्वयः । सर्गस्य प्रयोजनं नास्तीत्यस्य भोगाय विवेकज्ञानाय वा सर्गोऽङ्गीकार्यः । विवेकरव्यात्यनन्तरं च तयोः प्रयोजनयोरभावान्न सर्ग इत्यर्थः । तथा हि । कृतविवेकख्यातिरात्मा न शब्दाद्युपभोगं करोतीति तन्निबन्धनाविवेकख्यातेरपगमात् । नापि विवेकख्यातिं प्रकृतीं ततो विविक्त आत्मा स्वार्थमभिमन्तुमर्हति । पुरुषार्थौ च भोगविवेकौ प्रकृत्यारम्भप्रयोजकावित्यपुरुषार्थौ सन्तौ न प्रकृतिं प्रयोजयतः। तदिदमुक्तं प्रयोजनं नास्ति सर्गस्येति । अत्र प्रयुज्यते सर्गे प्रकृतिरनेनेति प्रयोजनम् । तत्परुषार्थत्वेन नास्तीत्यर्थः । ननु भवतु पुरुषार्थः प्रकृतेः प्रवर्तको निवृत्तिस्तु कुतः प्रकृतेरित्यत उक्तं रङ्गस्येत्यादि । रङ्गस्येति स्थानेन स्थानिनः पारिषदानुपलक्षयति । आत्मानं शब्दाद्यात्मना पुरुषाद्भेदेन च प्रकाश्येत्यर्थः । ननु यथा नर्तकी नृत्यं पारिषदेभ्यो दर्शयित्वा निवृत्ताऽपि पुनस्तत्कुतूहलात्प्रवर्तते, तथा प्रकृतिरपि पुरुषायात्मानं दर्शयित्वा निवृत्ताऽपि पुनः प्रवर्त्स्यतीत्याशङ्क्य निषेधति न चेति ॥ प्रयोजनेति । उक्तरीत्या प्रकृतिप्रवृत्तिप्रयोजकयोर्भोगविवेकज्ञानरूपप्रयोजनयोरभावादित्यर्थः । पुनरप्रवृत्तौ पुरुषदर्शनाद्यसहत्वरूपं निमित्तान्तरमाह उक्तं चेति । सुकुमारताऽतिपेशलता । पुरुषदर्शनाद्यसहतेति यावत् । या दृष्टाऽस्तीत्यत्र विवेकेनेति शेषः । अयं भावः । असूर्यं पश्या हि कुलवधूर्यदि प्रमादात्परपुरुषेणेक्ष्यते तदा तथा यतते । यथैतां पुरषान्तराणि न पुनः पश्यन्तीत्येवं प्रकृतिः कुलवधूतोऽप्यधिका दृष्टाविवेकेन न पुनः पुनर्द्रक्ष्यत इत्यर्थः ॥ भेदग्रहसद्भावादिति । भेदग्रहरूपान्तःकरणवृत्तिनाशकाभावादिति भावः ॥ तस्यापि स्वेनैवेति । कतकरजोन्यायेनेति भावः ।

### **परिमल **

पुरुषस्यदर्शनार्थमिति । पुरुषकर्तृकप्रधानकर्मकदर्शनार्थम् । अत एव प्रकृतिपुरुषविवेके सति कैवल्यं भवतीति पुरुषस्य कैवल्यार्थमित्यर्थः ॥ पंग्वन्धादिवदिति । अन्धपङ्गुवदित्यर्थः । अजाद्यदन्तमित्येतन्नाश्रितम् ॥ कदाप्यपैतीति । विभुत्वादित्यर्थः ॥ विवेकग्रहेचापवर्गायेति । भवतीति पूर्वेणान्वयः । तत्कथमित्यतो द्वयमपि व्यनक्ति करोतु नामेति ॥ विवेकेति च । अनया प्रकृत्या । अकृतेतीति शब्दो हेत्वर्थः पूर्वेणान्वयः ॥ कृतेति । अनयेत्यनुषङ्गः ॥ दृष्टेति । स्वविविक्तत्वेन दृष्टेत्यर्थः । उपेक्षकः शब्दादेरभोक्ता ॥ उपरमतीति । शब्दादिकं न भोजयति प्रकृतिरित्यर्थः ॥ रङ्गस्येति । रङ्गस्थजनस्येत्यर्थः । दर्शयित्वा स्वकीयनर्तनमिति योज्यम् ॥ तस्यापि स्वेनैवेति । कतकरजोन्यायेनेति भावः ।

### **यादुपत्यम्**

‘पुरुषस्य दर्शनार्थमि’ति कारिकाया अयमर्थः । प्रधानस्येति कर्मणि षष्ठी । प्रधानस्य सर्वकारणस्य दर्शनं यत्पुरुषेण तदर्थम् । तदनेन भोग्यता प्रधानस्य दर्शिता । ततश्च भोग्यं प्रधानं भोक्तारमन्तरेण न सम्भवतीति युक्ता तस्य भोक्त्रपेक्षा । पुरुषस्यापेक्षां दर्शयितुं पुरुषस्य कैवल्यार्थमिति । तथा भोग्येन हि प्रधानेन सम्भिन्नः पुरुषस्तद्गतं दुःखत्रयं स्वात्मन्यभिमन्यमानः कैवल्यं प्रार्थयते । तच्च सत्त्वपुरुषान्यथाख्यातिनिबन्धनम् । न च सत्त्वपुरुषान्यथाख्यातिः प्रधानमन्तरेणेति कैवल्यार्थं पुरुषः प्रधानमपेक्षते । अनादित्वाच्च संयोगपरम्पराया भोगाय संयुक्तोऽपि कैवल्याय पुनः संयुज्यत इति युक्तम् । ननु भवत्वेतयोः संयोगो महदादिसर्गस्तु कुतस्त्य इत्यत उक्तं तत्कृतः सर्ग इति । संयोगो हि महदादिसर्गमन्तरेण न भोगाय कैवल्याय च पर्याप्त इति संयोग एव भोगापवगार्थं सर्गं करोतीत्यर्थ इति । ‘दृष्टा मयेत्युपेक्षक एक’ इत्यस्यायमर्थः । एकः पुरुषो मया दृष्टाभिन्नतया ज्ञाता प्रकृतिरिति मत्वोपेक्षको भवति शब्दाद्युपभोगं न करोतीत्यर्थः । अन्या प्रकृतिरहम् अनेन पुरुषेण स्वभिन्नतया दृष्टेति मत्वोपरमति शब्दादि नोपभोजयतीत्यर्थः । तयोः संयोगे सत्यपीत्यन्वयः ॥

सर्गस्य प्रयोजनं नास्तीति । भोगाय विवेकज्ञानाय वा सर्गोऽङ्गीकार्यः । विवेकख्यात्यनन्तरं च तयोः प्रयोजनयोरभावान्न सर्ग इत्यर्थः । तथा हि । कृतविवेकस्यातिरात्मा न शब्दाद्युपभोगं करोति । तन्निबन्धनाविवेकख्यातेरपगमात् । नापि विवेकख्यातिं प्राकृतीं ततो विविक्त आत्मा स्वार्थमभिमन्तुमर्हति । पुरुषार्थौ च भोगविवेकौ प्रकृत्यारम्भप्रयोजकावित्यपुरुषार्थौ सन्तौ न प्रकृतिं प्रयोजयतस् तदिदमुक्तम् । प्रयोजनं नास्ति सर्गस्य इति । अत्र प्रयुज्यते सर्गे प्रकृतिरनेनेति प्रयोजनं तत् पुरुषार्थत्वेन चास्तीत्यर्थ इति । रङ्गस्य दर्शयित्वेत्यस्य रङ्गस्येति स्थानेन स्थानिनः पारिषदान् लक्षयति । आत्मानं शब्दाद्यात्मना पुरुषाभेदेन प्रकाश्येत्यर्थो ज्ञातव्यः ॥ पुनः प्रवर्त्स्यतीति । यथा नर्तकी नृत्यं पारिषदेभ्यो दर्शयित्वा निवृत्तापि पुनस्तत्कुतूहलान्प्रवर्तते तथेत्यर्थः ॥ प्रयोजनाभावादिति । उक्तरीत्या प्रकृतिप्रवृत्तिप्रयोजकयोर्भोगविवेकज्ञानरूपप्रयोजनयोरभावादित्यर्थः । पुनरप्रवृत्तौ निमित्तान्तरं तदभिमतं दर्शयितुमाह उक्तं चेति ॥ सुकुमारतरमिति । पुरुषदर्शनासहिष्ण्वित्यर्थः । या दृष्टाऽस्मीत्यत्र विवेकेनेति शेषः । अयं भावः । असूर्यं पश्या हि कुलवधूर्या यदि प्रमादात्परपुरुषेणालोक्यते तदा तथा प्रथतते, कथं, यथा पुरुषान्तराणि न पुनः पश्यन्तीत्येव प्रकृतिः कुलवधूतोऽप्यधिका, दृष्टा विवेकेन, न पुनर्दृश्यत इति । न च भेदग्रहेति भेदग्रहरूपान्तःकरणवृत्तिनाशकस्यान्यस्याभावादित्यर्थः ।

कुत इत्यत आह अनयेति । प्रकृत्येत्यर्थः ॥

### **वाक्यार्थरत्नमाला **

भामत्यनुसारेणाह । प्रधानस्येतीत्यादि । सत्वपुरुषान्यतेति । सत्वं प्रकृतिः। प्रकृतिपुरुषान्यत्वज्ञानेत्यर्थः । अन्यथेति पाठे थकारो लेखकागतः । कैवल्याय युज्यत इतीति । कैवल्याय संयुज्यत इत्यर्थः । कैवल्याय पुनः संयुज्यत इति भामती । सर्गं करोतीत्यर्थ इति पाठः । सर्गस्यैव प्रकृतत्वात् । सर्वमिति तु लेखकागतम् । भामत्यनुसारेण व्याचष्टे । एकः पुरुष इत्यादि । विवेकख्यातिरपि न पुरुषार्थ इत्याशयेनाह । नापि विवेकख्यातिमिति । अभिमानानर्हत्वोपपादनायोक्तं प्रकृतीमिति । प्रकृतिकार्यामित्यर्थः । ननु पुरुषार्थयोर्भोगविवेकरव्यात्योः कथं पश्चादपुरुषार्थत्वमित्यत आह । पुरुषार्थौ चेति । प्रकृत्यारम्भप्रयोजकावित्यपुरुषार्थविति पाठः । नित्येति लेखकागतम् । इतिशब्दो हेतौ यतः । प्रकृत्यारम्भप्रयोजकावतोऽपुरुषार्थाविति । तयोः प्रकृत्यारम्भप्रयोजकतया पुरुषार्थत्व मारब्धायां तु प्रकृतौ पुरुषार्थत्वाभाव इत्यर्थः ॥ अपुरुषार्थत्व इति । पुरुषार्थत्वाभाव इत्यर्थः । भामत्यनुसारेण व्याचष्टे । रङ्गस्येति स्थानेनेत्यादिपारिषदान् । परिषदि विद्यमानान् । शब्दाद्यात्मनेति आदिपदगर्भपाठः । असूर्यं पश्या हीति । असूर्यमित्यसमर्थसमासः । दृशिना नञः सम्बन्धात् । सूर्यं न पश्यन्तीत्यसूर्यं पश्याः । असूर्यशब्दे कर्मण्युपपदे दृशेरसूर्यललाटयोदृशितयोरित्यनेन स्वस्य सूर्यं पश्या राजदारा इतिवदसूर्यं पश्येति रूपम् । भामत्यनुसारेणेदं व्युत्यादनम् । शिष्टं द्युभ्वाद्यधिकरणे प्रागस्माभिः प्रपञ्चितं ज्ञेयम् । भेदग्रहसद्भावमुपपादयति । भेदग्रहरूपेति । भेदग्रहरूपा याऽन्तःकरण वृत्तिरिति योज्यम् ।





