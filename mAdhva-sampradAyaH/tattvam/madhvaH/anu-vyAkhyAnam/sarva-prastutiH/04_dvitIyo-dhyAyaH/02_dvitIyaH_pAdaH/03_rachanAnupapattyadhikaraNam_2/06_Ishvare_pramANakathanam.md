+++
title = "०६ ईश्वरे प्रमाणकथनम्"

+++


## चेतनेच्छानुसारेण यदा दृष्टः पटोद्भवः

**ईश्वरे प्रमाणकथनम्**

**चेतनेच्छानुसारेण यदा दृष्टः पटोद्भवः**

### **सुधा**

नन्वप्रामाणिकस्येश्वरस्यानभ्युपगमे कथमयुक्तत्वमित्यतः प्रवृत्तेश्चेति सूत्रार्थतयेश्वरे प्रमाणमाह चेतनेति ।

## **अनुव्याख्यानम्**

***चेतनेच्छानुसारेण यदा दृष्टः पटोद्भवः ॥***

***एतादृशत्वमन्यस्य वस्तुत्वात्केन वार्यते ॥***

यदा यस्मात् । तस्मादिति लभ्यते । एतादृशत्वं पटवच्चेतनेच्छानुसारेणोद्भतत्वम् । अन्यस्य महदादेः, वस्तुत्वात् कार्यत्वादनुमीयमानमिति शेषः । केन इत्याक्षेपे ।

अयमत्र प्रयोगः । महदादिकं चेतनेच्छाधीनोत्पत्तिकं कार्यत्वात्पटवदिति । यद्वा महदाद्युद्भवश् चेतनेच्छाधीन उद्भवत्वात्पटोद्भववदिति प्रयोक्तव्यम् । प्रयोगद्वयसूचनाय पटोद्भव दृष्टान्तमुक्त्वा वस्तुत्वादिति हेतुमाह । एवमुक्तावुपलक्षणत्वं हि उभयत्र ज्ञायेत । उपलक्षणं चैतत् । महदाद्युपादानं चेतनाधिष्ठितम् उपादानत्वात्तन्तुवदित्याद्यपि द्रष्टव्यम् । न चान्यश्चेतनस्तथा भवितुमर्हतीति सर्वातिशयी पुरुष ईश्वर एव सिध्यतीति ।

### **शेषवाक्यार्थचन्द्रिका**

कथमयुक्तत्वमिति । तथा सति भवद्भिरप्यप्रामाणिकस्य नरविषाणादेरनभ्युपगमेन भवत्पक्षस्याप्ययुक्तत्वप्रसङ्गादिति भावः ॥ प्रमाणमाहेति । जाताविदमेकवचनम् । अनुमानरूपप्रमाणान्याहेत्यर्थः । यदाशब्दस्य कालार्थतायाः प्रकृतेऽयोगाद्धेत्वर्थतया तं व्याचष्टे यदा यस्मादिति । ‘यदाशब्दस्तु हेत्वर्थे कालार्थे चापि भण्यत’ इति वचनादिति भावः ॥ लभ्यत इति । यत्तदोर्नित्यसम्बन्धादिति भावः । एतादृशत्वमित्यत्रैतच्छब्दो न प्रकृतपटोद्भवपरामर्शकः । तथा सति वस्तुत्वादिति हेतुकथनस्याश्लिष्टत्वापातात् । किन्तूद्भूतपटपरामर्शक इति भावेनैतादृशत्वमित्येतद्य्वाख्याति एतादृशत्वमिति । यस्यकस्यचिच्चैतनेच्छानुसारेणोद्भूतत्वसाधनस्य प्रकृतानुपयोगित्वेनान्यपदस्य तत्परत्वायोगात्प्रकृतोपयोगिता तद्य्वाचष्टे अन्यस्येति । अनादिप्रागभावादावव्यभिचारायाह कार्यत्वादिति । वस्तुत्वस्य ज्ञापकहेतुत्वेन कारकहेतुत्वाभावात्तदनुगुणं शेषं पूरयति अनुमीयमानमिति शेष इति ॥ आक्षेप इति । न केनापीत्याक्षेप इत्यर्थः । उत्तरत्र परिहाराभावेन प्रश्नार्थत्वायोगादिति भावः । नन्वत्रोद्भवदृष्टान्तानुसारेणोद्भवत्वस्यैव हेतुतया वा, कार्यत्वहेत्वनुरोधेन पटादेरेव दृष्टान्ततया वा वक्तव्यत्वात्तथाऽनुक्त्वोद्भवस्य दृष्टान्ततया कार्यत्वस्य च हेतुतयोक्तिर्भाष्यकारीयाव्यर्थेत्यतस् तथोक्तावेकैकप्रयोगमात्रसूचकत्वप्राप्त्या प्रयोगद्वयप्रकारसूचकत्वालाभात्तल्लाभार्थतया तथोक्तेरर्थवत्त्वमित्यभिप्रेत्य प्रयोगद्वयप्रकारसूचकतया तथोक्तेरर्थवत्तामुपदर्शयितुं किं तत्प्रयोगद्वयमित्यतस् तत्प्रकारमुपदर्शयति अयमत्र प्रयोग इत्यादि । एवं प्रयोगद्वयप्रकारं प्रदर्श्य तत्सूचकतया भाष्यकारीयविचित्रोक्तेरर्थवत्तामाह प्रयोगद्वेयति । अन्यथा, उद्भवादित्येवावक्ष्यदिति भावः । उपलक्षणं चैतत् । वस्तुत्वादिति हेतुमुक्त्वा पटोद्भव इति दृष्टान्तमाहेत्यपि द्रष्टव्यम् । कथं विचित्रोक्त्याऽपि प्रयोगद्वयसूचनसिद्धिरित्यत आह एवमुक्ताविति उद्भवस्य दृष्टान्ततया वस्तुत्वस्य च हेतुतयोक्तावित्यर्थः ॥ उभयत्रेति । दृष्टान्तहेतुवचनयोरित्यर्थः । पटोद्भव इति वचनेन स्वानुरूपस्योद्भवत्वहेतोः, कार्यत्वादिति हेतुवचनेन स्वानुरूपस्य दृष्टान्तस्योपलक्षणत्वं विज्ञायत इत्यर्थः । अन्यथा वाक्यार्थानुपपत्तिरिति भावः । यद्यपि वक्ष्यमाणरीत्या एकप्रकारोक्तावप्युपलक्षणतया व्याख्यानेनापि प्रयोगद्वयस्य सूचकत्वं सिद्ध्यत्येव । तथाऽपि विचित्रोक्तौ वाक्यार्थानुपपत्त्या उपलक्षणत्वावश्यम्भाववदेकप्रकारोक्तौ तदनुपपत्त्यभावेनोपलक्षणत्वा नवश्यम्भावान्न नियमेन तत्सिद्धिरित्यभिप्रेत्य प्रयोगद्वयसूचनार्थत्वं विचित्रोक्तेराश्रितमित्यवधेयम् ॥ इत्यपीति । उपलक्षणं चैतत् । महदादिकर्ता चेतनः स्वतः प्रवृत्तिमत्त्वात् कुविन्दवदित्यपि द्रष्टव्यम् । इत्याद्यपीति पाठे आदिशब्दस्यैवायमर्थः । नन्वेतैरनुमानैर्महदादेश्चेतनाधीनत्वमेव सिद्धम् । तच्च जीवाधीनतयाऽप्युपपद्यत इति नानेनेश्वरसिद्धिरित्यत आह न चेति । तथेति । महदादिनियामक इत्यर्थः।

### **परिमल **

सूत्रार्थत्तयेति । पटादावपि चेतनप्रवृत्तेर्दर्शनात्, महदादावपि चेतनप्रवृत्तेरनुमातुं शक्यत्वादिति सूत्रार्थतयेत्यर्थः । वस्तुत्वादित्यस्यार्थः कार्यत्वादिति । वस्तुत्वमात्रस्य नित्ये(पि) सत्वे(पि)नात्र विवक्षितपरिणामरूपोद्भवत्वाभावेन व्यभिचारापत्तेरिति भावः ॥ उभयत्रेति । हेतुदृष्टान्तयोरननुरूपयोरुक्तौ अनुरूपपक्षदृष्टान्तयरोरुपलक्षणतया ग्रहणेन प्रयोगद्वयं ज्ञास्यन्ति । आप्तोक्तत्वस्य शिष्याणां निश्चयादिति भावेनैवमुक्तिरित्यर्थः । स्वातन्त्र्येण प्रकृतिकर्तृत्वस्य साक्षाद्विरोध्यनुमानं स्वयमाह उपलक्षणञ्चैतदित्यादिना ॥ इत्याद्यपीति । महदादिकं प्रति स्वतन्त्रकारणं चेतनरूपं स्वतन्त्रत्वात् तादृशपटादिकारणवदित्यादिरादिपदार्थः । ईश्वर एव सिध्यतीति । नन्वेवं शास्त्रयोनिसूत्रविरोधः । तत्रानुमानिकत्वनिरासेनेश्वरस्य शास्त्रैकगम्यतोक्तेः । अदृष्टद्वारा जीवानादायोक्तहेतूनामुपपत्तेश्चेति चेन्न । तत्र केवलानुमानगम्यत्वनिरासेऽपि श्रुत्युपेतानुमानगम्यत्वानिरासात् । श्रुतयश्चोत्तरत्र व्यक्ताः । हेतुवादस्य श्रुतौ अतीवादरमकुर्वाणं प्रत्यनुमानस्यैवादावुक्तिरिति तात्पर्यात् ।

### **यादुपत्यं**

कार्यत्वादिति । अन्यथा नित्ये व्यभिचार इति भावः ॥ उभयत्रेति । हेतुदृष्टान्तवचनयोरित्यर्थः । हेतुवचनेन तदनुरूपो दृष्टान्त उपलक्ष्यते दृष्टान्तवचनेन च स्वानुकूलो हेतुरुपलक्ष्यतेऽन्यथा वाक्यासामञ्जस्यात् । तथा चोक्तप्रयोगद्वयसिद्धिरिति भावः ॥ इत्याद्यपीति । अत्रादिपदेन महदादिकर्तृ चेतनरूपं भवितुमर्हति स्वतःप्रवृत्तिमत्त्वात्पटादिकर्तृवदिति प्रयोगो ग्राह्यः ।

### **श्रीनिवासतीर्थीया **

यद्यपि पटोद्भवेऽपि कार्यत्वाख्यं वस्तुत्वमस्तीति युक्तं दृष्टान्तत्वं तथा चैक एव प्रयोगो भविष्यति । तथाऽपि कार्यभूतपटादेरेव दृष्टान्तत्वसम्भवे पटोद्भवपर्यन्तं कुतो धावनं कार्यमित्यकौशलपरिहाराय प्रयोगद्वयेत्युक्तम् । एतत् प्रयोगद्वयकथनम् ॥ आधिष्ठितं प्रेरितम् । तथाऽधिष्ठाता प्रेरक इत्यर्थः ।

### **वाक्यार्थरत्नमाला **

जाताविति । एतच्च नविलक्षणत्वाधिकरणे विजानतामिति जातावित्येतद्य्वाख्यावसरे उपपादितम् । तद्वदेवात्रापि ज्ञेयम् । विशिष्टमुपपादनं तु चतुर्थस्य प्रथमे स्पष्टमस्माभिः कृतमस्ति तदनुसारेणात्रलेख्यम् । प्रमाणत्वविवक्षयैकवचनं चतुर्व्यक्तिविवक्षयेत्यर्थः । उद्भवपरामर्शक इति । उद्भववद्वर्तमानत्वस्यैतादृशत्वपदार्थत्वमिति नेत्यर्थः । उद्भवेति । पटोद्भवस्य चेतनेच्छानुसारित्वे उक्ते समानसवित्संवेद्यतयोद्भूतपटोपस्थितिरपि भवतीति भावः । प्रकृतेति । महदाद्युद्भवस्यैव प्रकृतत्वादिति भावः । अव्यभिचारायाहेति । वस्तुत्वादित्येतद्य्वाचष्ट इत्यर्थः । हेतुतया वेति । वक्तव्यत्वादित्युत्तरेण सम्बन्धः । उक्तिर्भाष्यकारीयेति । भाष्यकारीया विचित्रोक्तिरित्यर्थः । विचित्रोक्तेरिति वक्ष्यमाणत्वात् । तथोक्ताविति । दृष्टान्ताद्यनुसारेणोक्तावित्यर्थः । तथोक्तेरिति । षष्ट्यंतस्य विचित्रोक्तेरित्यर्थः । तथोक्तेरिति द्वितीयस्याप्ययमेवार्थः । वक्ष्यमाणरीत्येति । तृतीयप्रयोगलाभायोपलक्षणं चैतदित्यादिनोपलक्षणाऽऽश्रीयते तत्प्रकारेणेत्यर्थः । अयमर्थ इति ॥ आदिपदेन सङ्ग्राह्योऽयं महदादीत्युक्तः प्रयोग इत्यर्थः । कार्यत्वादितीति । वस्तुत्वस्य कार्यत्वरूपेण व्याख्यानात्तथानुवाद इत्यदोषः ।





