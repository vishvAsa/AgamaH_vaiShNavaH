+++
title = "०९ असदकरणादीनां हेतूनां निराकरणम्"

+++


## चेतनेच्छानुसारेण यदा दृष्टः पटोद्भवः

**असदकरणादीनां हेतूनां निराकरणम्**

**चेतनेच्छानुसारेण यदा दृष्टः पटोद्भवः**

### **सुधा**

य(द)द्यपि कार्येण कारणं सम्बद्धं तदुपजनयति उतासम्बद्धमेवेति पृष्टम् । तत्र कारणशब्देनोपादनं वा विवक्षितं निमित्तं वा । आद्ये जनयतीत्येव नेष्यते । किन्तु निमित्तकारणानि तत् कार्यतां नयन्ति । द्वितीये तु कार्याकारेणासम्बद्धं कारणाकारेण संबद्धमित्युत्तरम् । अत एव नातिप्रसङ्गः । शक्तिश्च कारणानां सदसद्विषया । अन्यथा निर्विषयत्वापातात् । न हि सत् कर्तुं शक्यं भवति ।

### **शेषवाक्यार्थचन्द्रिका**

एवमत्यन्तसत्त्वं साध्यमिति द्वितीयेऽसदकरणहेतुं निरस्योपादानग्रहणाद्यं हेतुमपि निराकर्तुमाह यदपीति ॥ जनयतीत्येव नेष्यत इति । मृत्तिकाया घटात्मना भवने शक्तिमत्त्वात् शक्तिरूपकारणत्वस्य तदनुमापकानन्यथासिद्धनियतपूर्ववृत्तित्वस्य च सत्त्वेऽपि अवस्थान्तरापत्तिरूपजनिं प्रति कर्मभूतत्वेन तत्सम्पादकत्वाभावान्न तद्रूपं जनकत्वमिति भावः । तर्हि जनिरेव न सिद्ध्येदिति पृच्छति किन्त्विति । उपादानस्याजनकत्वेऽपि निमित्तकारणानां तथात्वात्तत्सिद्धिरित्याह निमित्तेति ॥ अत एवेति । कार्याकारेणासम्बद्धस्यापि कारणाकारेण सम्बद्धस्यैव तज्जनकत्वाङ्गीकारादेवेत्यर्थः ॥ अतिप्रसङ्ग इति । असंबद्धत्वाविशेषेण सर्वस्मात्सर्वसम्भवापत्तिरूप इत्यर्थः । किञ्चासम्बद्धत्वेऽपि कारणं तदेव करोति यत्र शक्तमिति कथमतिप्रसङ्गः । ननु सा शक्तिः सर्वत्र चेत्सैवाव्यवस्था, शक्यविषया चेदसति शक्ये शक्यविषयत्वायोगात्सदेव कार्यं स्यादित्यतो यत्कार्याकारेणासत् कारणाकारेण च सत्तद्विषयत्वाश्रयणान्न कश्चिद्दोष इत्याशयेनाह शक्तिश्चेति । निर्विषयत्वमेवोपपादयति न हीति । अत्यन्तसदित्यर्थः ॥ उपलक्षणं चैतत् । नाप्यत्यन्तमसत्कर्तुं शक्यमित्यपि द्रष्टव्यम् । ततश्च परिशेषात्सदसद्विषयत्वसिद्धिरिति भावः ।

### **परिमल **

इत्येव नेष्यत इति । कर्तरि प्रयोगो नेष्ट इत्यर्थः ॥ तदिति । उपादानकारणमित्यर्थः ॥ द्वितीये त्विति । निमित्तकारणमिति पक्षे त्वित्यर्थः ॥ अत एवेति । कारणत्वरूपेण सम्बद्धं सदेव कार्यं जनयतीत्युक्तत्वादेव प्रागुक्तासम्बन्धपक्षोक्तातिप्रसङ्गदोषो नेत्यर्थः । शक्तस्य शक्यकरणादिति प्रागुक्तं निराह शक्तिश्चेति । कारणात्मना यत्सत् कार्यात्मना चासत् तद्विषयेत्यर्थः । कुत एतदित्यतोऽसदविषयत्वस्य परेणैवोपगमात् । सदसदविषयत्वमेव व्यनक्ति न हीति ।

### **यादुपत्यं**

न हि सत् कर्तुमिति । नहि सत्कर्तृमशक्यमित्यस्यानन्तरं नाप्यत्यन्तमसदिति शेषो द्रष्टव्यः ।

### **श्रीनिवासतीर्थीया **

अत एव कारणाकारेण संबन्धस्याङ्गीकारादेव । अतिप्रसङ्गो ऽसम्बन्धस्य जनकत्वे सर्वस्मात्सर्वसम्भवरूपः । अन्यथा सदसद्विषयकत्वाभावे । आपातात् कारणानामिति वर्तते । कुत इत्यत आह न हीति ।

### **वाक्यार्थरत्नमाला **

कारणत्वस्येति । सत्त्वेऽपीत्युत्तरेण सम्बन्धः । कार्याकारेणेति । निमित्तकारणस्येति शेषः । निमित्तं हि दण्डादिकं घटेन कार्याकारेणासम्बद्धमपि कारणाकारेण घटेन सम्बद्धमेव घटं जनयतीत्यङ्गीकारादित्यर्थः । परमतानुवादस्थलीयग्रन्थानुसारेणाधिकं पूरयन्नाह । किं चेति ।

