+++
title = "०७ बौद्धोक्ताक्षेपस्य अनुवादः"

+++


## ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ

**बौद्धोक्ताक्षेपस्य अनुवादः**

**ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ**

### **सुधा**

उक्तमर्थमाक्षिप्य समादधत्सूत्रम् ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ इति । तत्राक्षेपांशं तावव्द्याचष्टे अन्योन्येति ।

## **अनुव्याख्यानम्**

***ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ ॥***

***अन्योन्यापेक्षया पुंसः समुदायत्ववेदनम् ॥***

***स्यात्तत्सदातनत्वेऽपि तच्च सामीप्यहेतुकम् ॥***

***इति चेत् ........................***

भवेदिदमन्योन्याश्रयत्वं यद्ययं समुदायः कादाचित्कः स्यात् । न चैवम् । सदातनं त्विममभ्युपगच्छामः । एवं तर्हि सृष्टिप्रलयव्यवस्था न स्यादिति चेन्न । यतस्तस्य समुदायस्य सदातनत्वेऽपि पुंसः समुदायत्ववेदनं स्यात् । कदाचिदिति शेषः । ततस्तदपेक्षया सृष्ट्यादिव्यवस्थोपपद्यत इति भावः । समुदायस्य सदातनत्वे तद्वेदनमपि कुतः कादाचित्कमित्यत उक्तं तच्चेति । तत्समुदायत्ववेदनं परमाणुसामीप्यहेतुकम् । न च सामीप्यं सदाऽस्तीति वेदनस्य कादाचित्कत्वमिति । समुदायत्ववेदनस्य सामीप्यहेतुकता कुत इत्यत (उक्तं) आह अन्योन्येति । अन्योन्यपरमाणुज्ञानापेक्षया हि तद्भवति । न चान्योन्यज्ञानं सामीप्येन विना भवतीति ।

ननु वेदनमेव पुमानिति सौगता मन्यन्ते । तत्कथं पुंसो वेदनमिति । उच्यते । ज्ञानं हि द्विविधं भवति । प्रवृत्तिज्ञानमालयज्ञानं चेति । तत्रालयज्ञानं प्रवृत्तिज्ञानदुःखसंस्कारास्पदं पुमानित्युच्यते । प्रवृत्तिज्ञानं तु समुदायत्ववेदनमिति न विरोधः ।

एतदुक्तं भवति । अनेके परमाणव एव समुदायः । तदनेकत्वं च समुदायत्वम् । तन्मिलितेष्विव विरलेष्वपि विद्यते । किन्तु न सदा समुदायत्ववेदनं भवति । इतरपरमाणुसहितेतरपरमाणुज्ञाने सति हि समुदायत्वज्ञानं भवति । अपेक्षाबुद्धेरनेकत्वव्यञ्जकत्वात् । न चेतरेतरप्रत्ययो विरलेषु परमाणुषु सम्भवति । न हि म(थु)धुरापाटलिपुत्रस्थितयोर्वृक्षयोरितरेतरप्रत्ययो दृष्टः । किञ्चाधिपतिसहकार्यालम्बनसमनन्तरप्रत्ययाश्चत्वारो हि ज्ञानहेतवः । अधिपतिरिन्द्रियम् । न च विरलानां परमाणूनामिन्द्रियालम्बनताऽस्ति । नापि तेष्विन्द्रियाणामाधिपत्यम् । अतोऽदृष्टादिसहकारिवशादिन्द्रियानालम्बनविरलपरमाणुभ्यस्तदालम्बनतया तथातथा सन्निकृष्टाः परमाणवो जायन्ते । अनधिपतीन्द्रियेभ्यश्चाधिपतीन्द्रियाणि । अथेदानीं समनन्तरप्रत्ययबलादेको महानिति ज्ञानमुत्पद्यते । तेन नान्योन्याश्रयत्वम् । नापि सृष्ट्याद्यनुपपत्तिरिति ।

एतेन पक्षान्तरमपि सूचितम् । विरलपरमाणुभ्यः सन्निकृष्टाः परमाणवो जायन्ते । तदेव तेषां समुदायत्वम् । अतो न कश्चिद्दोष इति ।

### **शेषवाक्यार्थचन्द्रिका**

॥ ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ ॥ एवं तर्हीति । समुदायस्य सदातनत्वेन तद्भावाभावरूपतत्प्रयोजकाभावादिति भावः ॥ कुत इति । ततश्च समुदायत्ववेदनस्यापि सदातनत्वान्न तदपेक्षयाऽपि सृष्ट्यादिव्यवस्थोपपत्तिरिति भावः । सामीप्यहेतुकत्वेऽपि कुतः कादाचित्कत्वमित्यतस्तद्धेतोः सामीप्यस्य कादाचित्कत्वात्तस्यापि कादाचित्कत्वमित्याह न चेति ।

मन्यन्त इति । सन्तन्यमानं ज्ञानमेवात्मेति तदुक्तेरिति भावः । तत्कथमिति । ज्ञानस्यैकविधत्वेन स्वस्य स्ववत्त्वस्य विरुद्धत्वादिति भावः । ‘तस्यादालयविज्ञानं यद्भवेदहमास्पदम् । तत्स्यात्प्रवृत्तिविज्ञानं यन्नीलत्वादिकमुल्लिखेदि’ति परोक्तं मनसि निधाय ज्ञानद्वैविध्यमाह ज्ञानं हीति । संस्कारास्पदमित्यत्र संस्कारपदं रागादिदोषपरम् । ननु भवेदेवमन्योन्याश्रयपरिहारो यदि समुदायस्य सदातनत्वं भवेत् । तदेव कथम् । कुतश्च समुदायत्ववेदनस्यान्योन्यपरमाणुज्ञानापेक्षत्वं, कुतश्चान्योन्यपरमाणुज्ञानस्य सामीप्यापेक्षत्वमित्यत आह एतदुक्तं भवतीति ॥ विद्यत इति । अतः समुदायः सदातन एवेति भावः । तर्हि सृष्ट्यादिव्यवस्थाऽनुपपत्तिः स्यादिति पृच्छति किन्त्विति । परिहरति नेति । अतस्तदपेक्षया सृष्ट्यादिव्यवस्थेति भावः । पाटलीपुत्रशब्दो नगरविशेषपरः ।
अतोऽर्थेन्द्रियसंयोगीत्यादिसौत्रसमाधानांशव्याख्यानपरोत्तरग्रन्थानुरोधेनेतरेतरैः परस्परं ग्राह्यग्राहकभावेन सम्बद्धैरालम्बनपरमाण्वादिभिः प्रत्ययो यस्य स तथोक्तस्तस्य भावस्तत्वं तस्मादित्यपि सौत्रपूर्वपक्षांशयोजनामभिप्रेत्योत्तरग्रन्थनिवर्त्यपूर्वपक्षमप्येतद्भाष्यसूचिततया दर्शयति किञ्चेति । अधिपत्यालम्बनसहकारिस्वरूपनिरूपणमाकर एव स्पष्टम् । समनन्तरप्रत्ययस्तु पूर्वज्ञानमेवात्राभिमतः । न तु समनन्तरप्रत्ययः। संस्कारस्कन्ध इत्यत्रेव विज्ञानादिस्कन्धसम्बन्धी रागादिः समनन्तरप्रत्ययात्पूर्वज्ञानाद्बोधरूपतेति ज्ञानहेतुतयोक्तसमनन्तरप्रत्ययस्य ज्ञानरूपतायाः स्पष्टमभिधानादिति दृष्टव्यम् । एतेषां च चतुर्णामेकस्मिन्ज्ञाने समुच्चयेन हेतुत्वमभिमतम् । ‘तत्र तावच्चतुर्णां कारणानामेकस्मिन्नीलप्रत्यये समुच्चयेन कारणत्वसिध्द्यर्थं द्वारभेदप्रदर्शनमि’ति कल्पतरूक्तेरित द्रष्टव्यम् ॥ अधिपतिरिन्द्रियमिति । चक्षुरादितत्तदिन्द्रियोत्पन्नरूपरसादिज्ञानस्य रसरूपादिसाधारण्ये प्राप्ते रूपरसादिनियामकं चक्षुरादीन्द्रियमधिपतिरित्युच्यते । लोके नियामकस्याधिपतित्वदर्शनादित्याशयः ॥ न चेति । अतो न सर्वत्र गोघटादिबुद्धिप्रसङ्ग इति भावः ॥ समनन्तरप्रत्ययबलादिति । पूर्वज्ञानादित्यर्थः । तन्मते नीलादिज्ञानस्य नीलाद्यालम्बनजन्यत्वेन विना नीलाद्याकारताविरहवत्पूर्वज्ञानजन्यत्वाभावे बोधरूपताविरहस्य सिद्धत्वेन बोधरूपतानिर्वाहाय एको महानित्यादिज्ञानस्य पूर्वज्ञानजन्यत्वमावश्यकमिति ध्येयम् ॥ तेनेति । परमाणुसमुदायस्य विरलपरमाणुहेतुकत्वेन तत्समुदायस्य समुदितानेकेषां च परस्परापेक्षाविरहादित्यर्थः ॥ नापीति । समुदायस्य तद्वेदनस्य च कादाचित्कत्वेन तदुभयापेक्षयैव सृष्ट्यादिव्यवस्तोपपत्तेरिति ॥ एतेनेति । समुदायत्ववेदनस्य सामीप्यहेतुकत्वकथनपरेण ‘तच्च सामीप्यहेतुकमि’ति भाष्यखण्हेनेत्यर्थः ॥ पक्षान्तरमिति । परमाणूनामनेकत्वमेव समुदाय इति प्राचीनपक्षापेक्षया परमाणूनां परस्परसंयोग एव समुदाय इति पक्षान्तरमपि सूचितं भवतीत्यर्थः ॥ तदेवेति । सन्निकृष्टत्वमेवेत्यर्थः ॥ कश्चिदिति । अन्योन्याश्रयो वा सृष्ट्यादिव्यवस्ताऽनुपपत्तिर्वेत्येवं कश्चिदित्यर्थः।

### **परिमल **

इतरेतरप्रत्ययत्वादिति । उक्तोर्थः । कथं तस्याक्षेप इत्यतो व्यनक्ति भवेदिदमिति । मूलं योजयति यत इति ॥ तदपेक्षयेति । वेदनापेक्षया सृष्टिः । तदभावापेक्षया लय रइति व्यवस्तेत्यर्थः ॥ तद्भवतीति । समुदायत्ववेद(नेत्य)नमित्यर्थः ॥ सन्निकृ(ष्टगुणलभ्यत्वाव)ष्टाणुज्ञानमावश्यकमित्यत्र युक्त्यन्तरमाह किं चेति ॥ ज्ञानहेतव इति । प्रवृत्तिज्ञान(दाने हे) जननहेतव इत्यर्थः ॥ समनन्तरप्रत्ययबलादिति । संस्कारबलादित्यर्थः ॥ एतेनेति । ‘तच्च सामीप्यहेतुकमि’ति कथनेनेत्यर्थः ।

### **यादुपत्यम्**

ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ ॥ पूर्वविज्ञानसन्तान एव संस्कार इति मतमाश्रित्य संस्कारास्पदमित्युक्तम् । तेन संस्कारस्य पूर्वविज्ञानरूपत्वात्तस्य च प्रवृत्तिज्ञानपदेन गृहीतत्वात् पुनर्ग्रहणं कथमिति शङ्कानवकाश इति ध्येयम् । तत् समुदायत्ववेदनम् । न विरोध इति । आलयज्ञानरूपस्यात्मनः प्रवृत्तिज्ञानरूपसमुदायज्ञानवत्वसम्भवात् पुंसो वेदनमिति न विरुद्धमित्यर्थः ॥ पाटलिपुत्रनामकं किञ्चिन्नगरम् । अतोऽर्थेन्द्रियसंयोगीत्यादिसौत्रसमाधानांशव्याख्याननिवर्त्यं पूर्वपक्षं दर्शयति किञ्चाधिपतीति । अनेनेतरेतरैः परस्परं ग्राह्यग्राहकभावेन सम्बद्धैरालम्बनपरमाण्वादिभिः प्रत्ययो यस्येति सौत्रपूर्वपक्षांशो व्याख्यात इति द्रष्टव्यम् । अधिपतिरिन्द्रियमिति । अर्थग्राहकमिन्द्रियमधिपतिशब्देन विवक्षितमित्यर्थः ॥ सहकार्यदृष्टादि । आलम्बनम् इन्द्रियविषयत्वयोग्यम् । समनन्तरप्रत्ययः पूर्वविज्ञानमिति स्पष्टत्वान्नोक्तम् । नन्वनेकेष्वणुष्वेकत्वमहत्वयोरभावात्कथं प्रतीतिरित्यत आह समनन्तरेति । संस्काररूपपूर्वविज्ञानबलादित्यर्थः । पूर्वं हि कदाचिदेकत्वमहत्त्वयोर्विज्ञानं समुत्पन्नम् । तदेव तन्मते संस्कार उच्यत इत्युक्तम् । स चानेकज्ञानव्यवहितोऽपि कदाचित्सजातीयज्ञानान्तरमुत्पादयति । शालिबीजमिवाङ्कुरपत्रकाण्हपत्रपुष्पफलाद्यनेकव्यवधानेन पुनः सजातीयबीजान्तरमिति तैरङ्गीकारात् । तथा चाविद्यमानमप्येकत्वादिकं संस्कारोपनीतं भासत इति भावः । एवं सर्वत्रापि सविकल्पकज्ञाने स्वलक्षणेऽविद्यमान एव विशेषणांशः पूर्वविज्ञानरूपसंस्कारबलाद्भासत इति उक्तं समनन्तरप्रत्ययस्य सार्वत्रिकसविकल्पकज्ञानहेतुत्वं, युक्तमित्यवगन्तव्यम् ॥ एतेनेति । सामीप्यहेतुकमित्यंशेनेत्यर्थः ॥ तदेवेति । सन्निकृष्टत्वमेवेत्यर्थः ॥ न कश्चिद्दोष इति । अन्योन्याश्रयत्वरूपो वा सृष्ट्याद्यव्यवस्तारूपो वा दोषो नास्तीत्यर्थः।

### **श्रीनिवासतीर्थीया **

ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ ॥ तथा तथेति । गोघटाद्याकारेणेत्यर्थः ।

### **वाक्यार्थरत्नमाला **

तदुक्तेरिति भाव इति । ......शेषः । परोक्तमिति । अहमास्पदं तत्प्रत्यय विषयः । अहमित्याकारमिति वक्ष्यति । प्रवृत्तिज्ञानाद्यास्पदत्वं नाम तदाश्रयत्वम् । शोध्यम् । पाठलिपुत्र शब्दस्य पुत्रविशेषपरतायां तद्गतवृक्षानुपपत्तिरित्यतस्तस्य रूढनगरविशेषपरत्वान्नानुपपत्तिरित्याह । पाटलीति । कुतो न रागादिरित्यतस्तत्र भामतीवाक्यं बाधकत्वेनाह । समनन्तरप्रत्ययादिति । असतिप्रतिज्ञेति सूत्रव्याख्यावसर इति शेषः । तत्रत्यकल्पतरुवाक्यमेव प्रमाणयति । तत्र तावदिति । उदितस्य ज्ञानस्येत्यादिना कल्पतरुक्तरीत्याह । चक्षुरादीति । ....सारेणाह । तन्मत इति ।

