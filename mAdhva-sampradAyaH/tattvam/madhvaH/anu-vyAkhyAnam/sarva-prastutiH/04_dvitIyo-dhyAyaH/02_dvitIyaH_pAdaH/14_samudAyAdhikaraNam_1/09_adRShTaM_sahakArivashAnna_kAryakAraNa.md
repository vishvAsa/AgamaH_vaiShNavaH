+++
title = "०९ अदृष्टं सहकारिवशान्न कार्यकारणयोर्विशेषापादकम्"

+++


## अदृष्टमपि तस्यैव विशेषापादकं कुतः

**अदृष्टं सहकारिवशान्न कार्यकारणयोर्विशेषापादकं**

**अदृष्टमपि तस्यैव विशेषापादकं कुतः**

### **सुधा**

अदृष्टमपि विशेषस्य, आद्ये विसदृशकार्यजनकत्वस्य द्वितीयेऽन्यतरप्रतिबन्धस्य, तृतीये तूभयजनकत्वस्यापादकं कुत इत्येकं वाक्यम् । तथा हि । पूर्वपूर्वतराद्यदृष्टक्षणा विशेषानापादकास्तदापादका वा । आद्ये त्वस्यादृष्टक्षणस्य विशेषापादकत्वं न सिध्यति । कारणाभावात् । विशेषानापादकादृष्टक्षणजन्योऽप्य(यम)दृष्टक्षणः सहकारिवशाद्विशेषमापादयिष्यतीति चेन्न । तत्सहकारिण्यप्यस्य साम्यात् । तत्रापि सहकार्यन्तरानुसरणे गौरवमिति ।

तस्यैव कारणस्य विशेषापादकं कुत इत्यपरं वाक्यम् । तथा हि । विशेषापादकमप्यदृष्टं किं विवक्षितस्यैव कारणरस्य विशेषमापादयति, कारणमात्रस्य वा । नाद्यः नियामकयोः कारणज्ञापकयोरभावादिति । येभ्य इन्द्रियानालम्बनविरलपरमाणुभ्यस्तदालभ्बनमिलितपरमाणूत्पत्तिराशास्यते । यतश्चार्थानधिपतेरिन्द्रियादर्थाधिपतीन्द्रियस्य । यस्माच्च समुदायज्ञानरहितादात्मनस्तद्वदात्मोत्पादः । तदिदं तस्यैवेत्युच्यते ।

### **शेषवाक्यार्थचन्द्रिका**

‘अदृष्टमपि तस्यैव विशेषापादकं कुत’ इत्येकवाक्यतया योजनायामदृष्टस्य विशेषापादकत्वमेव नास्तीत्यस्यार्थस्यालाभात्तल्लाभाय वाक्यभेदमाश्रित्य मूलं योजयति अदृष्टमपीति । आद्ये कारणस्य सदृशकार्यजननस्वभावत्वे । द्वितीये कारणस्योभयस्वभावत्वे ॥ अन्यतरेति । सदृशविसदृशकार्ययोरन्यतरेत्यर्थः । तृतीये कारणानां कार्यजननस्वभावमिति पक्षे ॥ कारणाभावादिति । विशेषानापादकपूर्वपूर्वतराद्यदृष्टस्य सदृशकार्यमात्रजनकतया विशेषातापादकादृष्टमात्रजनकत्वेन विशेषापादकादृष्टजनने कारणाभावादित्यर्थः ॥ साम्यादिति । अयमर्थः । पूर्वपूर्वतरसहकारिणः किं विशेषानापादकास्तदापादका वा । द्वितीये वक्ष्यामः । आद्ये त्वस्य सहकारिणो विशेषापादकत्वं न सिध्यति । तत्कारणतयाऽभिमतस्य पूर्वपूर्वतरसहकारिणो विशेषानापादकतया तस्य स्वसदृशसहकारिमात्र जनकतया विशेषानापादकसहकारिणस्तदुत्पत्ति सम्भवेऽपि विशेषापादकसहकारिणो विसदृशतया तत उत्पत्तेर् असम्भवादिति । ननु विशेषानापादकपूर्वपूर्वसहकारिजन्योऽप्ययं सहकारी सहकारिसामर्थ्याद्विशेषमापादयिष्यतीत्यत आह तत्रापीति । गौरवमित्यनवस्थोपलक्षणम् । ततः पूर्वपूर्वतरसहकार्यन्तरस्य वक्ष्यमाणरीत्या विशेषापादकताया अयोगात्तदनापादकत्वमेव वाच्यम् । ततश्च विशेषानापादकसहकार्यन्तरजन्यस्यास्य सहकार्यन्तरस्य कारणाभावाद्विशेषानापादकत्वप्रसङ्गपरिहाराय, विशेषानापादकपूर्वपूर्वसहकार्यन्तरजन्यस्य सहकार्यन्तरस्यापि सहकार्यन्तरसामर्थ्यादेव विशेषापादकत्वाश्रयणावश्यम्भावादिति भावः ।

तर्हि मूले तस्यैवेत्यंशवैयर्थ्यमित्यत एकवाक्यतापक्षमाश्रित्यापि योजयितुमाह तस्यैवेत्यादि ॥ कारणमात्रस्यापीति । यस्य कस्यापि कारणस्येत्यर्थः ॥ नियामकयोरिति । अयम्भावः । पूर्वपूर्वतरादृष्टं किं विवक्षितस्यैव कारणस्य विशेषापादकं किं वा कारणमात्रस्यैव तदापादकम् । द्वितीये वक्ष्यामः । आद्ये त्वस्यादृष्टस्य न विवक्षितस्य कारणस्यैव विशेषापादकत्वं सिध्यति । तत्तत्कारणस्यादृष्टस्य विवक्षितकारण एव विशेषानापादकतया तज्जन्यस्याप्यस्य विवक्षितकारण एव विशेषानापादकताया एव न्याय्यत्वेन विवक्षितकारण एव विशेषानापादकाददृष्टात्तादृशकारणे विशेषापादकादृष्टजननासम्भवात् । विवक्षितकारण एव विशेषानापादकादृष्टाज्जन्यमपीदमदृष्टं सहकारिविशेषाद्विवक्षितस्यैव कारणस्य विशेषमापादयिष्यतीति चेन्न । तत्सहकारिण्यप्यस्य प्रत्यवस्थानस्य समानत्वात्, तत्रापि सहकार्यन्तरानुसरणे त्वनवस्था स्यदिति । तस्यैवेति विवक्षितकारणस्यैवेति व्याख्यातम् । तत्र किं तद्विवक्षितं कारणमिति जिज्ञासायामाह येभ्य इत्यादिना इत्युच्यत इत्यन्तेन । अनेनेन्द्रियालम्बनपरमाणवोऽनधिपतीन्द्रियाणिअसमुदायज्ञान आत्मा चेत्येतद्विवक्षितं कारणमित्युक्तं भवति ।

### **परिमल **

अस्य साम्यादिति । विकल्पादेः समत्वदित्यर्थः । द्वितीयवाक्यं द्वितीयपक्षीयाद्यपक्षनिरासकतया व्याचष्टे तथाहीत्यदिना ॥ विवक्षितस्येति । इन्द्रियानालम्बनविरलपरमाण्वादिरूपस्येत्यर्थः । तस्यैव विशेषापादकं कुत इत्यस्य तात्पर्यमाह नियामकयोरिति । तस्यैवेत्येतत्पदपरामृश्यं व्यनक्ति येभ्य इत्यादिना ॥

### **श्रीनिवासतीर्थीया **

विशेषानापादका इति । परमाण्वादिरूपे कारणे क्षणे चेत्यर्थः ॥ आद्ये त्वस्यादृष्टक्षणस्येति । अस्य इन्द्रियानालम्बनपरमाणूनामिन्द्रियालम्बनपरमाणुजनकत्वरूपविशेषसम्पादकत्वस्येत्यर्थः । कारणाभावादिति । इन्द्रियालम्बनपरमाणुषूक्तरूपविशेषं तदाऽऽपादयेद्यदि स्वयं विशेषापादकपूर्वपूर्वादृष्टजन्यं स्यात् । न चैतदस्ति । कारणाभावाद् इन्द्रियानालम्बनपरमाणुषु अस्यादृष्टस्योक्तरूपविशेषापादकत्वं न सिध्द्यतीत्यर्थः । सहकारिण्यप्यस्येति । पूर्वपूर्वसहकारिक्षणा यदि विशेषानापादकास्तर्ह्यस्यादृष्टस्य विशेषापादकत्वं न सिध्यति कारणाभावात् । विशेषानापादकसहकारिजन्यमप्यदृष्टं सहकार्यन्तरवशाद्विशेषान् आपादयिष्यतीति यदि तदा सहकार्यन्तरेऽप्यस्य साम्यमित्यादि ज्ञेयम् । विशेषानापादयिष्यति चेदित्येतदुपिरि विकल्पं करोति विशेषेत्यादिना ।

### **वाक्यार्थरत्नमाला **

सिद्धान्तिसाङ्ख्यनैयायिकमतानुसारेणाशङ्कितप्रकारत्रयसङ्ग्रहाय विशेषपदं तत्तत्परतया व्याचष्टे । मूले विशेषस्याद्य इत्यादिना । तत्तन्मतानुसारेण तत्तत्सङ्ग्राह्यविशेषमुपदर्शयति । टीकायामाद्य इत्यादिना । एकवाक्यतापक्षमाश्रित्यापि योजयितुमिति । अनेन पूर्वयोजनायां विशेषापादकत्वमेव नास्तीति प्रतिपादितम् । अत्र तु अस्तु वा विशेषापादकता तथापि तस्यैव विशेषापादकं कुत इति योजनान्तरमेतदित्युक्तं भवति । कारणमात्रस्य वेतीति प्रतीकोपादानम् । स्यापीतीतु लेखकप्रमादात्क्वाचित्कस्यापीत्येवंरूपमूलपुस्तकपाठाद्वेति ध्येयम् । पूर्वपूर्वतरादृष्टमिति यददृष्टमिदानीं कारणविशेषस्य विशेषापादकत्वेन प्रकृतम् । तत्कारणपरंपरागतम् अदृष्टमित्यर्थः । तस्यैवेत्यनेनोक्तं तु मूल एव स्पष्टम् । वक्ष्याम इति । अदृष्टक्षणानां विशेषापादकत्वपक्षदूषणेनास्यापि परिहरिष्यमाणत्वादिति भावः । अस्येति । इदानीं सहकारितया अभ्युपगतस्येत्यर्थः । अनवस्था स्यादिति । अनेन कारणविशेष एवादृष्ठस्य विशेषापादकत्वोपयोगि यत्तददृष्टकारणस्य तथात्वं तच्च नास्तीति योजना सूचिता भवति । उपलक्षणं चैतत् । अस्यादृष्टविशेषस्यैव कारणविशेष एव विशेषार्थकत्वमित्यत्र ज्ञापकस्यापि कस्याप्यभाव इत्यपि बोध्यम् । एवं च कारकज्ञापकाभावयोर्लभः । मूलेऽभावादितीत्यत्रत्येतिशब्द अदृष्टमपीति पूर्वानुव्याख्यानोक्तदूषणाभिधानपरिसमाप्तौ बोध्यः ।

------------------------------------------------------------------------

यस्यकस्यापि यत्किञ्चिद्विशेषमुपपादयेत्

**यस्यकस्यापि यत्किञ्चिद्विशेषमुपपादयेत्**

### **सुधा**

उभय(त्रापि द्वि)त्र द्वितीयौ कल्पौ दूषयति यस्येति ।

## **अनुव्याख्यानम्**

***यस्यकस्यापि यत्किञ्चिद्विशेषमुपपादयेत् ॥***

अत्रापि यत्किञ्चिददृष्टं विशेषमुपपादयेदित्येकं वाक्यम् । यदि पूर्वपूर्वतराद्यदृष्टस्याप्यस्ति विशेषापादकत्वं तर्हि तदपि पूर्वपूर्वतरादिपरमाण्वादौ विशेषमापादयेदेव । समर्थस्य क्षेपानभ्युपगमात् । तथा च समुदायप्रतीतेः समयनियमो न स्यादिति ।

यस्य कस्यापि विशेषमुपपादयेदिति द्वितीयम् । यदि कारणमात्रस्य विशेषापादकमदृष्टमङ्गीक्रियते तदा सर्वेषामपि कारणानां विशेषमुपपादयेत् । तथा च घटपरमाणुमेलने सर्वेषामपि मेलनं स्यात् । न तु कुत्राप्यभिलषितपरमाण्ववस्थानं भवेत् । न च युगपत्सर्वसमुदायो दृश्यत इति ।

### **शेषवाक्यार्थचन्द्रिका**

उभयत्र द्वितीयाविति । अदृष्टमपीत्यादिमूलग्रन्थे तस्यैवेत्येतत्पदप्रक्षेपाप्रक्षेपाभ्यां विभिन्नवाक्यार्थद्वये विकल्पितपक्षेषु पूर्वपूर्वतरादृष्टक्षणा विशेषानापादका इति अदृष्टमपि विवक्षितकारणविशेषस्यैव विशेषापादकमिति चाद्यपक्षद्वयं पूर्वत्र निराकृतम् । इदानीं त्वदृष्टक्षणा विशेषापादका इति, अदृष्टमपि कारणमात्रस्य विशेषापादकमिति चोभयत्र द्वितीयौ कल्पौ निराकरोतीत्यर्थः । अस्त्येव पूर्वपूर्वतरादृष्टस्यापि परमाण्वादौ विशेषापादकत्वमितीष्टापादनमेतदित्यत आह तथा चेति ॥ समयनियमो न स्यादितीति । तथा च न समुदायत्ववेदनापेक्षयाऽपि सृष्ट्यादिव्यवस्थोपपद्यत इति भावः ॥ सर्वेषामपीति । इन्द्रियानालम्बनपरमाण्वादीनामिवान्येषामपि कारणानामित्यर्थः ॥ कारणमात्रस्येति । विवक्षितकारणस्यैव यस्य कस्यापि कारणस्येत्यर्थः । इष्टापत्तिं परिहरति तथा चेति । अस्तु घटपरमाणुमेलनसमये सर्वपरमाणुमेलनमपीतीष्टापत्ति इत्यतस्तर्ह्येकसमुदायप्रतीतिदशायां सर्वसमुदायप्रतीतिः स्यादविशेषान्न च साऽस्तीत्याह न चेति ।

### **परिमल **

उभयत्रापि द्वितीयौ कल्पाविति । तदापादका वेति कल्पं, कारणमात्रस्य वेति कल्पं चेत्यर्थः । अस्तु को दोष इत्यत आह तथा चेति । प्रलयकालीनविरलपरमाणूनामपि सन्निकृष्टपरमाणुजनकत्वे लयगताणूनामपि पूर्वपूर्वेत्युक्तदिशा सर्वेमपि सन्निकृष्टतापत्या तन्निमित्तापेक्षाबुद्धिव्यंग्यानेकत्वसङ्ख्यारूपसमुदायवृत्तिसम्भवेन संसारसमय एव समुदायज्ञानं न तु लय इति समयनियमो न स्यादित्यर्थः ॥ द्वितीयमिति । वाक्यमिति वर्तते ।

### **श्रीनिवासतीर्थीया **

उभयत्रेति । पूर्वपूर्वादृष्टक्षणा विशेषानापादकास्तदापादका वेति पक्षे, विशेषानापादकादृष्टजन्योऽप्ययमदृष्टक्षणः सहकारिवशाद्विशेषान् आपादयिष्यतीत्यत्र विकल्पिते विशेषापादकमप्यदृष्टं किं विवक्षितस्यैव कारणस्य विशेषमापादयति कारणमात्रस्यैव वेति पक्षे चेत्युभयत्रेत्यर्थः । द्वितीयौ पूर्वोत्तरादृष्टक्षणा विशेषापादकास्तथा विशेषापादकमप्यदृष्टं कारणमात्रस्य विशेषमापादयतीति द्वितीयत्वेनोक्तपक्षावित्यर्थः । क्षेपो विक्षेपो, विलम्बः ।

