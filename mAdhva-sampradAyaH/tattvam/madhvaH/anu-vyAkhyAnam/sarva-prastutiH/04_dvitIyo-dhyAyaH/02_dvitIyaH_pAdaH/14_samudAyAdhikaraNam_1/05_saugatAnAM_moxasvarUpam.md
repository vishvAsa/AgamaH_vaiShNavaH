+++
title = "०५ सौगतानां मोक्षस्वरूपम्"

+++


## अरूपज्ञानसन्ततिम्

**सौगतानां मोक्षस्वरूपम्**

***अरूपज्ञानसन्ततिम्***

**अनुव्याख्यानम्**

***............. अरूपज्ञानसन्ततिम् ॥***

***मोक्षं ........ ..........***

अरूपेति । सन्तन्यमानं ज्ञानमेवात्मा तस्य विषयोपप्लवः संसार; । अरूपा निर्विषया या ज्ञानसन्ततिस्तामेव मोक्षमाहुर्नान्यमित्यतो न पञ्चस्कन्धप्रक्रियाभङ्ग इति ।

### **शेषवाक्यार्थचन्द्रिका**

मूले ‘‘सुखं दुःखाभावं चाहुरि’’ति चशब्दस्य भिन्नक्रमतामभिप्रेत्य तदर्थमाह चशब्देनेति । अस्मिन्पक्षे चशब्दस्य भिन्नक्रमताश्रयणं भवतीत्यपरितोषाद्यथास्थितान्वयमभिप्रेत्य तदर्थमाह यद्वेति । तमेव दर्शयति यथेत्यादिना । इत्यादीत्यादिपदेनोपाधित्वेनावश्याभ्युपेया क्रियैव काल इत्यस्य परिग्रहः । नन्वात्मनस्तद्बन्धस्य पदार्थान्तरस्य सत्वात्कथं पञ्चस्कन्धप्रक्रियासिद्धिरित्याशङ्क्य अरूपज्ञानसन्ततिमित्यनेन मोक्षस्येवात्मनो बन्धस्य च स्वरूपकथनान्न तावदुक्तप्रक्रियाभङ्गः शङ्कनीय इति भावेन तद्वाक्यमात्मादित्रितयपरतया योजयति सन्तन्यमानमित्यादिना । आत्मनः क्षणिकत्वसाधकार्थक्रियाकारित्वरूपसत्वोपपादनाय सन्तन्यमानमित्युक्तम् ॥ विषयोपप्लव इति । विषयसम्बन्ध इत्यर्थः । ‘तस्यानादिवासनावशाद् यो विषयोपरक्तस्योत्पादः संसारः’ इति चतुर्थे वक्ष्यमाणत्वादित्यवधेयम् ।

### **परिमल **

विषयोपप्लवो विषयसम्बन्ध इत्यर्थः ।

### **यादुपत्यं**

नन्वात्मनस्तदीययोर्बन्धमोक्षयोश्च पञ्चस्कन्धातिरिक्तत्वात्कथं पञ्चस्कन्धप्रक्रियेत्यत आह सन्तन्यमानमिति । आत्मनः क्षणिकत्वसाधकार्थक्रियाकारित्वरूपसत्वोपपादनाय सन्तन्यमानमित्युक्तम् । सन्तानस्तु नार्थक्रियाकारीति भावः । विषयोपप्लवो विषयनिमित्तं दुःखम् ।

### **वाक्यार्थरत्नमाला **

सुखं दुःखाभावं चाहुरिति सम्बन्धे सुखस्य दुःखाभावत्वं चाहुरित्यर्थप्राप्तावपि अन्यदप्याहुरित्यर्थाप्राप्तिरित्याशयेनाह । अस्मिन्पक्ष इति । चतुर्थ इति । वैभाषिकसौत्रान्तिकाभिमतमोक्षस्वरूपनिरूपणावसरे इत्यर्थः ।

