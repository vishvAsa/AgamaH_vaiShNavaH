+++
title = "११ प्रमाणाभावान् न सर्वस्य क्षणिकता"

+++


## विनाशोत्पत्तयश्चैव न दृश्यन्ते सदातनाः

**प्रमाणाभावान् न सर्वस्य क्षणिकता**

**विनाशोत्पत्तयश्चैव न दृश्यन्ते सदातनाः**

### **सुधा**

एवं समुदायं निराकृत्य सर्वस्य क्षणिकतामधुना प्रमाणाभावेन तद्विरोधेन चापाकर्तुमुत्तरो ग्रन्थः । तथा हि । न केवलं समुदायो नोपपद्यते । किन्नाम सर्वस्य क्षणिकता च । तत्र प्रमाणाभावात् । ननु प्रत्यक्षं क्षणिकतामर्थानामवगमयति । तद्धि वर्तमानमात्रगोचरमर्थस्य वर्तमानक्षणमात्रसम्बन्धिनीं सत्तामवगाहते । न पूर्वोत्तरक्षणसम्बन्धिनीमपि । तत्कथं क्षणिकत्वमर्थानामप्रामाणिकमिति । उच्यते । किमिदं क्षणिकत्वं नाम । किं क्षणसम्बधिसत्वम् । किंवा क्षणमात्र एवोत्पत्तिनाशवत्वम् । यद्वा क्षणान्तरासम्बन्धित्वे सत्येकक्षणसम्बन्धित्वम् । आद्यस्त्विष्ट एव । स्थायिनोऽप्यर्थस्यैकक्षणसत्तास्वीकारात् । द्वितीयतृतीयौ दूषयति विनाशेति ।

## **अनुव्याख्यानम्**

***विनाशोत्पत्तयश्चैव न दृश्यन्ते सदातनाः ॥***

अनेकपदार्थसम्बन्धित्वेन बहुवचनम् । चशब्दस्तृतीयपक्षसमुच्चयार्थः । एवशब्दस्य नैवेति सम्बन्धः । सदातनाः प्रतिक्षणभाविन्यः । प्रत्यक्षं खल्वर्थानां वर्तमानकालसत्तामवगाहते न पुनः क्षणमात्रभाविनावुत्पत्तिविनाशावपि । नापि क्षणान्तरासम्बन्धित्वम् । तथा च कथं तेन क्षणिकता सिध्येदिति ।

### **शेषवाक्यार्थचन्द्रिका**

ननु विनाशेत्पत्तयश्चैवेत्यादेरुत्तरग्रन्थस्य समुदायनिराकरणपरपूर्वग्रन्थेन सङ्गत्यभावादानर्थक्यमित्याशङ्क्य वृत्तानुवादपूर्वकं तत्प्रयोजनं दर्शयन्नानर्थक्यं परिहरति एवमिति । ननु तथाऽपि सदातनोत्पत्तिविनाशानामदृश्यत्ववर्णनमनर्थकमेव । न च क्षणिकतायाः प्रत्यक्षासिद्धत्वसमर्थनार्थत्वान्न तदिति वाच्यम् । तदसिद्धत्ववर्णनस्याप्यनर्थकत्वादित्याशङ्क्य क्षणिकत्वानुपपत्तिप्रतिज्ञायां हेतूकृतप्रमाणाभावस्य प्रत्यक्षसिद्धत्वात् क्षणिकत्वस्येत्यसिद्धिशङ्कायां तत्परिहारे क्षणिकत्वानुपपत्तिप्रतिज्ञासिध्द्यर्थत्वेन सार्थकत्वान्नानुपपत्तिरित्यभिप्रेत्य क्षणिकत्वानुपपत्तिप्रतिज्ञां तत्र प्रमाणाभावादिति हेतुं च बहिरेव पूरयित्वा प्रत्यक्षसिद्धत्वेन प्रमाणाभावासिद्धिशङ्कामुत्थाप्य तत्परिहारकतयोत्तरवाक्यं योजयति तथा हीति । विनाशेत्पत्तयश्चेत्यत्र चशब्दस्यार्थान्तरमाह न केवलमिति ॥

प्रत्यक्षमिति । सन् घट इत्यादिप्रत्यक्षमित्यर्थः । प्रत्यक्षस्य पूर्वोत्तरक्षणसम्बन्धिसत्तानवगाहित्वे हेतुगर्भ विशेषणमाह वर्तमानमात्रगोचरमिति । ननु मूले क्षणिकतायाः प्रत्यक्षासिद्धत्वं नोच्यते किन्तु सदातनोत्पत्तिविनाशवत्वस्यैव, तत्कथमनेनोक्तशङ्कापरिहारः । न च सदातनोत्पत्तिविनाशवत्वमेव क्षणिकत्वं तथा च तस्य प्रत्यक्षासिद्धत्वोक्तिरेव क्षणिकतायाः प्रत्यक्षासिद्धत्वोक्तिरिति कथं न शङ्कापरिहार इति वाच्यम् । क्षणसम्बन्धित्वं क्षणिकत्वमित्यपि वक्तुं शक्यत्वेन क्षणिकत्वस्य सदातनोत्पत्तिविनाशरूपत्वासिद्धेरित्यतोऽत्र सम्भावितान्विकल्पान्मनसि निधाय पक्षान्तरं बहिरेव प्रदूष्यावशिष्टपक्षनिरासकतया ग्रन्थं सङ्गमयति उच्यत इत्यादिना । स्वीकारे हेतुमाह स्थायिन इति । अन्यथाऽनेकक्षणसम्बन्धित्वरूपस्थायित्वानुपपत्तेरिति भावः । ननु सदातने विनाशोत्पत्ती न दृश्येते इति वक्तव्यम् । विनाशोत्पत्तेर्द्वित्वात् । विनाशेत्पत्तय इति बहुवचनं कथमित्यत आह अनेकेति । बहुपदार्थसम्बन्धित्वेनेत्यर्थः । तृतीयपक्षेति । क्षणान्तरासम्बन्धित्वे सत्येकक्षणसम्बन्धित्वरूपतृतीयपक्षेत्यर्थः । तर्हीतरव्यावृत्त्यर्थकैवकारविरोध इत्यतस्तस्य भिन्नक्रमत्वेनानेनासम्बन्धान्न तद्विरोध इत्यभिप्रेत्य तत्सम्बन्धमाह एवेति । ननु शङ्कितायाः सन् घट इत्यादि प्रत्यक्षस्य विवक्षितक्षणिकत्वग्राहकतायाः कथमनेन वाक्येन परिहारः, इत्यतस्तदभिप्रायमाह प्रत्यक्षं खल्वित्यादिना ॥ उत्पत्तिविनाशावपीति । अवगाहत इति सम्बन्धः । नापीति । अत्राप्यवगाहत इति सम्बन्धः ॥ तथा चेति । क्षणमात्र एवोत्पत्तिविनाशवत्वरूपक्षणिकतायाः क्षणान्तरासम्बन्धित्वे सत्येकक्षणसम्बन्धित्वरूपक्षणिकताया प्रत्यक्षेणागृहीतत्वान्न तेन तत्सिद्धिरिति भावः ।

### **परिमल **

सदातना इत्यस्य प्रकृतोपयोगायार्थमाह प्रतिक्षणभाविन्य इति । सदान्त इति वाच्ये सदातना इत्युक्तेः साधुत्वं ‘सृष्ट्यादीच्छा सदातने’त्यत्रोक्तमिति भावः ।

### **श्रीनिवासतीर्थीया **

ननूत्पत्तिविनाशयोर्द्वित्वाद्विनाशोत्पत्ती इति वाच्यम्, बहुचवनं कथमित्यत आह अनेकपदार्थेति । तथा च व्यक्तिबाहुल्याद्बहुवचनमिति भावः ॥

### **वाक्यार्थरत्नमाला **

इति तृतीय इति । द्वितीयविचारे अस्य प्रथमत्वेपि पूर्वविचारीय कल्पद्वयापेक्षयाऽस्य तृतीयत्वाभिप्रायेण तृतीयत्वोक्तिरिति ज्ञेयम् । एवमन्यन्त्वोक्तिरपि । प्रत्यक्षसिद्धत्वादिति । क्षणिकत्वस्य प्रत्यक्षसिद्धत्वात्प्राप्ता या प्रमाणाभावासिद्धिस्तच्छङ्कायामित्यर्थः । उत्तरत्र तृतीयपक्षसमुच्चयार्थत्वेन व्याख्यास्यमानस्यापि चशब्दस्य अर्थान्तरपरत्वाश्रयणान्न विरोध इत्याशयेनाह । विनाशोत्पत्तयश्चेत्यत्र चेति । विनाशवत्वस्यैवेति । प्रत्यक्षासिद्धत्वमुच्यत इति वर्तते सदातना इत्येतदुपपादनं पूर्ववदिति भावेन मूलटीकयोः पुनरप्रवृत्तिः ।

------------------------------------------------------------------------

दृश्यते प्रत्यभिज्ञातः स्थिरत्वं सर्ववस्तुषु

**दृश्यते प्रत्यभिज्ञातः स्थिरत्वं सर्ववस्तुषु**

### **सुधा**

ननु च प्रत्यक्षं पूर्वोत्तरक्षणवर्तित्वमप्यर्थस्य गृह्णाति न वा । नाद्यः वर्तमान मात्रग्राहित्वात् । द्वितीये तु प्रत्यक्षानुपलम्भेन पूर्वोत्तरक्षणयोरसत्वसिद्धेः क्षणिकतैव सि(ध्येदिति)द्धेति चेत् । द्वितीयं तावदुररीकुर्मः । न चैवं क्षणिकतासिद्धिः । योग्यानुपलम्भस्येवासत्वगमकत्वात् । न च पूर्वोत्तरकालवर्तिता प्रत्यक्षयोग्या । वर्तमानमात्रग्राहितायाः परेणैवोक्तत्वात् । अस्तु वाऽऽद्यः पक्षः । कस्यचित्प्रत्यक्षस्य वर्तमानमात्रग्राहित्वेऽपि तदेवेदमिति प्रत्यभिज्ञान लक्षणस्य तदभावादित्याशयेनाह दृश्यत इति ।

## **अनुव्याख्यानम्**

***दृश्यते प्रत्यभिज्ञातः स्थिरत्वं सर्ववस्तुषु ॥***

विषयीक्रियत इत्यर्थः । तृतीयार्थे तसिः । एकस्यैवानेकक्षणसम्बन्धित्वं स्थिरत्वम् । एतेन न केवलं प्रत्यक्षं क्षणिकतां न गोचरयति । किन्तु स्थायि(तां)त्वमपि गोचरयतीत्यपीति वदता परपक्षे प्रमाणविरोधः स्वपक्षे प्रमाणसद्भावश्चोदितो भवति ।

### **शेषवाक्यार्थचन्द्रिका**

प्रत्यक्षानुपलम्भेनेति । घटादेः प्रत्यक्षेण पूर्वोत्तरक्षणवर्तित्वेनानुपलब्ध्येत्यर्थः । अनुपलब्धेरसत्वावगमकत्वादिति भावः ॥ क्षणिकतासिद्धिरिति । प्रत्यक्षानुपलम्भेन पूर्वोत्तरक्षणयोरसत्वसिद्धेरिति भावः । किमनुपलम्भमात्रमसत्वावगमकं किंवा योग्यानुपलम्भ इति विकल्पद्वयं मनसि निधयाऽद्यं प्रत्याह योग्येति । नानुपलब्धिमात्रमसत्वावगमकमतिप्रसङ्गात्किन्तु योग्यानुपलम्भ एव तथेति नानुपलम्भमात्रेण तत्सिद्धिरित्यर्थः । अस्तु तर्हि योग्यानुपलम्भेनैव तत्सिद्धिरिति द्वितीय इत्यतस्तस्यासिद्धत्वान्नैवमित्याह न चेति ॥ कस्यचिदिति । अभिज्ञारूपस्येत्यर्थः । प्रत्यभिज्ञात इति प्रकृत्यर्थस्य पृथगभिधानाद् दृश्यत इत्यत्र प्रकृत्यर्थविवक्षा न सम्भवतीत्यभिप्रेत्य व्याचष्टे विषयीक्रियत इत्यर्थ इति । प्रत्यभिज्ञानाद्विषयीक्रियत इत्यनन्वयप्रसङ्गेन प्रत्यभिज्ञात इति पञ्चम्यन्तात्तसेरयोगादाह तृतीयार्थ इति । आद्यादिभ्य उपसङ्ख्यानादिति भावः ॥ एतेनेति । ‘विनाशोत्पत्तयश्चैव न दृश्यन्ते सदातनाः । दृश्यते प्रत्यभिज्ञातः स्थिरत्वं सर्ववस्तुष्वि’त्यनेन ग्रन्थेनेत्यर्थः । इति वदतैतेनेति सम्बन्धः । परपक्षे प्रमाणविरोध इत्युपलक्षणम् । ततपक्षे साधकप्रमाणाभावश्चेत्यपि द्रष्टव्यम् । स्वपक्षे प्रमाणसद्भावश्चेत्युपलक्षणम् । स्वपक्षे प्रमाणविरोधाभावश्चेत्यपि द्रष्टव्यम् ।

### **परिमल **

तृतीयार्थे तसिरिति । ‘आद्यादिभ्य उपसङ्ख्यानमि’ति सार्वविभक्तिकतसिप्रत्ययस्योक्ते प्रत्यभिज्ञयेत्यर्थे तसिरयमिति भावः ।

### **यादुपत्यम्**

प्रत्यक्षानुपलम्भेनेति । पूर्वोत्तरक्षणयोरर्थस्य प्रयक्षानुपलम्भेनासत्वसिद्धेरित्यर्थः ॥

### **श्रीनिवासतीर्थीया **

प्रत्यक्षयोग्येति । येन पूर्वोत्तरक्षणयोरर्थस्य प्रत्यक्षानुपलम्भेनासत्वं सिध्द्येदित्यर्थः । परेणापि स्थायित्ववादिनापि ।

