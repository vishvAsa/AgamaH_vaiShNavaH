+++
title = "०२ सर्वं जगत् क्षणिकम्"

+++


## अणूनां समुदायं च

**सर्वं जगत् क्षणिकम्**

**अणूनां समुदायं च**

### **सुधा**

ननु च कारणानां क्रियया संयोगे सति तत्समवेततया तत्परिणामतया वा कार्येणोत्पत्तव्यम् । तत्कार्येणाप्येवमिति कथं क्षणिकत्वं जगत इत्यत आह अणूनामिति ।

## **अनुव्याख्यानम्**

***अणूनां समुदायं च ........***

जगदाहुः । अणुसमुदाया एव गोघटादिबोधबोध्याः । न तु तदतिरिक्तोऽवयवी नामास्ति । येन क्षणिकता विरुध्येत । अणुमात्रमिति वक्तव्ये समुदायग्रहणमेको महानिति प्रत्यक्षप्रत्ययविरेधपरिहारार्थम् । प्रत्येकमणूनामप्रत्यक्षत्वेऽनेकत्वेऽमहत्वेऽपि तत्समुदायस्य प्रत्यक्षत्वादि युज्यत इति भावः ।

### **शेषवाक्यार्थचन्द्रिका**

न्यायमतमाश्रित्योक्तं तत्समवेततयेति । भेदादेदपक्षमाश्रित्योक्तं तत्परिणामतयेति ॥ कथं क्षणिकत्वमिति । जगतः क्षणिकतायां तन्तूनां प्रथमं क्रिया, अनन्तरं संयोग इत्युक्तक्रमायोगादिति भावः ॥ तदतिरिक्त इति । परमाणुसमुदायातिरिक्तः परमाण्वारब्धः परमाणुपरिमाणो वाऽवयवी नास्तीत्यर्थः । प्रत्यक्षत्वादीत्यादिपदेनैकत्वादिपरिग्रहः ॥

