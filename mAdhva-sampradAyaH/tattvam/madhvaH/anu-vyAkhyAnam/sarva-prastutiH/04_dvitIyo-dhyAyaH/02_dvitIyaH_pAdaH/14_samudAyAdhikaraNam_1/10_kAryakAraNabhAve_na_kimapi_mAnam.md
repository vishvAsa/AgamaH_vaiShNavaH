+++
title = "१० कार्यकारणभावे न किमपि मानम्"

+++


## इदमस्यैव कारणम्

**कार्यकारणभावे न किमपि मानम्**

**इदमस्यैव कारणम्**

### **सुधा**

समवायपरिणामयोरभावेऽपि यद्यदपेक्षया पूर्वभावि तदेव तस्य कारणम् । यच्च यदपेक्षया पश्चाद्भावि तदेव तस्य कार्यमित्यवधारणोपपत्तेर्नियामकाभावोऽसिद्ध इत्यतः कार्यनियमं तावन्निराकरोति इदमस्यैवेति ।

## **अनुव्याख्यानम्**

***..... ..... इदमस्यैव कारणम् ॥***

***इति नित्यविनाशित्वे केन मानेन गम्यते ॥***

इदं नीलम(स्य नील)स्यैव कारणम्, न तु पीतस्य, इत्येवं नीलस्य नीलकार्यत्वं, नित्यविनाशित्वे निरन्वयविनाशोत्पादपक्षे, केन मानेन गम्यते न केनापि । पश्चाद्भावमात्रस्य नी(लस्येव पीतस्यापि)लापेक्षयेव पीतापेक्षयाऽपि सत्वादिति भावः । सादेश्यं सारूप्यं वा नियामकमिति चेन्न । विरलपरमाणुभ्यो मिलितानां मिलितेम्यश्च विरलानामुत्पत्त्यङ्गीकारात् ।

कारणनियममप्यपाकरोति इदं नेति ।

**अनुव्याख्यानम्**

***इदं न जायतेऽमुष्मादित्यत्रापि न कारणम् ॥***

इदं नीलममुष्मात्पीतान्न जायते किन्तु नीलादेवेत्यत्र नीलस्य कारणत्वावधारणेऽपि, कारणं प्रमाणं, नास्ति । नीलस्येव पीतस्यापि नीलापेक्षया पूर्वभावितायाः सत्वादिति भावः ।

### **शेषवाक्यार्थचन्द्रिका**

द्वितीयमाशङ्कते समवायपरिणामयोरभावेऽपीति । किमनेन दूषणमुक्तं भवतीत्यतोऽतिप्रसञ्जकत्वान्न तस्य नियामकतेत्यभिप्रेत्यातिप्रसङ्गमाह पश्चाद्भावमात्रस्येति ॥ सादेश्यमिति । ततश्चोक्तनिमित्तवशान्नीलस्य नीलकार्यत्वेऽपि तद्विरहान्न तस्य पीतकार्यत्वमिति भावः ॥ अङ्गीकारादिति । तथा च व्यभिचारान्नैतदपि प्रयोजकमिति भावः । ‘केन मानेन गम्यत’ इति प्रमाणप्रस्तवात्कारणशब्दः प्रमाणपर इति भावेनाह कारणं प्रमाणमिति । ननु पूर्वभावित्वस्यैव तत्र प्रमाणत्वात्कथं प्रमाणाभाव इत्यतोऽतिप्रसञ्जकत्वान्न तस्य प्रमाणत्वमित्यभिप्रेत्यातिप्रसङ्गमुपदर्शयति नीलस्येवेति ॥

### **परिमल **

इदमस्यैवेति वाक्यमुत्तरान्विततयाऽवतार्य योजयति समवायपरिणामयोरभावेपीत्यादिना । नित्यविनाशित्व इत्युपलक्षणं मत्वाह निरन्वयविनाशोत्पादपक्ष इति ॥ सादेश्यमिति । समानदेशत्वमित्यर्थः । सादेश्यसारूप्ये द्वे अपि न स्त इत्याह विरलेति । विरलसन्निकृष्टवस्तूनां बहुलाल्पदेशत्वस्य वैरूप्यस्य चानुभाविकत्वादिति भावः ॥ विरलानामिति । लयकाल इति योज्यम् ।

