+++
title = "०४ जगत् पञ्चस्कन्धात्माकम्"

+++


## पञ्चस्कन्धात्मना स्थितम्

**जगत् पञ्चस्कन्धात्माकम्**

**पञ्चस्कन्धात्मना स्थितम्**

### **सुधा**

एवं सामान्यतो निरूप्य विभागमाह पञ्चेति ।

## **अनुव्याख्यानम्**

***.......... पञ्चस्कन्धात्मना स्थितम् ॥***

जगद्वृक्षं पञ्चस्कन्धात्मना स्थितमाहुः । पञ्चस्कन्धानाह संस्कारेति ।

**अनुव्याख्यानम्**

***संस्काररूपविज्ञानसंज्ञादुःखात्मना स्थितिः ॥***

स्थितिः स्कन्धानामिति शेषः । समनन्तरप्रत्ययः संस्कारस्कन्धः । रूपरसगन्धस्पर्शशब्दात्मकाः परमाणवो रूपस्कन्धः । निर्विकल्पकं ज्ञानं विज्ञानस्कन्धः । सविकल्पकं ज्ञानं संज्ञास्कन्धः । वेदनाऽपरापर्यायं दुःखं चैकस्कन्धः । अत्र रूपस्कन्धो बाह्यः । अन्ये चत्वार आभ्यन्तरा इत्याहुरिति सम्बन्धः ।

### **शेषवाक्यार्थचन्द्रिका**

समनन्तरप्रत्यय इति । विज्ञानादिस्कन्धानां सम्बन्धिनी रागद्वेषमोहादिरूपा वासना समनन्तरप्रत्यय इत्यर्थः । एतदेवाभिप्रेत्योक्तं चन्द्रिकायां तेषां वासना संस्कारस्कन्ध इति ॥ रूपेति । विषयेन्द्रियात्मना स्थिता इति शेषः । तत्र विषयात्मना स्थितानां रूपादीनां रूप्यन्त इति व्युत्पत्त्या रूपस्कन्धत्वमिन्द्रियात्मना स्थितानां तु तेषां रूप्यन्त एभिर्विषया इति व्युत्पत्त्या रूपस्कन्धत्वमिति विशेषोऽत्रानुसन्धेयः ॥ सविकल्पकं ज्ञानमिति । कुण्डली, गौर्गच्छतीत्यादिसविकल्पकज्ञानमित्यर्थः ॥ रूपस्कन्धो बाह्य इति । रूप्यमाणानां पृथिव्यादीनां बाह्यत्वेनान्तरत्वासम्भवादिति भावः । यद्यपीन्द्रियात्मनाऽवस्थितानां रूपरसगन्धस्पर्शशब्दात्मकानां परमाणूनामाभ्यन्तरत्वमस्त्येवेति न तद्बाह्यत्वोक्तिर्युक्ता, तथाऽपि विषयात्मना स्थितानां तेषामाभ्यन्तरत्वाभावाभिप्रायेणेयमुक्तिरिति द्रष्टव्यम् । यद्यपि रूप्यमाणपृथिव्यादीनामपि कायाकारेण संहततया कायस्थत्वमस्त्येवेति तेषामप्याध्यात्मिकत्वमेव तथाऽपि कायाकारेणासंहतानां पृथिव्यादीनामाध्यात्मिकत्वाभावाभिप्रायेणेयमुक्तिः । यद्यपि च कायाकारेणासंहतानामपीन्द्रियसम्बन्धाद् आध्यात्मिकत्वेमेव वक्तुं युक्तं, तथाऽपि विज्ञानादीनामिव स्वरूपेण नाध्यात्मिकत्वमित्यभिप्रायेण बाह्यत्वोक्तिरिति ध्येयम् ।

### **परिमल **

इत्याहुरितीति । स्थितिरित्याहुरित्यन्वय इत्यर्थः ।

### **यादुपत्यं**

समनन्तरप्रत्यय इति । सजातीयपूर्वविज्ञानमित्यर्थः । न च पूर्वविज्ञानस्य संस्कारजनकस्य कथं संस्काररूपत्वमिति वच्यम् । तन्मते वैशेषिकमत इव विज्ञानजन्यसंस्काराश्रयस्य स्थायिनोऽभावात्पूर्वविज्ञानमेव संस्कार इत्यभ्युपगमात् ॥ रूपरसेति । इदमुपलक्षणम् । इन्द्रियात्मका अपि परमाणवो रूपस्कन्धा इति ग्राह्यम् । रूपरसादीनां रूप्यत इति व्युत्पत्त्या रूपस्कन्धत्वं, इन्द्रियाणां तु रूप्यतेऽनेनेति व्युत्पत्त्येति ज्ञातव्यम् ।

### **श्रीनिवासतीर्थीया **

ज्ञानम् आलयज्ञानम् ।

### **वाक्यार्थरत्नमाला **

पञ्चस्कन्धानिति मूलम् । पञ्चस्कन्धेभ्य इति तत्वनिर्णयप्रयोग इवात्र पञ्चच ते स्कन्धा इति विशेषणसमासो न तु समाहारद्विगुराश्रीयत इत्यतो न पञ्चस्कन्धीमित्यापात इति ज्ञेयम् । व्याख्याति । विज्ञानादीति । मोहादीत्यादिपदेन रागादिक्लेशातिरिक्तोपक्लेशभूतमदमानादीनां धर्माधर्मयोश्च ग्रहणम् । एवमेव भामत्यामुक्तेति ध्येयम् । नन्वेवं व्याख्याने चन्द्रिकाविरोध इत्यत आह । एतदेवेति । तस्याप्युक्ताभिप्रायकत्वान्न विरोध इति भावः । रूप्यन्ते एभिरिति रुप्यन्ते इति वेति व्युत्पत्या सविषयाणीन्द्रियाणि रूपस्कन्ध इति भामत्यनुसारेण विवेकमाह । विषयेन्द्रियेत्यादिना । विषया इति शेष इति कल्पतरुमनुसृत्याह । विषया इति । भामत्यां डित्थः कुण्डली गौरो ब्राह्मणोगच्छतीत्युदाहरणेऽपि लघुभूतमुदाहरणान्तरमाह । कुण्डलीति । यद्यपि रूप्यमाणाः पृथिव्यादयो बद्धा इति भामत्यनुसारेण व्याचष्टे । रूप्यमाणानामिति । भामत्यां पृथिव्यादयो बाह्या इति विशेषशङ्कनेनेन्द्रियात्मना स्थितानामान्तरत्वम् अङ्गीकृतं तदाशङ्क्य निराचष्टे यद्यपीति । कायस्थत्वादान्तरत्वं भामत्युक्तमांशङ्क्य निराकरोति । यद्यपि रूप्यमाणेति । कायस्थत्वं कायाकारेण संहतत्वादिति कल्पतर्वनुसारेण व्याख्याति । कायाकारेण संहततयेति । इन्द्रियसम्बन्धाद्वेत्येतत् संहतानामिन्द्रियसम्बन्धाद्वेति कल्पतरौ व्याख्यातं तदनुसारेणाशङ्क्यान्तरत्वं निराकरोति । यद्यपि च कायेति ।

