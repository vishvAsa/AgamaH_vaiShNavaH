+++
title = "०७ सतः कारणत्वेऽपि अतिप्रसङ्गादयः समाना इत्याक्षेपः"

+++


## पुरुषेच्छानुसारेण यदि किञ्चित्प्रजायते

**सतः कारणत्वेऽपि अतिप्रसङ्गादयः समाना इत्याक्षेपः**

**पुरुषेच्छानुसारेण यदि किञ्चित्प्रजायते**

### **सुधा**

नन्विदं सर्वमपि स्वव्याहतम् । तथा हि । यदुक्तं नासतोऽदृष्टत्वादिति । तत्सतः कारणत्वेऽपि समानम् । न हि सतः कारणत्वमपि क्वाप्यावयोः सम्मतम् । ननु च मधुरादिव गोः ृङ्गमिवेत्यादिना सतः सृष्टिसंहारकारित्वं निदर्शितम् । मैवम् । सर्वस्यापि जगतोऽसत्वेन तदन्तःपातिनो मधुरादेरपि सत्वाभावात् ।

यश्चायमतिप्रसङ्गः ‘असतः कारणत्वे सप्तमरसादेरपि मधुरादि (वत्) कार्यकारित्वप्रसङ्गः’ इति । सोऽपि सतः कारणत्वे तन्त्वादीनां मृदादिकार्यकारित्वप्रसङ्गेन तुल्यः । तथाऽपि कारणत्वमात्रं सतोऽस्तीति चेत् (न) । तत्सत्त्वासम्मतेरुक्तत्वात् । न हि सकलविक्रियातीतस्य कारणत्वं शक्यसम्भावनम् । मधुरादीनां सप्तमरसादीनां चासत्वाविशेषेऽपि सद्बुद्धिभावाभावाभ्यां विशेषात् । यदपि कार्यार्थीत्यादि । तदीश्वरस्य सर्वकारणत्वे तत एव पटादिसम्भवात्तन्त्वाद्युपादानं न स्यात् । कुविन्दादेरिच्छादिकं च व्यर्थं स्यादिति समानम् । एतेन देशकालादीति प्रसङ्गोऽपि समीकृतो वेदितव्यः । यच्च पुरुषेच्छानुसारेणेत्युक्तम् (तदपि) तन्महदादिकार्यस्य कुलालादिजन्यतासाधनसमानयोगक्षेममिति ।

### **शेषवाक्यार्थचन्द्रिका**

ननु सतः कारणत्वे तन्त्वादेरपि मृदादिकार्यकारित्वापादनमनुपपन्नम् । सत्वस्य कार्यकारित्वमात्रप्रयोजकतया सत्वे तन्मात्रापादनस्य सङ्गतत्वेऽपि, मृदादिरूपसद्विशेषत्वस्यैव मृदादिकार्यकारित्वे प्रयोजकत्वेन, सत्वस्य तद्रूपविशेषप्रयोजकत्वाभावेन तदापादनस्यायोगात् । तन्त्वादेः पटादिरूपकार्यकारित्वेन कार्यकारित्वमात्रापादनस्य चेष्टापादनरूपत्वेनासम्भवात् । अतोऽत्र तादृशापादनोपपत्त्यर्थम् आपादकमप्यन्यकारणकार्यकारित्वमेव वाच्यम् । ततश्चात्र सतः कारणान्तरकार्यकारित्वे तन्त्वादेरपि मृदादिकार्यकारित्वं स्यादित्येव प्रसङ्गः पर्यवसन्नः । न चासौ युज्यते । विपर्ययपर्यवसानहीनस्य तर्काभासतया तत्पर्यवसानावश्यम्भावेन प्रकृते तन्त्वादेर्मृदादिकार्यकारित्वं च नास्ति । तस्मात्सतोऽपि कारणान्तरकार्यकारित्वं नास्तीत्येवंरूपविर्ययपर्यवसानेन सतः कारणान्तरकार्यकारित्वाभावप्राप्तावपि स्वोचितकार्यकारित्वाभावस्याप्राप्त्या कारणत्वमात्रस्य लाभप्रसङ्गात् । असतः कारणत्वे च सप्तमरसादेरपि कार्यकारित्वमात्रस्यैवापादनेन तत्र विपर्ययपर्यवसानेनासतः कारणत्वमात्राभावप्राप्तेः । ततश्च वैषम्यान्न मृदादिकार्यकारित्वप्रसङ्गतुल्यत्वमित्याशयेन शङ्कते तथाऽपि कारणत्वमात्रमिति । उक्ततर्केणासतः कारणताया असत्वसिद्धावपि सर्वस्यापि जगतोऽसत्वेन तदन्तःपातिनस्तन्त्वादेः सत्वासम्मतेर्न सतः कारणत्वसिद्धिरित्याह तदिति । तस्य तन्त्वादिरूपकारणस्य सत्वासम्मतेः ‘न हि सतः कारणत्वं क्वाप्यावयोः सम्मतमि’त्यत्रोक्तत्वादित्यर्थः । ननु सतः कारणत्वासम्मतावपि न किञ्चिन्नियामकमित्याशङ्क्य सतः कारणत्वे विक्रियाप्रसङ्गात् पारमार्थिकत्वहानिप्रसङ्गेन पारमार्थिकत्वस्य कारणत्वविरोधित्वान्न सतः कारणत्वसम्मतिरित्याह न हीति । यद्वा कारणत्वस्य सत्वविरोधित्वाच्च न सतः कारणत्वं सम्भवतीत्याह न हीति । नापीत्यर्थः । क्वचित्तथैव पाठः । नन्वेवं सतः कारणत्वासम्मतौ मधुरादीनां सप्तमरसादीनां चाविशेषादुभयेषां पीनत्वजनकत्वं तदजनकत्वं वा स्यात् । न तु केषाञ्चिज्जनकत्वं केषाञ्चिदजनकत्वमिति वैषम्यमित्यत आह मधुरादीनामिति ।

### **परिमल **

तथापीति । मृदादिकार्यकारित्वेपीत्यर्थः ॥ उक्तत्वादिति । जगतोऽसत्वेन तदन्तःपातिन इत्यादिना, पूर्वग्रन्थ इति भावः । नन्वन्यस्य कारणस्य सत्वासम्मतावपि सद्रूपं शून्यं कारणमुपेतमस्तीत्यतः शून्यस्य सद्रूपत्वेऽपि कारणत्वं नोपेयत इत्याह न हीति । शून्यस्येति योज्यम् । नन्वसत एव कारणत्वे सप्तमरसादपि पीनता स्यादित्युक्तमित्यत आह मधुरादीनामिति । न प्रवर्तेतेत्यस्योत्तरं कुविंदादेरिति । ईश्वरस्य सर्वकारणत्व इत्यापादकानुकर्षः । कुलालादिजन्यतेति । कुलालादिजन्यवर्तिघटादिजन्यतोपलम्भेन महदादिकं कुलालादिजन्यमिति साधितं यथा बाधितं तथेदमपीत्यर्थः ॥

### **यादुपत्यं**

कारणत्वमात्रमिति । तन्त्वादेर्घटादिकारणत्वाभावेऽपि पटादिकारणत्वमस्त्येवेत्यर्थः । सप्तमरसादेस्तु न क्वापि कारणत्वमतो न प्रतिबन्दी युक्तेति भावः ॥ तत्सत्वासम्मतेरिति । तस्य तन्त्वादिरूपकारणस्य सत्वासम्मतेः । ‘न हि सतः कारणत्वं क्वाप्यावयोः सम्मतमि’त्यत्रोक्तत्वादित्यर्थः । मन्मते सर्वस्य जगतः सत्वाभावे तदन्तः पातिनस्तन्त्वादेरपि न सत्वमिति भावः । ननु त्वयेदानीमस्मदापादितं शून्यस्यासत्वमङ्गीकृत्यैव प्रत्यवस्थानं कृतं, न वस्तुतस्त्वन्मते शून्यमसत्किन्तु पारमार्थिकसद्रूपं जगत्कारणं च । अतः सतः कारणत्वं क्वापि न सम्मतमिति रिक्तं वच इत्यत आह न हि सकलेति । तथा च यत्पारमार्थिकं शून्यं न तत्कारणं, यच्च संवृत्यवच्छिन्नं कारणं न तत्पारमार्थिकमतः सतः कारणत्वं न मम क्वापि सम्मतमिति भावः ।

### **श्रीनिवासतीर्थीया **

समीकृत इति । ईश्वरस्य सर्वकारणत्वे तत एव गोधूमाद्युत्पत्तौ सम्भवत्यां देशादिनियमो व्यर्थ इत्यर्थः ॥

### **वाक्यार्थरत्नमाला **

अस्तु तर्हि कार्यकारित्वमात्रापादनमेतदित्यत आह । कार्यकारित्वमात्रापादनस्य चेति । कथमिष्टापादनतेत्यत उक्तं पटादिरूपकार्यकारित्वेनेति । असतः कारणत्वमात्राभावप्राप्तेरिति ।
उपलक्षणं चैतत् । असतः सत्कारणत्वस्य परेणाङ्गीकारेणापादकसिद्धेरस्मदीयतर्कस्यानाभासत्वेऽपि सतः कारणत्वमात्रवादिना अन्यकारणस्यान्यकारणत्वानङ्गीकारेणापादकासिध्या परकीयतर्कस्याभासत्वं सिद्धमित्यपि बोध्यम् । सतः कारणताया असत्वेति । विपर्ययपर्यवसानाभावेन सतः कारणताया अभावस्यासिद्धावपीत्यर्थः । न सतः कारणत्वसिद्धिरितीति । सतः कारणत्वाभावसिद्धिरितीत्यर्थः । कारणत्वस्य सत्वविरोधित्वाच्चेति । अनेन सर्वविक्रियातीतत्वं सत्वं कारणत्वं च विक्रियावत्वमिति विवेकः सूचितो भवति ।

