+++
title = "१० सतः कारणत्वे नातिप्रसङ्गादयो दोषाः"

+++


## अस्माकं तु प्रमाणेन प्रसादादीश्वरस्य च

**सतः कारणत्वे नातिप्रसङ्गादयो दोषाः**

**अस्माकं तु प्रमाणेन प्रसादादीश्वरस्य च**

### **सुधा**

तदेवं प्रत्यक्षबलेन विश्वसत्यता साधिता । तद्बाधकशङ्का च परिहृता । ततः किं सिद्धमित्यतो यदुक्तं पूर्वपक्षिणा सतोऽपि कारणत्वे प्रमाणाभाव इति तत्परिहृतमिति वदन्समीकरणान्तरमपि परिहरति अस्माकं त्विति ।

## **अनुव्याख्यानम्**

***अस्माकं तु प्रमाणेन प्रसादादीश्वरस्य च ॥***

***उक्तभङ्ग्याऽऽगमानां च प्रामाण्याद्युज्यतेऽखिलम् ॥***

सत्कारणत्ववादिनाम् अखिलं परेणाक्षिप्तं युज्यते । कथम् । बाधविधुरेण प्रमाणेन जगतः सत्यत्वसिद्धौ मधुरादीनां पुष्ट्यादिकारणानां सत्वसिद्धेः । तन्त्वादीनां च विचित्रस्वभावतया प्रमाणेन सिद्धानां न मृदादिकार्यकारित्वप्रसङ्गः । न हि सत इवासतोऽपि स्वभावभेदोऽसत्वव्याघातात् । प्रमाणेनैव सतः कारणत्वोपलब्धेरनुपपत्तिराभासभूतैव । प्रमाणेन सत्तया प्रमितानां मधुरादीनां सद्बुद्धिमात्रवैलक्षण्यकल्पना त्वयुक्तैव । अन्यथा सद्बुध्द्याऽवगतात्सप्तमरसादपि पीनता सती स्यात् । ईश्वरस्य सर्वकारणत्वेऽपि तन्त्वाद्यपेक्षा पुरुषप्रयत्नाद्यपेक्षा देशकालादिनियमश्च युज्यत एव । तन्त्वाद्यपेक्षयैव कार्यमुत्पद्यतामितीश्वरस्य प्रसादात् सङ्कल्पात् । न चैवं निर्विशेषस्य शून्यस्य सङ्कल्पो युज्यते । न चैतदप्रामाणिकम् । आरम्भणाधिकरणोक्तरीत्याऽत्रागमानुमानादीनां प्रमाणत्वात् । न च वेदाद्यागमप्रामाण्यमसिद्धम् । प्रथमसूत्रोक्तरीत्याऽऽगमप्रामाण्यस्य सिद्धत्वात् । अनुमानेऽतिप्रसङ्गोऽप्यागमप्रामाण्येनैवापास्त इति । ब्रह्मादीन्सृष्ट्यादावीश्वरस्तेषु कृपयाऽपेक्षते परमेश्वरनियोगानुष्ठाने तेषां परमपुरुषार्थलाभादिति ज्ञापयितुं प्रसादादित्युक्तम् ।

### **शेषवाक्यार्थचन्द्रिका**

समीकरणान्तरमपीति । सतः कारणत्वे तन्त्वादिना मृदादिकार्यकारित्वप्रसङ्ग इत्यादिरूपमित्यर्थः । सतः कारणत्वे तन्त्वादीनां मृदादीनां मृदादिकार्यकारित्वप्रसङ्ग इत्युक्तं समीकरणं निराकरोति तन्त्वादीनामिति । नन्वेवं सप्तमरसादीनामपि विचित्रस्वभावत्वादेव न मधुरादिकार्यकारित्वप्रसङ्ग इत्यत आह न हीति । न हि सकलविक्रियातीतस्य कारणत्वं शक्यसम्भावनमित्युद्भावितामनुपपत्तिमपि निराकरोति प्रमाणेनैवेति । मधुरादीनां सप्तमरसादीनां चेत्युक्तं विशेषं निराकरोति प्रमाणेनेति । प्रमाणविरोधादिति भावः ॥ अन्यथेति । सद्बुद्धिमात्रेणैव वैलक्षण्याभ्युपगम इत्यर्थः । सद्बुद्धिविषयत्वस्य मधुरादाविव तत्राप्यविशेषादिति भावः ॥ तन्त्वाद्यपेक्षयैवेति । न च कार्योत्पत्त्यर्थं तन्त्वाद्यपेक्षत्वेऽस्वातन्त्र्यप्रसङ्ग इति वाच्यम् । तेषां स्वाधीनसत्ताप्रतीतिप्रवृत्तिकतया तदपेक्षाया अनपेक्षत्वेन तदनापत्तेरित्याशयात् । नन्वेवं शून्यस्य सर्वकारणत्वेऽपि तन्त्वाद्यपेक्षयैव कार्यमुत्पद्यतामिति तस्य सङ्कल्पात्तन्त्वाद्यपेक्षोपपत्तिरित्यत आह न चेति । कुतो नेत्यतो निर्विशेषत्वाच्छून्यस्य तादृशसङ्कल्पानुपपत्तेरिति भावेनोक्तं निर्विशेषस्येति ॥ न चैतदप्रमाणिकमिति । तन्त्वाद्यपेक्षयैव कार्यमुत्पद्यतामितीश्वरस्य सङ्कल्पः, अपेक्षणीयस्य साधनस्य तदधीनत्वं चेत्येतदप्रामाणिकं नेत्यर्थः ॥ अनुमानागमानामिति । ‘शक्तोऽपि भगवान्विष्णुरकर्तुं कर्तुमन्यथा । स्वभिन्नं कारणाभिन्नभिन्नं विश्वं करोत्यजः,’ ‘साधनानां साधनत्वं यदाऽऽत्माधीनमिष्यते । तदा साधनसम्पत्तिरैश्वर्यद्योतिका भवेत्’ ‘द्रव्यं कर्म च कालश्च स्वभावश्चेतना धृतिः । यत्प्रसादादिमे सन्ति न सन्ति यदुपेक्षया,’ ‘प्रकृतिं स्वामवष्टभ्य विसृजामि पुनः पुनरि’त्याद्यागमानां ‘शक्तोऽपि ह्यन्यथा कर्तुं स्वेच्छानियमतो हरिः । कारणैर्नियतैरेव करोतीदं जगत्सदे’तीश्वरकर्तृकसृष्टिः स्वव्यतिरिक्तसाधनसाध्या सृष्टित्वात्कुविन्दकर्तृकपटसृष्टिवदिति, न तत्साधनं स्वतन्त्रं, प्रेरणार्थं भगवताऽनुप्रविष्टत्वाद् यथा प्राणादिरित्येवंरूपाणां, ‘युक्तेः’ ‘पटवच्च’, ‘यथा प्राणादिरि’ति सूत्रोक्तयुक्तीनां चेत्यर्थः । अनुमानानामिति मूलगतचशब्दार्थतयोक्तमिति ज्ञातव्यम् । यद्यप्येतान्यनुमानानि नोक्तसङ्कल्पसाधकानि, तथाऽपीश्वरसृष्टौ साधनान्तरसद्भावसाधकानि भवन्तीत्येतावन्मात्रेण तेषामत्रोपादानमिति ज्ञातव्यम् । वेदाद्यागमेत्यत्रादिपदेन ‘प्रकृतिं स्वामवष्टभ्ये’त्यादिस्मृतिसङ्ग्रहः ॥ प्रथमसूत्रेति । जिज्ञासासूत्रे विषयसन्निकर्षाभावप्रयुक्ततदप्रामाण्यशङ्कायाः परिहृतत्वादिति भावः ॥ अनुमानेऽतिप्रसङ्गोऽपीति । ‘पुरुषेच्छानुसारेण यदा दृष्टः पटोद्भवः । एतादृशत्वमन्यस्य वस्तुत्वात्केन वार्यते’ इति प्रागुक्तास्मदनुमाने, तथा सति महदादिकार्यस्य कुलालादिजन्यत्वसाधनमपि तत एव स्यादित्युक्तोऽतिप्रसङ्गोऽपीत्यर्थः । मूले सङ्कल्पादित्येव वक्तव्ये तथाऽनुक्त्वा प्रसादादित्युक्तेः प्रयोजनमाह ब्रह्मादीनिति ।

### **परिमल **

समीकरणान्तरमिति । अन्यदपि साम्यकरणमित्यर्थः ॥ अनुपपत्तिराभासभूतैवेति । सतः कारणत्वे तन्त्वादीनां घटादिकार्यकारित्वं स्यादित्युक्तानुपत्तिराभासभूतेत्यर्थ इत्येके । अनुपपत्तिर्नाम यत्सत्तन्न कारणं, यत्कारणं तन्न सदिति प्रागुक्तव्याप्तिरित्यन्ये । सतां कारणत्वानुपपत्तिसाधकसकलविक्रियातीतत्वरूपयुक्तिरनुपपत्तिरित्यपरे । प्रसादादित्यनुवादः सङ्कल्पादिति व्याख्या । उक्तभङ्ग्येत्यस्यार्थ आरम्भणेत्यादि । अत्र भगवान्सर्वस्वतन्त्रोऽपि स्वाधीनसाधनान्येव लीलयोपादाय सृष्ट्यादि करोतीत्यर्थे ‘शक्तोऽपि भगवान्विष्णुरकर्तुं कर्तुमन्यथा । स्वभिन्नं कारणाभिन्नं भिन्नं विश्वं करोत्यज’ इत्याद्यागमानां, विमता सृष्टिः कर्त्रन्यसाधनसाध्या सृष्टित्वात् पटसृष्टिवद् इत्याद्यनुमानानां ‘तदनन्यत्वमारम्भणशब्दादिभ्य’ इत्यत्र पूर्वपादेऽभिधानादिति भावः । एतेन मूले चशब्दोऽनुमानसमुच्चय इति सूचितम् । उक्तम्भग्येत्यर्धं प्रकारान्तरेण व्याचष्टे प्रथमसूत्रेत्यादिना । जिज्ञासासूत्रे ‘प्रत्यक्षवच्च प्रामाण्यं स्वत एवागमस्य ही’त्यादिनोक्तेत्यर्थः ॥ अनुमानेऽतिप्रसङ्गोऽपीति । ‘पुरुषेच्छानुसारेणे’त्यत्र परं प्रति यदस्मदुक्तमनुमानं तत्र महदादिकार्यस्य कुलालादिजन्यतासाधनसमानयोगक्षेममित्युक्तोऽतिप्रसङ्ग इत्यर्थः । तथा च बाधितविषयं परानुमानमिति भावः ॥ विश्वसत्यताप्रत्यक्षस्यान्यथासिद्धिनिरासकपरतया ‘वैधर्म्याच्च न स्वप्नादिवदि’त्यस्याद्यं वर्णकम् ।

### **यादुपत्यम्**

अनुपपत्तिराभासभूतैवेति । यत्सत्तन्न कारणं, यत्कारणं तन्न सदित्यनुपपत्तिर्व्याप्तिरिति यावत् । तर्कताण्डवे तथा प्रतिपादितत्वात् । सा च व्यभिचारादाभासभूतैवेत्यर्थः । यद्वाऽनुपपत्तिशब्देन सतः कारणत्वानुपपत्तिसाधिका सकलविक्रियातीतत्वरूपा युक्तिर्ग्राह्या, सा स्वरूपासिध्द्यादिनाऽऽभासभूतैव । सतो मृदादेर्विकारस्यानुभूयमानत्वादित्यर्थः ॥ आगमानुमानानामिति । ‘शक्तोऽपि ह्यन्यथाकर्तुं स्वेच्छानियमतो हरिः । कारणैर्नियतैरेव करोतीदं जगत्सदे’त्याद्यागमानां, ‘युक्तेः शब्दान्तराच्च’, ‘पटवच्च’, ‘यथा प्राणादि’रित्यत्रोक्तानुमानानां चेत्यर्थः । ‘अनुमानानामिति’ मूलगतचशब्दार्थतयोक्तानामिति ज्ञातव्यम् । यद्यप्येतान्यनुमानानि नोक्तसङ्कल्पसाधकानि, तथाऽपीश्वरसृष्टौ साधनान्तरसद्भावसाधकानि भवन्तीत्येतावन्मात्रेण तेषामत्रोपादानमिति ज्ञातव्यम् । प्रथमसूत्रेति । ‘अथातो ब्रह्मजिज्ञासे’ति प्रथमसूत्रगतातः शब्दोक्तरीत्येत्यर्थः । ‘प्रत्यक्षवच्च प्रामाण्यं स्वत एवागमस्य ही’त्यादिनाऽऽगमप्रामाण्यस्याप्यतः शब्दार्थतया व्याख्यातत्वात् ॥ ॐ नाभाव उपलब्धेः ॐ ॥ ॐ वैधर्म्याच्च न स्वप्नादिवत् ॐ ॥ अनुमानेऽतिप्रसङ्ग इति । पुरुषेच्छानुसारेणेत्यत्रोक्तमस्मदनुमानं महदादिकार्यस्य कुलालादिजन्यतासाधनसमानयोगक्षेममित्युक्तोऽतिप्रसङ्ग इत्यर्थः ॥ प्रसादादित्युक्तमिति । तथा च ब्रह्माद्यपेक्षयैव कार्यमुत्पद्यतामितीश्वरसङ्कल्प एव प्रसादरूप इति भावः ।

### **श्रीनिवासतीर्थीया **

समीकरणान्तरं सतः कारणत्वे तन्त्वादीनां मृदादिकार्यकारित्वप्रसङ्ग इत्यादि । नन्वसत एव कारणत्वाङ्गीकारेऽप्यतिप्रसङ्गपरिहारस्त्वसतोऽपि विचित्रस्वभावाङ्गीकारेण भविष्यतीत्यत आह न हीति । कुतो न हीत्यत आह असत्वेति । निःस्वभावत्वस्यैवासत्वेनासतोऽपि स्वभावभेदाङ्गीकारे निःस्वभावत्वरूपासत्वव्याघातादित्यर्थः ॥ आगमेति । आरम्भणाधिकरणोक्तागमस्तु ‘शक्तोऽपि ह्यन्यथाकर्तुं स्वेच्छानियमतो हरिः । कारणैर्नियतैरेव करोतीदं जगत्सदा’ इत्येवं रूपः । नन्वेवं तर्हीश्वरस्यादिसृष्टौ निमित्तकारणभूतब्रह्माद्यपेक्षा कुत इत्यत आह ब्रह्मादीनिति ।

### **वाक्यार्थरत्नमाला **

जगत्सदेतीत्यनन्तरम् उक्तरीत्येति शेषः । इतीत्यस्यैव वेत्युक्तरीत्येत्यर्थः । विषयसंनिकर्षाभावेति । विषयश्च संनिकर्षश्च तदुभयाभावेत्यर्थः । परिहृतत्वादिति । प्रत्यक्षवच्च प्रामाण्यं स्वत एवागमस्य हीत्यादिनेति शेषः । आगमप्रामाण्येनैवापास्त इति मूले आगमेन तत्तत्कारणविशेषोपादनेनैवेश्वरस्ततत्कार्यं करोतीति प्रतिपादनान्न कुलालादिजन्यत्वं मृदादिकार्यस्य प्रसज्यत इत्यर्थः ।

