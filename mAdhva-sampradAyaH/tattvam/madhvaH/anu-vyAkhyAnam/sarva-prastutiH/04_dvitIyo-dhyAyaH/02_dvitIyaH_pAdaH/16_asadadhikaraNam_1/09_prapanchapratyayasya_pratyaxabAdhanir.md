+++
title = "०९ प्रपञ्चप्रत्ययस्य प्रत्यक्षबाधनिरासः"

+++


## अनादेरस्य विश्वस्य निवृत्तिर्यदि चेष्यते

**प्रपञ्चप्रत्ययस्य प्रत्यक्षबाधनिरासः**

**अनादेरस्य विश्वस्य निवृत्तिर्यदि चेष्यते**

### **सुधा**

स्यादेतत् । किं प्रपञ्चप्रत्ययस्येदानीं बाधो नास्तीत्युच्यते । उतोत्तरकालेऽपि । आद्ये न तावता भवतोऽपि विश्वसत्यत्वावधारणं, शुक्तिरजतादौ तदयोगात् । द्वितीयस्तु नास्ति । प्रपञ्चप्रत्ययो बाधिष्यते प्रत्ययत्वात्सम्प्रतिपन्नवत् । इत्यागामिबाधसिद्धेरित्यत आह अनादेरिति ।

## **अनुव्याख्यानम्**

***अनादेरस्य विश्वस्य निवृत्तिर्यदि चेष्यते ॥***

***निवृत्तिश्च निवर्तेत तस्या भ्रान्तित्वसम्भवात् ॥***

**सुधा**

अनादितोऽनुवृत्तस्येत्यर्थः । विश्वस्य तत्प्रत्ययस्य, निवृत्तिर् बाधः । निवर्तेत बाध्येत । यदि प्रत्ययत्वात्प्रपञ्चप्रत्ययस्य बाधोऽनुमीयते, तदाऽवश्यं बाधप्रत्ययस्यापि बाधेन भाव्यम् । अन्यथा प्रत्ययत्वहेतोस्तत्र व्यभिचारापत्तेः । बाधकप्रत्ययस्य बाध्यत्वे प्रपञ्चप्रत्ययस्य याथार्थ्यसिद्धिः । तिष्ठतु तावत्परमार्थचिन्ता, व्यावहारिके तु तथा दृष्टमेव । न केवलमिदमापादनं किन्तु सम्भावितं चैतत् । यत्प्रपञ्चप्रत्ययस्य याथार्थ्यं तन्नास्तिताप्रत्ययस्य बाध्यत्वम् । अनादितोऽनुवृत्तस्यानेकसजातीयविजातीयसंवाद(व)तो याथार्थ्यसम्भवात् । कादाचित्कस्य संवादविधुर(रुद्व)त्वेन भ्रमत्वसम्भवादिति ।

### **शेषवाक्यार्थचन्द्रिका**

तावता इदानीं बाधाभावमात्रेण । कुतो नेत्यतस्तथा सतीदानीन्तनबाधाभावस्य क्वचिच्छुक्तिरजतादिज्ञानेऽपि सद्भावात् तस्यापि भ्रमत्वाभावावधारकत्वं स्यात् । न च तद्युज्यत इत्याह शुक्तिरजतादाविति । विश्वप्रत्ययस्य जन्यत्वात्कथमनादित्वाभिधानमित्यतो व्याचष्टे अनादितोऽनुवृत्तस्येति । विषयेण विषयिण उपलक्षणमित्यभिप्रेत्याह तत्प्रत्ययस्येति । निवृत्तेर्विषयसत्त्वेऽप्युपपन्नाया न तत्प्रत्ययभ्रमत्वसाधकत्वमित्यत आह निवृत्तिर्बाध इति । नन्वस्तु प्रपञ्चप्रत्ययस्य प्रत्ययत्वेन बाधानुमानं, तथाऽपि विश्वबाधप्रत्ययस्य बाधः कुतोऽङ्गीकार्यः । विपक्षे बाधकाभावेनाप्रयोजकत्वादित्यतो व्याप्तिमुपपादयति अन्यथेति । तथाऽपीष्टापादनरूपत्वान्नायं तर्क इत्यत आह बाधकप्रत्ययस्येति । अनेन प्रपञ्चप्रत्ययो बाधिष्यत इति परानुमानस्य प्रतितर्कपराहतिरुक्ता वेदितव्या । प्रपञ्चयाथार्थ्यं च तवानिष्टमतो न बाधकप्रत्ययस्य बाध्यत्वं ततश्च विश्वप्रत्ययस्यापि प्रत्ययत्वेन न बाध्यत्वमिति विपर्ययपर्यवसानेन लाभादिति द्रष्टव्यम् । तर्कमूलभूतव्याप्तिमप्युपपादयति तिष्ठतु तावदिति ॥ एतदित्युक्तमेव दर्शयति यत्प्रपञ्चेति । तस्य सम्भाविततामुपपादयति अनादित इति ॥ सजातीयविजातीयसंवादत इति । विशेषदर्शनजन्यसमानविषयकज्ञानान्तररूपसजातीयसंवादात्, अर्थक्रियादिरूपविजातीयसंवादाच्चेत्यर्थः ॥ संवादेति । सजातीयविजातीयसंवादेत्यर्थः ।

### **परिमल **

ननु बाधकप्रत्ययस्येत्याद्ययुक्तम् । मां प्रति परमार्थतो याथार्थ्यस्य क्वाप्यसिद्धेरित्यत आह तिष्ठत्विति । ‘तस्या भ्रान्तित्वे’ति पादं व्याचष्टे न केवलमिति ॥

### **श्रीनिवासतीर्थीया **

ॐ वैधर्म्याच्च न स्वप्नादिवत् ॐ ॥ ननु निवृत्तेरपि निवृत्तौ किमायातं प्रकृत इत्यत आह बाधकेति ॥ ननु बाधकप्रत्ययस्य बाध्यत्वेऽपि न प्रपञ्चप्रत्ययस्य याथार्थ्यसिद्धिः परमार्थतः प्रत्ययद्वयस्याप्यसत्त्वाङ्गीकारात् । न हि वन्ध्यापुत्रस्य श्यामत्वाभावे गौरत्वं सिध्यतीति चेत् । सत्यम् । आस्तां त्वदीया परमार्थचिन्ता, व्यावहारिकीं मर्यादामवलम्बमानेन परस्परविरुद्धयोरन्यतर निषेधस्यान्यतरविधिनान्तरीयकत्वमङ्गीकार्यमेव । ततश्च प्रपञ्चबाधप्रत्ययस्य बाध्यत्वे प्रपञ्चप्रत्ययस्य याथार्थ्यमनिवार्यमेवेत्याह तिष्ठत्विति । संवादवतः प्रपञ्चप्रत्ययस्य । कादाचित्कस्य तन्नास्तिताप्रत्ययस्य ।

### **वाक्यार्थरत्नमाला **

तथा सतीदानींतनेति । यदेदं रजतमिति भ्रमो जायते सकालोऽत्रे दानीं शब्देनोच्यत इति न कश्चिद्दोषः ।

------------------------------------------------------------------------

दृष्टस्य भ्रान्तिता चेत्स्याददृष्टे न भ्रमः कुतः

**दृष्टस्य भ्रान्तिता चेत्स्याददृष्टे न भ्रमः कुतः**

### **सुधा**

ननु च प्रपञ्चनिवृत्तिर्नाम शून्यमेव । तच्च परमार्थरूपं न कल्पितमदृष्टत्वात् । तत्कथं तत्प्रत्ययस्य बाध्यता स्यात् । किन्तु प्रपञ्चस्य दृष्टत्वेन कल्पितत्वसम्भवात्तत्प्रत्यय एव बाध्यः । हेतुश्च प्रपञ्चप्रत्ययत्वेन विवेक्तव्य इत्यत आह दृष्टस्येति ।

## **अनुव्याख्यानम्**

***दृष्टस्य भ्रान्तिता चेत्स्याददृष्टे न भ्रमः कुतः ॥***

भ्रान्तिताभ्रमशब्दाभ्यां कल्पितत्वमुच्यते । इदमुक्तं भवति । विपरीतमेतदुक्तं यत्सर्वप्रमाणदृष्टस्य प्रपञ्चस्य कल्पितत्वमादाय तत्सत्ताप्रत्ययस्य बाध्यत्वस्वीकरणम् । केनापि प्रमाणेनादृष्टस्य शून्यस्या कल्पितत्वं गृहीत्वा तत्सत्वप्रत्ययस्याबाध्यत्वोपादानम् । प्रामाणिकमकल्पितम् अप्रामाणिकं चाङ्गीक्रियमाणं कल्पितमिति सर्वसम्मतत्वादिति ।

### **शेषवाक्यार्थचन्द्रिका**

प्रपञ्चनिवृत्तिरिति । तद्बाध इत्यर्थः । अदृष्टत्वादिति । सर्वथाऽदृष्टे संस्काराभावेन तत्साध्यकल्पनाया अयोगादिति भावः ॥ दृष्टत्वेनेति । तत्र दर्शनजन्यसंस्कारसद्भावेन कल्पनाहेतुसद्भावादिति भावः । तथाऽपि प्रत्ययत्वहेतोर्न व्यभिचारपरिहार इत्यत आह हेतुश्चेति । एतदिति परामृष्टमेव दर्शयति यदिति । तस्य विपरीतोक्तितां दर्शयति प्रामाणिकमिति । इतीदमिति सम्बन्धः ॥

### **परिमल **

हेतुश्च, प्रपञ्चप्रत्ययत्वेन विवेक्तव्य इति । तथा च प्रत्ययत्वहेतोस्तत्र व्यभिचार इति प्रागुक्तदोषो नेति भावः । अस्फुटत्वादाह इदमुक्तमिति । एतदित्यस्य विवरणं यदित्यादिनोपादानमित्यन्तेन । कुत ,तद्विपरीतमित्यत आह प्रामाणिकमिति । सम्मतत्वादितीतिशब्दस्य पूर्वेणेदमुक्तमित्यनेनान्वयः ॥

### **श्रीनिवासतीर्थीया **

अदृष्टत्वादिति । पारमार्थिकस्वरूपस्य कल्पितत्वसाधकदृश्यत्वहेतोरभावादित्यर्थः । ननु प्रत्ययत्वहेतोः प्रपञ्चनिवृत्तिप्रत्यये व्यभिचार इत्यत आह हेतुश्चेति । तथा च तन्निवृत्तिप्रत्यये न प्रपञ्चप्रत्ययत्वमिति न व्यभिचारः ।

### **वाक्यार्थरत्नमाला **

इतीदमितीति । संमतत्वादितीत्यस्येतिशब्दस्य इदमुक्तमित्यत्रत्येदमित्यनेन सम्बन्धः ।

