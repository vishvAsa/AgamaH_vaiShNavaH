+++
title = "०५ यदि जगत् शून्यात् स्यात् तर्हि देशकालादिनियमो न स्यात्"

+++


## देशकालादिनियमो न हि शून्यात्सतो भवेत्

**यदि जगत् शून्यात् स्यात् तर्हि देशकालादिनियमो न स्यात्**

**देशकालादिनियमो न हि शून्यात्सतो भवेत्**

### **सुधा**

प्रकारान्तरेण व्याख्याति देशेति ।

## **अनुव्याख्यानम्**

***देशकालादिनियमो न हि शून्यात्सतो भवेत् ॥***

शून्यात्सतः शून्यादेव भवतः कार्यस्य देशकालवयोवस्थानियमो न भवेत् । तथा हि । यदि जगच्छून्यादेव भवेत् तदा गोधूमाः कृष्णभूमौ सम्पद्यन्ते न पाण्डुभूमौ । वसन्ते किंशुकाः पुष्पिता भवन्ति । न वर्षासु । त्रिहायिण्येव गौर्गर्भं धत्ते नान्यथा । सतुषा एव व्रीहयोऽङ्कुरानुत्पादयन्ति नेतरथेत्यादिदेशकालादिनियमः कार्योत्पत्तौ न स्यात् । शून्यस्य सर्वत्राविशिष्टत्वात् । अनेनोदासीनानां देशकालादिनियमानपेक्षाणामपि कार्याणां सिद्धिरुत्पत्तिः स्यादिति सूत्रं व्याख्यातं भवति । शून्यादेव कार्योत्पत्तौ कर्त्रुपादाननिमित्तापेक्षा न स्यादिति समुदायार्थः ।

### **शेषवाक्यार्थचन्द्रिका**

देशनियममुदाहरति तदा गोधूम इति । कालनियममुदाहरति वसन्त इति । वयोनियममुदाहरति त्रिहायिण्येवेति । अवस्थानियममुदाहरति सतुषा एवेति ॥ समुदायार्थ इति । ‘कार्यार्थी कारणं सच्चे’त्यारभ्य ‘सतो भवेदि’त्यन्तस्य ग्रन्थसन्दर्भस्य तात्पर्यार्थ इत्यर्थः ।

### **परिमल **

उक्तप्रसङ्गचतुष्टयस्य निष्कृष्यार्थमाह कर्त्रुपादाननिमित्तेति । अतिप्रसङ्गद्वयतापर्यं निमित्तापेक्षा न स्यादिति । चिकीर्षादेर्निमित्तत्वात् ॥

### **वाक्यार्थरत्नमाला **

त्रिहायिण्येवेतीति । त्रीणि हायनानि वर्षाणि यस्य इति त्रिहायणी ।

