+++
title = "०६ यत्कार्यं तत्पुरुषेच्छाधीनोत्पत्तिकम्"

+++


## पुरुषेच्छानुसारेण यदि किञ्चित्प्रजायते

**यत्कार्यं तत्पुरुषेच्छाधीनोत्पत्तिकम्**

**पुरुषेच्छानुसारेण यदि किञ्चित्प्रजायते**

### **सुधा**

नन्वादिसृष्टावेव शून्यात्कार्योत्पादं ब्रूमो न सर्वदा । अन्यदा तु कर्त्रादिकारणगणादेव । अतो नातिप्रसङ्ग इत्यत आह पुरुषेति ।

## **अनुव्याख्यानम्**

***पुरुषेच्छानुसारेण यदि किञ्चित्प्रजायते ॥***

***किन्नानुमीयते तद्वद्वस्तुत्वात्पुरुषोद्भवः ॥***

***सर्वस्यापि ..................***

किञ्चिदित्यधुनातनं कार्यम् । वस्तुत्वात् कार्यत्वात् । सर्वस्यापीति । आदिकालीनस्यापि कार्यस्येत्यर्थः । अनेन ना पुरुषः, सत आदिकालीनस्य कार्यस्य कर्ताऽनुमातव्यः । कुतः । दृष्टत्वाद् अधुनातनानां कार्याणां पुरुषकर्तृत्वस्य निश्चितत्वादिति प्रथमसूत्रं प्रकारान्तरेण व्याख्यातं भवति । सूत्रभाष्ययोः पुरुषग्रहणं तु उपादानाद्युपलक्षणम् ।

### **शेषवाक्यार्थचन्द्रिका**

वस्तुत्वस्य पररीत्या शून्ये व्यभिचरितत्वादहेतुत्वमित्यतोऽनूद्य व्याचष्टे वस्तुत्वात्कार्यत्वादिति । अधुनातनकार्यांशे सिद्धसाधनताप्रसङ्गादाह आदिकालीनस्येति ॥ प्रकारान्तरेणेति । ‘नासतो जगतो भावो न हि दृष्टाऽसतोजनिः । सतः क्वचिदि’ति प्राचीनव्याख्यानापेक्षया प्रकारान्तरेणेत्यर्थः । ननु चेदानीन्तनकार्यस्य कर्त्रुपादाननिमित्तेभ्य उत्पत्तौ शङ्कितायां तर्हीदानीन्तनकार्यदृष्टान्तेनादिकार्यस्यापि कार्यत्वात्कर्त्रुपादाननिमित्तवत्त्वस्यानुमानसम्भवान् न तस्य शून्याज्जन्मसिद्धिरित्येव वक्तव्यम् । तत्कथं पुरुषेच्छानुसारेणेति भाष्ये नासत सति सूत्रे चेदानीन्तनकार्यदृष्टान्तेनादिकार्यस्य सकर्तृकत्वमात्रसाधनमित्यतः सूत्रभोष्ययोः पुरुषपदस्योपादाननिमित्तोपलक्षणत्वेन कर्तृमात्रपरत्वाभावेनादिकार्यस्य कर्त्रुपादाननिमित्तवत्ताया एवोभयत्रासाधनान्नानुपपत्तिरित्याह सूत्रभाष्ययोरिति ।

### **परिमल **

प्रथमसूत्रमिति । ‘नासतोऽदृष्टत्वादि’ति सूत्रमित्यर्थः ॥

### **श्रीनिवासतीर्थीया **

यद्वस्तु तत्पुरुषेच्छाधीनोत्पत्तिकमित्ययुक्तम् । शून्ये मद्रीत्या व्यभिचारादित्यत आह कार्यत्वादिति ॥

