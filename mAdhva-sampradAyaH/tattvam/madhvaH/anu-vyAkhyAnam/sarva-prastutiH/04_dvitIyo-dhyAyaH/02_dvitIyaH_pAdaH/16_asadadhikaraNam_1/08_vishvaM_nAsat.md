+++
title = "०८ विश्वं नासत्"

+++


## ॐ नाभाव उपलब्धेः ॐ

**विश्वं नासत्**

**ॐ नाभाव उपलब्धेः ॐ**

### **सुधा**

अत्र यद्विश्वस्यासत्वमुक्तं तत्तावन्निराकर्तुं सूत्रम् ॐ नाभाव उपलब्धेः ॐ इति । तद्य्वाचष्टे न चेति ।

## **अनुव्याख्यानम्**

***ॐ नाभाव उपलब्धेः ॐ ॥***

***.........न चाभावो विश्वं सदिति गम्यते ॥***

***यतो .............. ..............***

भवतीति भावः । न भावोऽभावः । असदिति यावत् । सदिति गम्यते यत इत्यनेन विश्वसत्यत्वे प्रत्यक्षं प्रमाणमुक्तं वेदितव्यम् । प्रत्यक्षेण सदित्यनुभूयमानमपि विश्वमसच्चेत्कोदोष इत्यत आह अनुभवेति ।

**अनुव्याख्यानम्**

***..... अनुभवरोधे तु वचनं वादिनः कुतः ॥***

अनुभव(वि)रोधे तु क्रियमाण इति शेषः । (तत्र) यदि सत्वेनोपलभ्यमानमप्यसत्स्यात्तदोत्तरं वदत्यपि शून्यवादिनि नोक्तं त्वयेत्यतस्तेऽप्रतिभेति ब्रुवाणं परं प्रति शून्यवादिनः स्ववचनसाध(नो)कोपायाभावात्पराजय एवापद्येत । यदि च प्राश्निकाद्यवगतं कथं मद्वचनं नास्तीति ब्रूयात् तदाऽङ्गीकृतं प्रत्यक्षस्य प्रामाण्यमिति सत्वेन तदवगतं विश्वं कथमसत्स्यादिति ।

### **शेषवाक्यार्थचन्द्रिका**

॥ ॐ नाभाव उपलब्धेः ॐ ॥ विश्वस्याभावरूपतायाः परेणानभ्युपगमात् ‘न चाभावो विश्वं सदि’त्यसदनुवादः । अभवनमभाव इत्याश्रयणेऽपि विश्वस्यासत्वाङ्गीकारेऽप्यसत्वरूपत्वानङ्गीकारादुक्तदोष एवेत्यतोऽन्यथा व्याचष्टे भवतीति भाव इत्यादिना ।

### **परिमल **

ॐ नाभाव उपलब्धेः ॐ ॥ भवतीति भाव इति । भू सत्तायामित्यतो भवतेश्चेत्यण् प्रत्ययेऽचोञ्णितीति वृद्धावावादेशे भाव इति सिद्धेरिति भावः ॥ अनुभव(वि)रोधेत्विति । अनुभवानादरे त्वित्यर्थः ॥

### **वाक्यार्थरत्नमाला **

असत्वाङ्गीकारेऽपि असत्वरूपत्वेति । अभवनवत्वाङ्गीकारेऽपि अभवनरूपत्वानङ्गीकारादित्यर्थः ॥ नचाभावो विश्वमित्यसदनुवाद इत्येव पाठः । विश्वं सदित्यसदनुवाद इति सत्पदान्तर्भावस्तु लेखकदोषात् । मूलकोशेऽभावादिति बोध्यम् ।

------------------------------------------------------------------------

स्वप्नभ्रान्तिवदेवेदं संवृत्त्यैवोपलभ्यते

**स्वप्नभ्रान्तिवदेवेदं संवृत्त्यैवोपलभ्यते**

### **सुधा**

उक्तदोषपरिहारं शङ्कते स्वप्नेति ।

## **अनुव्याख्यानम्**

***स्वप्नभ्रान्तिवदेवेदं संवृत्त्यैवोपलभ्यते ॥***

***यदि सत्वेन ...............***

स्वप्नश्च भ्रान्तिश्च तयोरिव स्वप्नभ्रान्तिवत् । यद्यपि परस्य स्वप्नोऽपि भ्रान्तिरेव । तथाऽपि गोबलीवर्दन्यायेन लोकव्यवहारमपेक्ष्य पृथगुक्तिः । यथा स्वप्ने भ्रान्तौ चासदेव गजादिकं सर्पादिकं च सदित्युपलभ्यते तथाऽसदेवेदं विश्वं स(त्यत्वे)त्वेनोपलभ्यते । एतदेव विश्वस्य शून्यकारणत्वं नाम । नापरम् । तत्र कथं सदित्युपलम्भेन विश्वस्य स(त्य)त्वसिद्धिः । न चैवमधिष्ठानस्य द्रष्टुः कारणानां तद्दोषाणां च सत्वमङ्गीकार्यम् । अन्यथा भ्रान्तिवैचित्र्याद्यनुपपत्तिरिति वाच्यम् । असत्प्रकाशनशक्त्या संवृत्यैव सर्वस्योपपत्तौ तदङ्गीकारवैयर्थ्यात् । एवञ्च न वचनासिद्धिः । सांवृतसत्वस्य वचनस्य प्रत्यक्षेणैव सिद्धेः । तावतैव व्यवहारोपपत्तौ पारमार्थिकसत्वस्योपयोगाभावादिति ।

### **शेषवाक्यार्थचन्द्रिका**

तयोरिवेति । ‘तत्र तस्येवे’ति षष्ठ्यन्ताद्वतिरिति भावः । यद्यप्यत्र भ्रान्तिस्वप्नवदिति वक्तव्यं ‘द्वन्द्वे घी’ति दृयन्तस्य पूर्वनिपातस्मरणात् । तथाऽपि ‘स्वप्नमायासरूपे’ति श्रुत्यनुसारिस्वप्नादिवदिति सूत्रानुसारेण स्वप्नभ्रान्तिवदित्युक्तम् । वस्तुतस्तु ‘लक्षणहेत्वोः क्रियायाः’ ‘समुद्राभ्राद्ध’ इत्यादिषु यथायथं व्यभिचारं कुर्वता सूत्रकृतैतत्प्रकरणस्यानित्यत्वज्ञापनात् ‘अल्पाच्तरमि’त्यस्यानित्यत्वात् ‘शकुनिसूत्रयोरिति साध्वि’ति वदता ग्रन्थकारेण तदनित्यत्वस्य ज्ञापनाच्च द्वन्द्वे धीत्यस्यात्र प्रसक्तिरिति ध्येयम् ॥ गोबलीवर्दन्यायेनेति । यथा गावः समागता बलीवर्दाश्चेत्यादौ लौकिकव्यवहारे बलीवर्दानामपि गोत्वाक्रान्ततया गोग्रहणेनैव ग्रहणप्राप्तावपि गोविशेषत्वात्सामान्यविशेषापेक्षया पृथुगुक्तिः, तथा स्वप्नस्य भ्रान्तित्वेन भ्रान्तिग्रहणेन ग्रहणप्राप्तावपि तद्विशेषत्वात्सामान्यविशेषापेक्षया पृथगुक्तिर्युज्यत इति भावः ॥ एतदेवेति । शून्याविद्यया सदिति प्रतीयमानत्वमेवेत्यर्थः । अनेन तदविद्याकल्पितत्वादिरूप एव शून्यजगतोः कार्यकारणभावोऽभिमत इति प्राग्विकल्पितद्वितीयपक्षस्य निराकरणायेयमाशङ्केति सूचितं भवति । कल्पितत्वस्य साधिष्ठानत्वव्याप्यत्वाव्द्यापकीभूतसाधिष्ठानत्वव्यावृत्त्या तव्द्याप्यस्य कल्पितत्वस्यापि व्यावृत्तिरेवेत्यभिप्रेत्य कल्पितत्वे साधिष्ठानादित्वं स्यादित्याक्षिपति न चैवमिति ॥ अधिष्ठानस्येति । इदं रजतमित्येव भ्रान्तेर्दर्शनाद्रजतमित्येव च तददर्शनाद्भ्रान्तेरधिष्ठानसापेक्षत्वमिति भावः ॥ द्रष्टुरिति । भ्रमस्य समानानयप्रमानिवर्त्यत्वेन ज्ञानस्य ज्ञातृसापेक्षत्वेन च द्रष्ट्रवश्यम्भावादिति भावः ॥ करणानामिति । प्रलये सत्यामप्यविद्यायामिन्द्रियादिकरणाभावेन तज्जन्यप्रमाया इव तज्जन्यभ्रमस्याप्यदर्शनेन भ्रान्तेः करणसापेक्षत्वनिश्चयादिति भावः ॥ तद्दोषाणामिति । अन्यथाऽप्रामाण्यस्य स्वतस्त्वापत्तेर्भ्रान्तेर्दोषापेक्षत्वनिश्चयादिति भावः । यद्यप्यप्रमाण्यस्य स्वतस्त्वापत्तिर्न परस्यानिष्टा तथाऽपि तं प्रत्यप्यप्रामाण्य परतस्त्वव्यवस्थापनेन तत्सिद्धिमभिप्रेत्यैतदापादनमित्यवधेयम् । उपलक्षणमेतत् । देहादीनां चेत्यपि द्रष्टव्यम् ॥ सत्वमिति । अधिष्ठानादेरध्यस्तत्वे च तदध्यासस्याप्यधिष्ठानाद्यन्तरसापेक्षत्वेनानवस्थाद्यापत्तेरिति कथं न विश्वसत्यत्वसिद्धिरिति भावः ।

ननु शून्यमेव जगद्भ्रमाधिष्ठानादिकं भविष्यति । तच्च सदेवेति न शून्यातिरिक्तविश्वसत्यत्वसिद्धिरित्यत आह अन्यथेति । शून्यस्यैव जगद्भ्रमाधिष्ठानत्वे तस्याविचित्रत्वेन घटोऽयं, पटोयमित्येवंरूपानेकभ्रान्तिविषयत्वानुपपत्तिः । यद्यप्यविचित्रस्यापि रज्जुखण्डस्य सर्पमालाबलीवर्दमूत्रत्वादिप्रकारकविचित्रविषयभ्रान्तित्ववच्छून्यस्यापि विचित्रानेकभ्रान्तिविषयत्वं वक्तुं शक्यं, तथाऽप्य विचित्रस्य युगपद्विचित्रानेकभ्रान्तिविषयत्वासम्भवस्यात्राभिप्रेतत्वाद्रज्जुखण्डस्य च क्रमिकविचित्रभ्रान्तिविषयतायामपि युगपत्तदभावाददोषः । आदिपदेनाधिष्ठानत्वस्य परिग्रहः । तदनुपपत्तिश्च निःसामान्ये निर्विशेषे च शून्ये, अधिष्ठानत्वे तन्त्रस्य सामान्यतो ज्ञातत्वे सत्यज्ञातविशेषत्वस्याभावात् । ततश्च शून्यस्याधिष्ठानत्वाद्यनुपपत्त्या तदतिरिक्तस्य विश्वस्यैव तत्वे वाच्ये कथं नविश्वसत्यत्वसिद्धिरित भावः । केशोण्ड्रकादिभ्रमस्य निरधिष्ठानस्यापि दृष्टत्वान्न भ्रान्तेरधिष्ठानसापेक्षत्वनियमः । प्रलये देहाद्यभावाद्भ्रमादर्शनेन भ्रान्तेस्तत्सापेक्षत्वेऽपि न भ्रमस्य तत्सत्वापेक्षत्वम् । अध्यस्तैरपि दहादिभिस्तदुपपत्तेः । न चैवमनवस्थाद्यापातः । तद्भ्रमस्यानादित्वेन तदनवकाशात् । न च कल्पाऽऽद्यभ्रमानुपपत्तिः । कल्पान्तरीयभ्रमजन्यवासनयाऽपि तदुपपत्तिरिति भावेन परिहरति असत्प्रकाशनशक्त्येति । ननु सांवृतसत्यस्य वचनस्य प्रत्यक्षेण सिद्धावपि पारमार्थिकस्य तस्यासिद्धेस्तवाप्रतिभैवेत्यत आह तावतैवेति । सांवृतसत्वमात्रेणैवेत्यर्थः । उपयोगाभावादित्युपलक्षणम् । सकलविक्रियातीतत्वेन व्यवहारविरोधित्वाच्चेत्यपि द्रष्टव्यम् ।

### **परिमल **

‘तत्र तस्येवे’ति सप्तम्यन्ताद्वतिरित्याह तयोरिवेति ॥ लोकव्यवहारमिति । लौकिकैः स्वाप्नभ्रमयोर्यो भेदव्यवहारस् तमपेक्ष्येत्यर्थः ॥ एतदेवेति । असतः सत्वेनोपलभ्यमानत्वमेवेत्यर्थः ॥ न चैवमिति । सत्वबुद्धेभ्रमत्व इत्यर्थः । अधिष्ठानस्य द्रष्टुरिति, व्यधिकरणे षष्ठ्यौ ॥ अन्यथेति । अधिष्ठानाद्यभावे तद्वैचित्र्यनिबन्धनस्य भ्रान्तिबाधव्यवहारप्रवृत्त्यादिवैचित्र्यायोगादित्यर्थः ॥

### **यादुपत्यम्**

एतदेव विश्वस्येति । शून्याविद्यया सदिति प्रतीयमानत्वमेवेर्थः । अनेन यथाश्रुतकार्यकारणभावो वा, उत तदविद्याकल्पितत्वादिरूप इति पूर्वमभिप्रेते विकल्पे द्वितीयपक्षश्चाशङ्कित इति ध्येयम् ।

### **श्रीनिवासतीर्थीया **

ॐ नाभाव उपलब्धेः ॐ ॥ असत्प्रकाशनम् अविद्यमानप्रकाशनम् ।

### **वाक्यार्थरत्नमाला **

तदनित्यत्वज्ञापनाच्चेति । एतत्पूर्वनिपातप्रकारणस्यानित्यत्वज्ञापना च्चेत्यर्थः । अनेनाल्पाच्तरशास्त्रानित्यत्वलाभेऽपि एतत्प्रकरणानित्यतायाः साक्षादलाभादुक्तं ज्ञापनादिति । एवं पूर्वत्रापि द्वन्द्वेच्छेत्यस्याल्पचतरमित्यस्य चानित्यत्वलाभेऽपि प्रकरणानित्यत्वासिद्धिरित्यतो ज्ञापनादित्युक्तम् । अत एव इत्यादिषु यथायथं व्यभिचारमिति तत्रोक्तं तेनोदाहरणान्तरं गवेषणीयमिति सूचितम् । कुरुपाण्डववत्तेषामुपपत्तेः पृथग्वच इत्येतत्स्वप्नाधिकरणीयानुव्याख्यानव्याख्यानरूपमूलानुसारेणाह । सामान्यविशेषापेक्षयेति । बलीवर्दानां गवावान्तरभेदत्वेन तद्विशेषतया गावो बलिवर्दाश्चेत्यनयोः साक्षादेकार्थत्वाभावेन पृथगुक्तिर्युक्तेत्यर्थः । उक्तं च गीतातात्पर्यटीकायाम् । पाण्डवानां कुर्ववान्तरभेदत्वेन कुरुपाण्डवानां साक्षादैक्याभावादिति एवं योगो न्यासश्चेत्येक एवार्थोऽपि तु न्यासो योगावान्तरभेदोऽतः कुरुपाण्डववत्पृथगुक्तिरिति च । तथैवोपपत्तिविशेषा इत्येतत्प्रमाणलक्षणटीकाच । चिच्चेत्ययन्तेत्येतत्तत्वोद्योतटीका व्याख्यानप्रपञ्चेऽस्मदुपपादनं च ज्ञेयम् । तथास्वप्नस्येति । स्वप्नभ्रान्त्यवान्तरभेदत्वेन तद्विशेषतया स्वप्नो भ्रान्तिश्चेत्यनयोः साक्षादेकार्थत्वाभावेन पृथगुक्तिर्युक्तेत्यर्थः ।

प्राग्विकल्पितद्वितीयपक्षस्येति । यथाश्रुतमपाकर्तुमिति मूले विकल्पमुखेन ग्रन्थप्रवृत्तेरभिप्रेतत्वेन तथा तद्य्वाख्यानावसरे प्रदर्शितस्येत्यर्थः । साधिष्टानादित्वमित्यादिपदेन सद्रष्टृकत्वसकरणकत्वसदोषकत्वपरिग्रहः । परस्येति । असत्कारणत्वाङ्गीकारिण इत्यर्थः । सर्वजगत्प्रत्ययस्य भ्रमत्वाङ्गीकारादिति भावः । देहादीनां चेत्यपीति । अत्रादिपदेन भ्रमस्थलीयन्यायामृतस्थदेहेन्द्रियादिकं चेत्यादिपदेनोक्तं ग्राह्यम् । यद्वा अज्ञानादि तदुक्तं ग्राह्यम् । देहस्य प्रलये सत्यामप्यविद्यायामित्यनेन इन्द्रियेषूक्तेन न्यायेन अज्ञानबाधकज्ञानयोश्च दोषे उक्ताप्रामाण्यस्वतस्त्वापत्तिरूपन्यायेनावश्यकत्वमिति बोध्यम् । नचैकमेव युगपद्बहुधा दृश्यते भ्रान्तावित्येतत्तत्वनिर्णयटीकानुसारेण व्याचष्टे । शून्यस्यैवेति । तत्र युगपदिति विशेषणकृत्यानुसारेणाशङ्क्य निराकरोति । यद्यप्यविचित्रेत्यादिना । उक्तन्यायामृतस्थलीयनिःसामान्ये निर्विशेषेचेति वाक्यानुसारेणाह । तदनुपपत्तिश्वेति । केशोंड्रकादीति । एतच्चाङ्गीकृत्योक्तम् । वस्तुतस्तन्मतेऽपि तस्य तेजोधिष्टानत्वमस्त्येव । स्मृतिरूपः परत्र पूर्वदृष्टावभासोऽध्यास इत्यध्यासभाष्ये परत्रेत्यनेनोक्तस्याधिष्टाननियमस्य केशोंड्रकादिभ्रमस्य निरधिष्टानत्वेन व्यभिचारमाशङ्क्य तेजोधिष्ठानत्वेन समाधानस्य कृतत्वात् । अत एव अतो न कुत्रापि सदृशसत्यवस्तुद्वयं विना भ्रम इत्येतत्तत्वनिर्णयव्याख्यानावसरे टीकायाम् एवमेव प्रतिपादितम् । न चात्मन्यनात्मभ्रमः क्वापि दृष्ट इत्येतत्तत्वनिर्णयावताररूपटीकानुसारेण न्यायामृतानुसारेण भ्रमत्वे त्वियमुक्तिश्चेति प्रथमचतुर्थपादीयानु व्याख्यानावतारानुसारेण चाशयमाह । अध्यस्तैरपीति । प्रत्यक्षेण सिद्धावपीति पाठः । सकलविक्रियातीतत्वेनेति । तद्रूपत्वेनेत्यर्थः ।

