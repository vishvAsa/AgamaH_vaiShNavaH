+++
title = "०४ शून्यं जगत्कारणं चेन् मार्जारृङ्गं घातकं स्यात्"

+++


## ॐ उदासीनानामपि चैवं सिद्धिः ॐ

**शून्यं जगत्कारणं चेन् मार्जारृङ्गं घातकं स्यात्**

**ॐ उदासीनानामपि चैवं सिद्धिः ॐ**

### **सुधा**

मा भूच्छून्याज्जगदुत्पत्तौ प्रत्यक्षं प्रमाणम् । मा च भूदागमः । तथाऽप्यनुमानं भविष्यति । असतः सदुत्पत्तौ प्रत्यक्षाभावेन दृष्टानुमानानुपपत्तावपि सामान्यतो दृष्टस्योपपत्तेः । कारणस्य हि सत्वे निषिद्धेऽसत एव जन्म सेत्स्यतीत्याशङ्क्यानुमानानां तर्कप्रतिघातं वक्तुं सूत्रम् ॐ उदासीनानामपि चैवं सिद्धिः ॐ इति । तद्य्वाचष्टे यद्येवमिति ।

## **अनुव्याख्यानम्**

***ॐ उदासीनानामपि चैवं सिद्धिः ॐ ॥***

***यद्येवं सप्तमरसान्मधुरादिव पीनता ॥***

***भवेज्जनस्य मार्जारृङ्गं गोरिव घातकम् ॥***

यद्यसत एव यत्किञ्चित्कार्यं जायेत तदा मधुरादिव सप्तमरसाज्जनस्य पीनता स्यात् । गोः ृङ्गमिव मार्जारृङ्गमपि जनस्य घातकं भवेदविशेषादित्यनेन एवं सत्युदासीनानां हेयो(पादेयो)पेक्षणीयबुध्द्यविषयाणां सप्तमरसादीनामपि सकाशात् पीनत्वादिकार्यस्य सिद्धिः प्रसज्येतेति सूत्रं व्याख्यातं भवति ।

### **शेषवाक्यार्थचन्द्रिका**

ॐ उदासीनानामपि चैवं सिद्धिः ॐ ॥ दृष्टानुमानेति । प्रत्यक्षयोग्यार्थानुमापकस्यैव दृष्टानुमानत्वादिति भावः ॥ सामान्यतो दृष्टस्येति । प्रत्यक्षायोग्यार्थानुमापकत्वरूपत्वात्तस्येति भावः । किं तत्सामान्यतो दृष्टानुमानमित्यतः सामान्यसिद्धिपरिशेषरूपमेवेत्यभिप्रेत्य तद्दर्शयति कारणस्य हीति । आदिकार्यं सकारणकं कार्यत्वाद्घटवदिति साध्यमानस्यादिकार्यकारणस्येत्यर्थः । परिशेषं दर्शयति सत्वे निषिद्ध इति । विवादपदं कारणं न सत् कारणत्वाद् वर्णदैर्ध्यादिवदित्यादिहेतुभिरिति शेषः । दण्डादिश्च पक्षतुल्य एवेति न तत्र व्यभिचारः ।

अन्तर्भावितसत्वं चेत्कारणं तदसत् ततः ।

नान्तर्भावितसत्वं चेत्कारणं तदसत् ततः ॥

इति खण्डनोक्तहेतुभिरिति वा शेषो ज्ञातव्यः । सामान्यसिद्धिपरिशेषयोरपि सामान्यतो दृष्टत्वं परेषामपि सम्मतम् । रूपाद्युपलब्धिः सकरणिका क्रियात्वदिति सामान्यसिद्धेः प्रसक्तप्रतिषेधसहिताया अतीन्द्रियार्थानुमापकतया सामान्यतो दृष्टतायाः परैरङ्गीकृतत्वादित्यवधेयम् । यद्वाऽऽदिकार्यं सकारणकं कार्यत्वाद्घटवदिति सामान्यतो दृष्टस्येत्यर्थः । अस्य च नित्यातीन्द्रियार्थानुमापकत्वाद्रूपादिज्ञानं सकारणं कार्यत्वाच्छिदिक्रियावदित्यादि नित्यातीन्द्रियार्थसाधकानुमानवत्सामान्यतो दृष्टत्वम् । अथवा यथा कार्यत्वस्य सामान्यस्य कुठारादिनिष्ठकारणत्वसामान्यावलम्बनेनैव चक्षुराद्यनुमापकत्वं, न तु चक्षुराद्याकारेणेति भवति सामान्यतो दृष्टत्वं तथैव कार्यत्वस्य सामान्यस्य मृदादिकारणनिष्ठकारणत्वसामान्यावलम्बनेनैव शून्यानुमापकत्वं न तु शून्याकारेणेति भवति सामान्यतो दृष्टत्वमिति ज्ञेयम् । ननु चास्य सामान्यतो दृष्टस्य सकारणकत्वमात्रसाधकत्वेऽप्यसत्कारणकत्वसाधकत्वाभावात्कथं तत्र प्रमाणत्वम् इत्यतो यथा सकारणकत्वसाधकस्य कार्यत्वस्य केवलस्य चक्षुरादिकरणकत्वसाधकत्वाभावेऽपि प्रसक्तप्रतिषेधसहकृतस्य तस्य चक्षुरादिकरणकत्वसाधकत्वं, तथा कार्यत्वस्यापि केवलस्यासत्कारणकत्वासाधकत्वेऽपि प्रसक्तप्रतिषेधसहकृतस्य अस्य तत्साधकत्वान्नानुपपत्तिरिति भावेन प्रसक्तप्रतिषेधमुपदर्शयति कारणस्य हि सत्वे निषिद्ध इति । कारणस्य हि सत्वमसत्वं वा वाच्यम् । तृतीयप्रकाराभावात् । तत्र च बाध्यतया कारणस्य सत्वे निषिद्धेऽसत्वसिध्द्या असत्कारणकत्वसिद्धिरिति । यद्वा प्रसक्तयोः सत्वासत्वयोर्मध्ये ‘अन्तर्भावितसत्वं चेत्कारणं तदसत्ततः । नान्तर्भावितसत्वं चेत्कारणं तदसत्ततः’ इति खण्डनोक्तवक्ष्यमाणहेतुभिः सत्वे प्रतिषिद्धेऽन्यत्राप्रसङ्गादसत्वप्राप्त्या तत्सहकृतसामान्यतो दृष्टेनासत्कारणत्वसिद्धिरिति भावः ॥ असत एवेति । यद्यपि शून्यस्यासत्वं न तत्सिद्धान्तः, तथाऽपि निर्विशेषत्वबललब्धाप्रामाणिकत्वसिद्धासत्वाभ्युपगमेनेयं शङ्केति भावः ।

यद्यप्यसत एवेति । अत्र यद्यसतः किञ्चिदुत्पद्येत तर्हि सप्तमरसाज्जनस्य पीनता स्यादित्येवापादनशरीरमभिमतं, न तु मधुरादिवदित्यपि तदन्तर्गतं, वैयर्थ्यात् । किन्तु यत्किञ्चित्कार्यकारित्वमनापाद्यपीनत्वकारित्वापादने को हेतुरित्यतस्तस्यैव स्वोचितत्वाद्युक्तं तदापादनमिति भावेनोक्तं मधुरादिवदिति । मधुरादिरसस्य पीनत्वकारित्वेनास्यापि रसत्वाविशेषात्पीनत्वापादकत्वमावश्यकमिति भावः । एतच्च चित्ररसो नास्तीति प्राचां मतमाश्रित्योक्तम् । चित्ररूपवच्चित्ररसोऽप्यस्तीति मते त्वष्टमरसाज्जनस्य पीनता स्यादित्यापादनं द्रष्टव्यम् । प्रसङ्गमूलभूतव्याप्तिवैकल्यात्प्रसङ्गद्वयस्याभासत्वमाशङ्क्य दृष्टान्ताभावेन विशेषव्याप्त्यभावेऽप्यविशेषलक्षणसामान्यव्याप्तिसद्भावान्न तस्याभासत्व मित्याशयेनोक्तम् अविशेषादिति । सौत्रोदासीनशब्दव्याख्यानरूपभाष्यस्थं हेयोपादेयबुद्धिवर्जितानामिति हेतुगर्भं विशेषणमयुक्तम्, तद्वर्जितानामपि तन्त्वादीनां हेतुत्वदर्शनादित्याशङ्क्य तद्बुद्धिविषयतावर्जितत्वं भाष्ये विवक्षितम् । तन्त्वादयश्च तद्बुद्धिविषया एवेति न दोष इत्याशयेनोक्तं हेयोपादेयोपेक्षणीयबुध्द्यविषयाणामिति ।

### **परिमल **

दृष्टानुमानेति । क्वचिद्दृष्टस्यान्यत्रानुमानं दृष्टानुमानम् । अनीदृशं सामान्यतो दृष्टानुमानमिति ज्ञेयम् ॥ सत्वे निषिद्ध इति । स्वप्नकार्यं प्रति यत्कारणं तद्दृष्टान्तेन कारणत्वहेतुनाऽऽदिकालीनकारणं सन्नेत्यनुमानेन सत्वे निषिद्धे कार्यस्य कारणजन्यत्वनियमादसत एव जन्म सेत्स्यतीत्यर्थः ।

### **यादुपत्यम्**

अस्मदापादितं शून्यस्यात्वमभ्युपेत्य माध्यमिकः प्रत्यवतिष्ठते मा भूच्छून्यादिति ॥ दृष्टानुमानेति । प्रत्यक्षयोग्यार्थानुमापकस्यैव दृष्टानुमानत्वादिति भावः ॥ सामान्यतो दृष्टस्येति । तस्य प्रत्यक्षायोग्यार्थानुमापकरूपत्वादिति भावः । तादृशमनुमानं प्रकृते दर्शयति कारणस्य हीति । आदिकार्यां कारणजन्यं कार्यत्वाद्घटवदिति साध्यमानस्यादिकार्यकारणस्येत्यर्थः । तत्र प्रसक्तप्रतिषेधं करोति सत्वे निषिद्ध इति । विवादास्पदं कारणं, न सत्, कारणत्वाद्वर्णदैर्ध्यादिवदित्यादिहेतुभिरिति शेषः । दण्डादिश्च पक्षतुल्य एवेति न व्यभिचारः । ‘अन्तर्भावितसत्वं चेत्कारणं तदसत्ततः । नान्तर्भावितसत्वं चेत्कारणं तदसत्ततः’ इत्यादिखण्डनोक्तहेतुभिरिति वा शेषो ज्ञातव्यः । अत एव रूपादिज्ञानं करणसाध्यं क्रियात्वाच्छिदिक्रियावदित्यनुमानं प्रसक्तप्रतिषेधसहितमतीन्द्रियार्थानुमापकं सामान्यतो दृष्टतया परैरुदाहृतमिति ज्ञातव्यम् ।

### **वाक्यार्थरत्नमाला **

सामान्यसिद्धिपरिशेषरूपमेवेति । अत्र व्याप्यव्यापकयोरन्यादृशत्वेऽपि तत्सामान्याकारानुगमेन साध्यसाधनभाव इति पद्धत्युक्तप्रकारस्य प्रकारान्तरत्वं स्फुटमिति न दोषः । अत एव प्रत्यक्षायोग्येति तत्रोक्तप्रथमलक्षणानुगम एवोक्त इति ज्ञेयम् । खण्डनोक्तहेतुभिरिति । अस्यार्थः । अन्तर्भावितसत्वंचेत् । यदि कारणम् अन्तर्भावितसत्वम् । कोऽर्थः कारणकोटौ यदि सत्वं निवेश्यत इति सत्वविशिष्टस्य कारणत्वमिति यावत् । तर्ह्यसत्कारणमित्यापातम् । कुतस् ततः कारणस्यान्तर्भावितसत्वात् । न चान्तर्भावितसत्वे कथं कारणस्यासत्वमिति वाच्यम् । स्वविशिष्टस्वस्याभावात् । कुतः । स्वविशिष्टे स्ववृत्तिरंशतः स्ववृत्तिमापादयतीत्यात्माश्रयात् । न च विशिष्टं पदार्थान्तरमिति वाच्यम् । तथापि स्वस्मिन्स्ववृत्तिवत् स्वविशिष्टे स्वव्यतिरेकनियमदर्शनात् । तथा च सत्वविशिष्टस्य कारणत्वे सत्वविशिष्टस्यासत्वादसदेव कारणमित्यापाति । न च स्वरूपसत्वानामनन्तत्वात् सत्वविशिष्टे सत्वं भविष्यतीति वाच्यम् । तर्हि तैरेव सद्य्ववहारोपपत्तौ सत्तैव नाङ्गीक्रियेतेति वृद्धिमिच्छतो मूलहान्यापत्तेः । अथानुगमार्थं सत्ताभ्युपगम इति न वाच्यम् । सत्तां विनाप्यभावादौ स्वरूपसत्वैरेवानुगमदर्शनादिति । तथा च स्वरूपसत्वाङ्गीकारो न युक्त इति । अथनान्तर्भावितसत्वं तदपि सत्तामनन्तर्भाव्य कारणसत्वं कारणकोटौ न निवेशयिष्यते सत्वाविशिष्टमेव कारणमिति यावत् । तत्तर्हि असदपि तथास्तु । कुतः । सत्वासत्वयोः कारणकोट्यप्रवेशाविशेषात् । तथा चासतः कारणत्वमापातम् । ननु कारणत्वस्य सत्वनियतत्वात् कथमसतःकारणत्वं नियतपूर्वसत्वस्यैव कारणत्वादिति चेत् । न द्वित्रिचतुरकक्ष्यास्वबाधितत्वसत्वबुध्यैव कारणत्वोपपत्तेरिति न्यायामृतकण्टकोद्धारे कृतोऽवसेयः । एतच्च विद्यासागर्याद्यनुसारेण शोध्यमस्ति । खण्डनतट्टीकायोर्मेलनात् । प्रत्यक्षयोग्यार्थानुमापकं दृष्टमित्यादिपद्धत्याद्यनुसारेणाह । प्रत्यक्षयोग्येत्यादि । ........ अनुसारेणाह । सामान्यसिद्धिपरिशेषयोरपीति । यद्वेति । अथवा यथाभूतयोर्व्याप्यव्यापकभावस्तथाभूतयोरेव साध्यसाधनभावे दृष्टम् । व्याप्यव्यापकयोरन्यादृशत्वेऽपि तत्सामान्याकारानुगमेन साधने सामान्यतो दृष्टमिति पद्धत्यादिगतलक्षणानुसारेणाह । अथवेति । पद्धति वाक्यव्याख्यानमस्माभिः कृतमस्ति । तदप्यनुगणं योज्यम् । ननु चेति । .....यद्वेति । ......ह । यद्यपीति । वक्ष्यमाणेति । एतादृशस्य वक्ताराविति भाष्यमूल इति शेषः । चित्ररूपवच्चित्ररसोप्यस्तीति मतेत्विति । एतत्समर्थनप्रकारः पदार्थचन्द्रिकायां तद्य्वाख्यानादौच चित्ररूपप्रतिबन्द्या कृतो ध्येयः । अत एव षड्रसा हरीतकीति वदन्ति । ृङ्गपदं बुध्याविवेकेन गोरित्यनेनापि सम्बध्यत इति भावेन गोः ृङ्गमिवेति मूले अभिहितम् ।

इत्याशङ्क्येति । उपलक्षणं चैतत् । भाष्ये उपलक्षणीयानुक्तिरयुक्तेत्याशङ्क्येत्यपि ध्येयम् । इत्याशयेनेत्यत्रापि उपलक्ष्यार्थमात्रप्रदर्शनं भाष्ये सूत्रोक्तोदासीनरूपोपेक्षणीयमपि ग्राह्यमित्याशयेनेत्यपि ध्येयम् ।

