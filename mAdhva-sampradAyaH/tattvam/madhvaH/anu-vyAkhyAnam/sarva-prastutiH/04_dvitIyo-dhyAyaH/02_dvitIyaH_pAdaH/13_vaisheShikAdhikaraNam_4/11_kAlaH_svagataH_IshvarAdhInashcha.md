+++
title = "११ कालः स्वगत ईश्वराधीनश्च"

+++


## ईशो देशश्च कालश्च स्वगता एव सर्वदा

**कालः स्वगत ईश्वराधीनश्च**

**ईशो देशश्च कालश्च स्वगता एव सर्वदा**

### **सुधा**

कालस्य कालगत्वेनेत्युक्तं, तत्र किं कालः स्वगतः किं वा कालान्तरगतः । नाद्यः स्वस्कन्धारोहणवद्विरुद्धत्वात् । न द्वितीय; तदभावात् । भावे वा कालान्तरसृष्टिवैयर्थ्यात् । तस्याप्युत्पत्तौ कालान्तराङ्गीकारप्रसङ्गादित्यतः सप्रमाणकमुक्तं विवृणोति ईश इति ।

## **अनुव्याख्यानम्**

***ईशो देशश्च कालश्च स्वगता एव सर्वदा ॥***

देश इत्यव्याकृताकाशाभिधानम् ।

### **शेषवाक्यार्थचन्द्रिका**

कालान्तराङ्गीकारप्रसङ्गादिति । ततश्चानवस्था स्यादिति भावः ।

### **श्रीनिवासतीर्थीया **

भावे वेति । कालान्तरस्य सत्त्वे तेनैव सृष्ट्याद्युपपत्तौ तस्मिन्कालान्तरे एतत्कालसृष्टिर्व्यर्थेत्यर्थः ॥ तस्यापीति । अधिकरणीभूतकालान्तरस्यापीत्यर्थः ॥ कालान्तरेति । तथा चानवस्थेति भावः ।

