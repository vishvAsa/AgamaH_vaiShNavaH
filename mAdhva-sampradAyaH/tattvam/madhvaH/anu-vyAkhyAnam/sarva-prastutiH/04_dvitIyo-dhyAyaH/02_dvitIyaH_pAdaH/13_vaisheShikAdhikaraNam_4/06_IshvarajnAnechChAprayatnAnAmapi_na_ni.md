+++
title = "०६ ईश्वरज्ञानेच्छाप्रयत्नानामपि न निर्विशेषत्वम्"

+++


## यद्यनन्तविशेषाश्च तज्ज्ञानादेर्निवारिताः

**ईश्वरज्ञानेच्छाप्रयत्नानामपि न निर्विशेषत्वम्**

**यद्यनन्तविशेषाश्च तज्ज्ञानादेर्निवारिताः**

### **सुधा**

यच्च वैशेषिकादिभिरीश्वरज्ञानेच्छाप्रयत्नानामखण्डत्वमुक्तं तदप्यसत् । ‘अनन्तं गुणत’इति प्रत्येकं गुणानामनन्तविशेषवत्त्वस्यागमसिद्धत्वात् । तदनङ्गीकारे बाधकं चाह यदीति ।

## **अनुव्याख्यानम्**

***यद्यनन्तविशेषाश्च तज्ज्ञानादेर्निवारिताः ॥***

***कथं तत्तद्विषयता सार्वज्ञार्थं विधीयते ।***

***औपाधिकविशेषस्तु पूर्वमेव निराकृतः ॥***

तत्तद्विषयता घटादिविषयता, विधीयते अस्तित्वेनाङ्गीक्रियते । मा भूत्तत्तद्विषयत्वमित्यत उक्तं सार्वज्ञार्थमिति । उपलक्षणं चैतत् । सर्वकर्तृत्वाद्यर्थं चेत्यपि द्रष्टव्यम् । अत्रानन्तविशेषा इति यथागमसिद्धोक्तिः । वस्तुतस्तु यदि ईश्वरज्ञानादि निर्विशेषं स्यात्तदा तत्तद्विषयत्वं न स्यात् । तदा च तस्य सार्वज्ञादिकं न स्यात् । सर्वविषयज्ञानवान्हि सर्वज्ञो नाम । तथा सर्वकार्योत्पत्तिविषयेच्छाप्रयत्नवान्सर्वकर्ता । सर्वकार्यविनाशविषयेच्छादिमांश्च सर्वसंहर्ता । अङ्गीकृतं च सार्वज्ञादि परेण परमेश्वरस्य । अतस्तदर्थं ज्ञानादेस्तत्तद्विषयतया भाव्यम् । कथं च तथा सति निर्विशेषत्वमिति ।

### **शेषवाक्यार्थचन्द्रिका**

अखण्डत्वमिति । निर्विशेषत्वमित्यर्थः । सर्वकर्तृत्वाद्यर्थं चेत्यत्रादिपदेन सर्वसंहर्तृत्वपरिग्रहः ॥ तथा सतीति । तत्तद्विषयत्वाभ्युपगम इत्यर्थः ।

### **परिमल **

सर्वकर्तृत्वाद्यर्थमिति । संहर्तृत्वमादिपदार्थः । अखण्डत्वखण्डनाय सविशेषत्वमात्रे वाच्ये सति यद्यनन्तविशेषाश्चेति किमर्थमुक्तमित्यत आह अत्रानन्तेति । ‘अनन्तगुणत’ इति यथास्थितागमसिद्धस्योक्तिरित्यर्थः ।

### **यादुपत्यं**

सर्वकर्तृत्वाद्यर्थं चेत्यत्रादिपदेन सर्वसंहर्तृत्वं ग्राह्यम् ।

### **वाक्यार्थरत्नमाला **

तत्तद्विषयतायाः परेण विधानाभावाद्य्वाचष्टे । विधीयत इत्यादिना मूले ।

------------------------------------------------------------------------

यद्यनन्तविशेषाश्च तज्ज्ञानादेर्निवारिताः

**यद्यनन्तविशेषाश्च तज्ज्ञानादेर्निवारिताः**

### **सुधा**

एतेनैतदपि निरस्तम् । यदाहुः । ‘अनित्यं हि ज्ञानादि कर्मकारकतया विषयसहितत्वमपेक्षेत । नित्यस्य तु किं विषयेणे’ति । विषयाणां चानन्त्यादनन्तविशेषतासिद्धिः ।

### **शेषवाक्यार्थचन्द्रिका**

एतेनेति । सर्वविषयकज्ञानवत्वरूपसार्वज्ञस्य सर्वविषयकत्वाभावेऽसम्भवोपपादकेन सार्वज्ञार्थमिति विशेषणेनेत्यर्थः ॥ अनित्यं हीति । कार्यं हीत्यर्थः ॥ नित्यस्येति । अकार्यस्येत्यर्थः । अयम्भावः । कारकमुत्पादकमिति च पर्यायावेतौ । कार्यमेव चोत्पादकमपेक्षते न त्वकार्यमपि । अकार्यं चेश्वरज्ञानमिति न तस्य कर्मकारकतया विषयापेक्षत्वमिति । नोत्पादकमेव कारकमिति नियमोऽस्ति, तथा सत्यस्ति गगनमित्यादौ गगनादीनामकारकत्वप्रसङ्गात् । तत्सत्ताया अकार्यत्वात् । किन्तु धात्वर्थाश्रयः कर्ता तद्विषयः कर्मेत्यादि । तत्र क्रियायाः कर्माद्यन्वितत्वानन्वितत्वे प्रति तदाकाङ्क्षानाकांक्षे एव प्रयोजके, न तु कार्यत्वाकार्यत्वे । तथा सति कस्यचिद्धात्वर्थस्य कर्माद्यन्वितत्वं कस्यचिन्नेति व्यवस्थाऽभावप्रसङ्गात् । ततश्चेश्वरज्ञानस्याकार्यत्वेऽपि जानातेः सकर्मकक्रिया वचनत्वेन कर्मान्वयप्रयोजकतदाकाङ्क्षासद्भावात्कर्मसहितत्वापेक्षाऽस्त्येवेत्यङ्गीकार्यम् । अन्यथेश्वरज्ञानस्य विषयानन्वितत्वेन सर्वविषयकज्ञानवत्वाभावप्रसङ्गेन सार्वज्ञानुपपत्तिप्रसङ्गादिति निरासप्रकारः । अस्त्वीश्वर ज्ञानस्य तत्तद्विषयत्वं तावताऽपि कथमनन्तावान्तरविशेषवत्त्वं तस्येत्यत आह विषयणां चेति ।

### **परिमल **

एतेनेति । विपक्षे सार्वज्ञ्यसर्वकर्तृत्वादिभङ्गापत्तिबाधककथनेनेत्यर्थः । नन्वेतावता सविशेषत्वमस्तु । अनन्तविशेषाः कुत इत्यत आह विषयाणां चेति ।

### **वाक्यार्थरत्नमाला **

सर्वथापि तु त एव । न चाधिकारिकमपीत्येतदधिकरणद्वयसम्बन्धि नित्यत्वात्तादृशं च स्यादित्यनुभाष्यसम्बन्धिनित्यत्वमकार्यत्वस्येत्यादि मूलानुसारेण व्याख्याति कार्यं हीत्यर्थ इत्यादि । तदनुसारेणाशङ्कातन्निरासायोरभिप्रायस्फोरणेन ते उपपादयति । अयंभाव इत्यादिना प्रकार इत्यन्तेन । नित्यज्ञानप्रयत्नेच्छमित्येतदधिकरणारम्भभाष्यस्य यद्वानित्यत्वसङ्कीर्तनमित्येतद्योजनानुसारेण भावमाह ।

अयंभाव इत्यादि ।

