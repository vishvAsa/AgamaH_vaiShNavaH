+++
title = "०२ अन्योन्याभावभेदपृथक्तवानां न परस्परं भेदः"

+++


## अन्योन्याभावभेदौ च पृथक्त्वं च पृथक् पृथक्

**अन्योन्याभावभेदपृथक्तवानां न परस्परं भेदः**

**अन्योन्याभावभेदौ च पृथक्त्वं च पृथक् पृथक्**

### **सुधा**

स्यादेतत् । अन्योन्याभावस्य भावधर्मत्वेऽपि तस्य भावात्पृथक्त्वेन कथं भावस्याप्य भावत्वमुच्यते । अन्योन्याभावस्य भेदत्वाद्भेदस्य च स्वरूपत्वाङ्गीकारादिति चेन्न । स्वरूपभेदस्यान्योन्याभावातिरिक्तत्वात् । यच्चोक्तमभावेऽपि पृथक्त्वमस्तीति तदसत् । प्रमाणाभावात् । स्वरूपभेदेनैवासङ्करोपपत्तेः । पृथक्त्वस्य च स्वरूपभेदातिरिक्तत्वादित्यत आह अन्योन्येति ।

## **अनुव्याख्यानम्**

***अन्योन्याभावभेदौ च पृथक्त्वं च पृथक् पृथक् ॥***

***यत्कल्पयन्ति तच्चैव कल्पनागौरवाद्गतम् ॥***

पृथक् पृथग्विभिन्नानीत्यर्थः । चशब्दो दूषणान्तरसमुच्चयार्थः । गतं प्रागेव निराकृतम् । अनेन पुनरुक्तिदोषः परिहृतो भवति ।

### **शेषवाक्यार्थचन्द्रिका**

नन्वन्योन्याभावभेदौ चेत्याद्युत्तरवाक्यमनर्थकम् । न चान्योन्याभावपृथक्त्वस्वरूपभेदानां पार्थक्याभावप्रतिपादनार्थं तदिति वाच्यम् । तेषां पार्थक्येऽपि प्रकृतविरोधाभावेन तत्प्रतिपादनस्येहानपेक्षितत्वादित्यतः पार्थक्यवादे प्रागुक्तस्य भावाभावयोरभावभावधर्मत्वेनाभावभावात्मकत्वस्यासिद्धिप्रसङ्गेन पार्थक्यव्युत्पादनस्य तदुपपादकतया प्रकृतसङ्गतत्वान्न तदानर्थक्यमिति भावेन तदुपपादकतयोत्तरग्रन्थं योजयितुं तत्पार्थक्यवादमाश्रित्य प्रागुक्तस्य भावाभावयोरभावभावधर्मताया अभावभावत्वस्याप्यनुपपत्तिशङ्कामुत्थापयति स्यादेतदिति ॥ तस्य भावात्पृथक्त्वेनेति । अन्योन्याभावस्य धर्मिस्वरूपवत्वे प्रमाणाभावादिति भावः । ननु भेदो हि धर्मिस्वरूपमिति सर्वैरङ्गीकर्तव्यम् । अन्यथा अनवस्थादिदोषप्रसङ्गात् । अभावे स्वरूपातिरिक्तस्यासम्भवेन भेदाभावप्रसक्तेश्च । अन्योन्याभावश्च भेद एवेति कथं न तस्य धर्मिस्वरूपत्वम् । भेदस्य धर्मिस्वरूपत्वसाधकसामानाधिकरण्यव्यवहारस्यैवान्योन्याभावस्य धर्मिस्वरूपत्वसाधकत्वादित्यभिप्रेत्य शङ्कते अन्योन्याभावस्येति । भेदस्य धर्मिस्वरूपत्वेऽपि नान्योन्याभावस्य धर्मिस्वरूपत्वम् । अन्योन्याभावस्वरूपभेदयोर्भिन्नत्वात् । स्वरूपभेदो हि द्रव्यादिसकलपदार्थवृत्तिर् अन्योन्याभावस्तु न तथा । अभाववृत्तित्वाभावात् । तत्राप्यन्योन्याभावाभ्युपगमे अनवस्थाप्रसङ्गात् । ततश्च स्वरूपातिरिक्तभेदत्वादन्योन्याभावस्य न धर्मिस्वरूपत्वसिद्धिरित्याशयेन परिहरति न स्वरूपभेदस्येति । ननु चाभावे पृथक्त्वानम्युपगमे तस्य पदार्थान्तरेण सङ्कीर्णत्वापत्त्या असङ्कीर्णाभावस्वरूपासिद्धिप्रसङ्गात् । असङ्कीर्णतत्स्वरूपसिध्द्यन्यथाऽनुपपत्तिरेव तत्र पृथक्त्वसद्भावे मानमिति न प्रमाणाभाव इत्याशङ्क्य भवेदेतदेवं यदि पृथक्त्वाभावेऽसङ्कीर्णतत्स्वरूपासिद्धिः प्रसज्येत । न चैतदस्ति । स्वरूपभेदेनैव तत्सिद्धिसम्भवादित्याशयेन समाधत्ते स्वरूपभेदेनैवेति । ननु स्वरूपभेदानतिरिक्तत्वात्पृथक्त्वस्य अभावे स्वरूपभेदाभ्युपगमे, तत्र पृथक्त्वसत्त्वसिद्धेर्न तत्र पृथक्त्वमस्तीति वचनं रिक्तमित्याशङ्क्य भवेदप्येवं कथञ्चिद्यदि स्वरूपभेदात्पृथक्त्वमपृथक् स्यात् । न चैतदस्ति । स्वरूपभेदस्य द्रव्यादिसकलपदार्थवृत्तित्वात्पृथक्त्वस्य च गुणत्वेन द्रव्यमात्रवृत्तितया सर्ववृत्तित्वाभावेन तस्य ततो भिन्नत्वात् । ततश्चाभावे स्वरूपभेदस्य सद्भावेऽपि तत्र पृथकत्वाप्राप्तेरभावे तदभावोक्तिर्युक्तैवेत्याशयेनाह पृथक्त्वस्य चेति । मूले कल्पनागौरवाच्च गतमित्यन्वयं मनसि निधायाह चशब्दो दूषणान्तरसमुच्चयार्थ इति । ‘कल्पनागौरवाद्यास्तु दोषास्तत्र विरोधिनः’ इत्यादिना पूर्वत्रादिशब्दोक्तदृष्टहान्यदृष्टकल्पनारूपदोषान्तरसमुच्चयार्थश्चशब्द इत्यर्थः । ननु गतमित्यस्य पक्षस्य प्रागेव निराकृतत्वकथनमनर्थकमित्यत उक्तार्थस्मारकत्वसूचनेनास्य ग्रन्थस्य पूर्वग्रन्थेन पुनरुक्तिपरिहारार्थत्वान्न तदानर्थक्यमित्याशयेन तत्तात्पर्यमाह अनेनेति ।

### **परिमल **

सिद्धान्ती शङ्कते अन्योन्याभावस्येति ॥ दूषणान्तरसमुच्चयार्थ इति । ‘कल्पनागौरवाद्या’ इति लिङ्गपादे आद्यपादेनोक्तौ यौ दोषौ दृष्टहानिरदृष्टकल्पना च तत्समुच्चयार्थोऽत्र चशब्द इत्यर्थः । अत एवाग्रे गौरवादिकमित्यादिपदप्रयोगः ॥ प्रागेवेति । ‘अदृश्यत्वादिगुणक’ इति लिङ्गपादीयादृश्यत्वाधिकरणे ‘पृथक्त्वाभादान्तद्रूपान्भेदास्त्रीं कल्पयन्ति चेत् । कल्पनागौरवाद्यास्तु दोषास्तत्रविरोधिन’ इत्यत्र गौरवदृष्टहान्यदृष्टकल्पनारूपदोषैर्निराकृतमित्यर्थः ॥ अनेनेति । गतमिति प्रागुक्तस्मारणेनेत्यर्थः ॥ अन्योन्याभाव(भेद)पृथक्त्वानां भेदे प्रागुक्तदोषस्मारणम् ।

### **यादुपत्यं**

स्वरूपभेदस्येति । अभावेऽभावान्तरानङ्गीकारेण स्वरूपभेदस्यैव तत्राङ्गीकारादिति भावः ॥ पृथक्त्वस्य चेति । तस्यागुणत्वेन द्रव्यमात्रवृत्तित्वादिति भावः ॥ दूषणान्तरसमुच्चयेति वैशेषिकमत इति शेषः ॥ प्रागेवेति । ‘पृथक्त्वाभावतद्रूपान्भेदांस्त्रीन्कल्पयन्ति चेत् । कल्पनागौरवाद्यास्तु दोषास्तत्र विरोधिन’ इत्यत्रैवेत्यर्थः ।

### **श्रीनिवासतीर्थीया **

यच्चोक्तमिति । ‘तस्मात्प्रध्वस्तभेदादी’त्यनेन प्रध्वस्तस्य प्रध्वंसस्य भेदः पृथक्त्वमिति व्याख्यानात् । ननु प्रध्वंसे पृथक्त्वाभावे प्रागभावघटाद्यभेदरूपं साङ्कर्यं स्यादित्यत आह स्वरूपभेदेनैवेति । अनेन गतमिति प्रागुक्तार्थस्मारणेन ।

