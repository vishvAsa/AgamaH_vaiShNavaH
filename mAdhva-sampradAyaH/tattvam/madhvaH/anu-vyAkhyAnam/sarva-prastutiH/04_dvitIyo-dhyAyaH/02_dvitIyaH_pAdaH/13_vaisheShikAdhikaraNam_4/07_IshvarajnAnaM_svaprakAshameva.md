+++
title = "०७ ईश्वरज्ञानं स्वप्रकाशमेव"

+++


## स्वप्रकाशत्वमपि तु यैर्ज्ञानस्य निवारितम्

**ईश्वरज्ञानं स्वप्रकाशमेव**

**स्वप्रकाशत्वमपि तु यैर्ज्ञानस्य निवारितम्**

### **सुधा**

वैशेषिकादायः केचिदीश्वरज्ञानं स्वप्रकाशं न भवतीत्याहुः । तानपाकरोति स्वप्रकाशत्वमपीति ।

## **अनुव्याख्यानम्**

***स्वप्रकाशत्वमपि तु यैर्ज्ञानस्य निवारितम् ॥***

***कथं सर्वज्ञता तस्य ...........***

यैस्त्विति सम्बन्धः । केचिद्वैशेषिकादायः स्वप्रकाशतामङ्गीकुर्वन्तीत्येतत्सूचयितुं तुशब्दः । ज्ञानस्य ईश्वरज्ञानस्य । तेषां पक्ष इति शेषः । तस्य ईश्वरस्य । कथं स्वप्रकाशत्वाभावे सर्वज्ञताभाव इत्यत आह स्वेति ।

**अनुव्याख्यानम्**

***................स्वज्ञानाधिगमं विना ॥***

स्वज्ञानाधिगमाभावादित्यर्थः । एकमेव हीश्वरज्ञानं तच्च स्वव्यतिरिक्तमेव विषयीकरोति न तु स्वरूपमिति कथमीश्वरः सर्वज्ञः स्यादिति ।

**सुधा**

स्वप्रकाशज्ञानाभावेऽपीश्वरस्य सार्वज्ञसम्भवं शङ्कते ज्ञानमिति ।

**अनुव्याख्यानम्**

***ज्ञानं विश्वाधिगं त्वेकं तज्ज्ञानविषयं परम् ॥***

***इति ज्ञानद्वयेनैव सर्ववित्परमेश्वरः ॥***

***इति चेत् ...............***

विश्वाधिगं स्वव्यतिरिक्तसमस्तविषयम् । तज्ज्ञानं विषयो यस्य तत्तथोक्तम् । स्यादयं दोषो यदीश्वरस्यैकमेव ज्ञानं स्यान्न चैवम् । द्वे खल्वीश्वरज्ञाने । तत्रैकं स्वव्यतिरिक्तद्वितीयज्ञानसहितसर्वविषयम् । द्वितीयं तु तज्ज्ञानविषयीकारि । एवञ्च ज्ञानस्य स्वविषयत्वाभावेऽपीश्वरस्यैवंविधज्ञानद्वयेनैव सर्ववित्त्वमुपपद्यत इति । तथाऽपीश्वरस्यासार्वज्ञं तज्ज्ञानस्य वा स्वप्रकाशत्वं दुष्परिहरमित्याशवानुत्तरमाह एष

**अनुव्याख्यानम्**

***.......... एष एवार्थस्तज्ज्ञानावसितो यदि ॥***

***स्वप्रकाशत्वमेव स्यात् ........***

आस्तां तावत्सजातीयात्मविशेषगुणयौगपद्यानुपपत्तिः । ज्ञानद्वयवानहं, ज्ञानद्वयेन सर्वज्ञोऽस्मि, इदं मे ज्ञानमेतज्ज्ञानविषयम् एतच्चैतद्विषयमित्यादिरेष एवार्थ ईश्वरेण ज्ञायते न वा । नेति पक्षे तस्य सार्वज्ञं न स्यात् । आद्ये किमेतयोरन्यतरेणोत ज्ञानान्तरेण ।

प्रथमस्येदमुत्तरम् ॥ एष एवार्थस्तयोरन्यतरेण ज्ञानेनावसितो विषयीकृतो यदि तदा तस्य ज्ञानस्य स्वप्रकाशत्वं स्यादेवेति । तत्कथमित्यत आह ज्ञानं हीति ।

**अनुव्याख्यानम्**

***.......... ज्ञानं ह्येतद्विशेषणम् ।***

यद्यप्येतज्ज्ञानं न निष्कृष्टं स्वस्य स्वविषयतामापद्यते । तथाऽपि ज्ञानविषयस्यैतस्य ज्ञानद्वयवानहमित्यादेरर्थस्य विशेषणं भवत्येव । तथा च विशिष्टार्थविषयत्वे विशेषणभूतस्वविषयत्वमवर्जनीयमेव । न हि दण्डिसाक्षात्कारे दण्डो न स्फुरतीति युक्तमिति ।

द्वितीये दोषमाह ज्ञानान्तरेणेति ।

**अनुव्याख्यानम्**

***ज्ञानान्तरेण चेदत्र भवेदेवानवस्थितिः ।***

ज्ञानान्तरेण तृतीयेन ज्ञानेन । यद्येषोऽर्थो विषयीक्रियते । अत्र अस्मिन्पक्षे अनवस्थितिर् ज्ञानद्वयवानीश्वर इति नियमाभावो भवेत् ।

यस्तु ज्ञानत्रयवानिति नियमं मन्यते स प्रष्टव्यः । किं ज्ञानत्रयवानहमस्मीत्यादिकमर्थमीश्वरो वेत्ति न वेति । द्वितीये तु पुनरसार्वज्ञम् । आद्ये किमेतत्त्रयान्यतमेन, उत चतुर्थेन । नाद्यः स्वप्रकाशतापत्तेः । द्वितीये पुनरनवस्थैव । एवं ज्ञानान्तरपरम्पराभ्युपगमव्यसनं दुर्वारं स्यात् ।

### **शेषवाक्यार्थचन्द्रिका**

एवं विधज्ञानद्वयेनैव सर्ववित्त्वमुपपद्यत इति मूलपाठः स्पष्टएव । क्वचित्सर्वविषयत्वमुपपद्यत इति पाठः । तत्र तज्ज्ञानस्येत्यनुवर्तनाद्विवक्षितसिद्धिः ॥ अनवस्थैवेति । ज्ञानत्रयवानेवेश्वर इति व्यवस्था न स्यादेवेत्यर्थः । यस्तु ज्ञानचतुष्टयवानीश्वर इति नियमं मन्यते स प्रष्टव्यः । किं ज्ञानचतुष्टयवानहमस्मीत्यादिकमर्थमीश्वरो वेत्ति न वेति । द्वितीये पुनरसार्वज्ञम् । आद्ये किमेतच्चतुष्टयान्यतमेनोत पञ्चमेन । नाद्यः । स्वप्रकाशत्वापत्तेः । द्वितीये ज्ञानचतुष्टयवानीश्वर इति नियमानुपपत्तिरेवेत्याशयेनाह एवं ज्ञानान्तरेति प्रसिद्धानवस्था तूत्पत्तिज्ञप्त्यप्रतिबन्धकत्वादत्र नाभिप्रेतेति ज्ञातव्यमित्याहुः ।

### **परिमल **

पदार्थमुक्त्वा तात्पर्यमाह स्यादयं दोष इति । एवशब्दतात्पर्यमाह आस्तां तावदिति ॥ इदं मे ज्ञानमिति । द्वितीयज्ञानं प्रथमज्ञानविषयम् । एतच्च प्रथमं ज्ञानं च, एतद्विषयं स्वातिरिक्तकृत्स्नविषयमित्यर्थः ॥ इत्यादिरिति । ज्ञानद्वयस्य यौगपद्यं विषयभेदमित्यादिरादिपदार्थः ॥ (निष्कृष्टमिति ?) तावता कथमनवस्थेत्याह एवं ज्ञानान्तरेति ।

### **यादुपत्यं**

द्वितीये पुनरनवस्थैवेति । ज्ञानत्रयवानीश्वर इति नियमाभावो भवेदित्यर्थः । एवं ज्ञानचतुष्टयादिनियमाभ्युपगमेऽपि पञ्चमादिज्ञानाभ्युपगमप्राप्त्या नियमाभाव एवापादनीय इत्याह एवं ज्ञानान्तरेति । प्रसिद्धानवस्था तूत्पत्तिज्ञप्त्यप्रतिबन्धकत्वादत्र नाभिप्रेतेति ज्ञातव्यम् ।

### **वाक्यार्थरत्नमाला **

सर्ववित्वमुपपद्यत इति मूलपाठ इति टीकायां मूलपाठो नाम स्वव्याख्येयं यन्मूलं तत्पाठोऽभिप्रेतः । मूले इत्यादि टीकाकृदुक्तेः स्वव्याख्येयग्रन्थस्य यन्मूलं तत्परत्वेनैव दृष्टत्वेऽपि क्वचित्स्वमूलविवक्षयापि प्रयोगे बाधकाभावेनात्र स्वमूलस्यैव ग्रहणोपपत्तेः । तथा च टीकायामिति फलतीति न दोषः । मूलपाठो मूलकोशपाठानुसारिपाठ इत्यप्याहुः । ज्ञानान्तरेणेत्यस्य तृतीयज्ञानेनेत्यर्थपक्षेऽनवस्थितज्ञानपरंपराया अप्राप्तेर्भाष्यस्थानवस्थितिशब्दं व्यवस्थित्यभावार्थतया व्याचष्टे । ज्ञानद्वयवानित्यादि मूलम् । ज्ञानान्तरेणेत्यस्य चतुर्थज्ञानेनेत्यर्थपक्षेऽपि पूर्ववदनवस्थित्यसम्भवेन व्यवस्थित्यभावार्थतया पूर्वमूलानुसारेण व्याचष्टे । ज्ञानत्रयवानेवेति । यदि चोक्तदोषपरिहाराय ज्ञानचतुष्टयवानिति नियमः स्वीक्रियते तर्हि तत्राप्युक्तदोषनिरासाय ज्ञानान्तरं स्वीकार्यमित्येवं ज्ञानान्तरपरंपरास्वीकारे पूर्वपूर्वस्वीकृतनियमभङ्गे प्राप्ते पूर्वोक्तानवस्थैव इत्याशयेनोत्तरवाक्यतात्पर्यं वदंस्तद्वाक्यमवतारयति । यस्तु ज्ञानचतुष्टयवानित्यादिना । अत्रेत्याशयेनेति पाठे तस्येत्याद्याशयेनेत्यर्थः । इत्याद्याशयेनेति मूलकोशानुसारिपाठस्तु स्वरस एव । आदिपदेनैतन्नियमं परित्यज्य ज्ञानपञ्चकवानित्येवं नियमस्वीकारे पूर्वस्वीकृतनियमत्यागेन ज्ञानान्तरं कल्पयतस्तव पञ्चमज्ञानकल्पनेऽप्युक्तदोषप्रसरेण तन्निवृत्यर्थं षष्टम् । तत्रापि चोक्तदोषनिवृत्तये सप्तमं कल्पनीयमित्येवं ज्ञानान्तरपरंपराभ्युपगमव्यसनं दुर्वारं स्यात् । न तु क्वचिद्ज्ञानान्तरकल्पनमात्रेणानवस्थितिरित्यस्य ग्रहणमिति ज्ञेयम् ।

