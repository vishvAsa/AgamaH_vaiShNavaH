+++
title = "१० कालविशेषा ईज्वरजन्याः"

+++


## विशेषाश्चैव कालस्य हरेरिच्छावशाः सदा

**कालविशेषा ईज्वरजन्याः**

**विशेषाश्चैव कालस्य हरेरिच्छावशाः सदा**

### **सुधा**

ननु ते कालभेदा यदि नित्यास्तदा स प्रसङ्गस्तदवस्थः । व्यर्थश्च कालभेदाभ्युपगमः । अनित्यत्वे तत्कारणं वाच्यमिति चेत् । सत्यम् । उपादानं तु प्रकृतिरेव । निमित्तमाह विशेषाश्चेति ।

## **अनुव्याख्यानम्**

***विशेषाश्चैव कालस्य हरेरिच्छावशाः सदा ॥***

न केवलं महदादि किन्तु कालस्य विशेषाश्च क्षणलवादयः । एवशब्दस्य हरेरेवेति सम्बन्धः । सदेत्यनेन न युगपत्सर्वक्षणसृष्टिर्येन तेषामपि क्षणिकत्वं स्यात् । किन्तु निरन्तरप्रवाहतयेत्युक्तं भवति ।

### **शेषवाक्यार्थचन्द्रिका**

ननु विशेषाश्चेत्युत्तरभाष्यमनर्थकम् । न च कालविशेषाणां किमुत्पादकमिति जिज्ञासायामुत्पादकसङ्कीर्तनमेतदिति वाच्यम् । कालविशेषाणां नित्यत्वस्यापि सिद्धान्तिनाऽङ्गीकर्तुं शक्यत्वेन तदनित्यत्वसिध्द्या तदुत्पादकजिज्ञासाया एव तं प्रत्यनुत्थानादित्यत उक्ताकाङ्क्षापूरकतयोत्तरवाक्यं योजयितुं नित्यत्वस्यानङ्गीकर्तव्यत्वोपपादनपुरःसरमनित्यतामङ्गीकार्य तदुत्पादकजिज्ञासामुत्थापयिति नन्विति ॥ स प्रसङ्ग इति । सृष्टिप्रलयसमयनियमानुपपत्तिरूप इत्यर्थः ॥ व्यर्थश्चेति । उक्तातिप्रसङ्गानिवारकत्वात्प्रयोजनान्तरस्य चाभावादिति भावः । ननु विशेषाश्चेत्युत्तरवाक्ये निमित्तकारणमुच्यते न तूपादानकारणं, तत्कथमिदमुपादानप्रश्नस्योत्तरं स्यात् । नेदमुपादानप्रश्नस्योत्तरम् । किन्त्वन्यदेव । इदं तु निमित्तप्रश्नस्यैवेत्यतो नानुपपत्तिरित्यभिप्रेत्य किमयमुपादानप्रश्नः किंवा निमित्तप्रश्न इति विकल्पद्वयं मनसि निधाय तत्राद्यं बहिरेव प्रदूष्य द्वितीयपक्षनिरासपरतयोत्तरभाष्यं योजयति सत्यमित्यादिना । मूले चशब्दोऽनुक्तसमुच्चयार्थ इत्यभिप्रेत्य तं दर्शयति न केवलमिति । तर्हीतरव्यावर्तकैवकारविरोध इत्यतो भिन्नक्रमत्वात्तस्य विशेषा इत्यनेनानन्वयान्न दोष इत्यभिप्रेत्य तस्यान्वयमाह एवशब्दस्येति ॥ न युगपदिति । युगपत्सर्वक्षणोत्पत्तौ उत्पन्नानां क्षणिकत्वे युगपदेव सर्वक्षणसमाप्त्यापत्योत्तरत्र क्षणाभावप्रसङ्गेन तत्कार्योपलम्भाभावप्रसङ्गादक्षणिकत्वमेव वाच्यमित्यक्षणिकत्वसिद्धिरिति भावः ।

### **परिमल **

प्रसङ्ग इति । सृष्टिप्रलययोरव्यवस्थाप्रसङ्ग इति भावः ॥ व्यर्थश्चेति । सृष्ट्यादेर् व्यवस्थित्यनापादकत्वादिति भावः ॥ तेषामपि क्षणिकत्वमिति । सर्वक्षणानामप्येकस्मिन्नेव क्षणेऽवस्थितिः स्यादित्यर्थः ॥ निरन्तरेति । अव्यवहितप्रवाहतयेत्यर्थः ।

### **यादुपत्यम्**

अक्षणिकत्वमिति । युगपत्सर्वक्षणसृष्ट्यङ्गीकारे क्षणानां प्रत्येकं सर्वाश्रयत्वेन सर्वक्षणावस्थायित्वप्राप्त्या तेषां क्षणमात्रावस्थायित्वरूपं क्षणिकत्वमनुपपन्नं स्यादित्यर्थः ।

### **श्रीनिवासतीर्थीया **

व्यर्थश्चेति । कालभेदाभ्युपगमेऽपि तस्य नित्यत्वेन सदा सृष्ट्यादिप्रसङ्गस्यानिवारणादित्यर्थः ॥ तदिति । कालभेदोत्पत्तावित्यर्थः ।

### **वाक्यार्थरत्नमाला **

युगपदेव सर्वक्षणसृष्टावपि कुतस्तेषामक्षणिकत्वं तत्सृष्टिपक्षेऽपि क्षणिकत्वस्यैवोपपत्तेः । ततश्च क्षणिकत्वसिध्यर्थं निरन्तरप्रवाहतया सृष्टिज्ञापकपदेतिपदं व्यर्थमित्यतो युगपत्सृष्ट्यङ्गीकारे सिद्धान्त्यभिमतक्षणिकत्वपक्षेऽनुपपत्तिं दर्शयन्नेव युगपत्सर्वक्षणसृष्टौ क्षणानामक्षणिकत्वसिद्धिमुपपादयति । युगपदिति । यदि सर्वेऽपि क्षणा युगपदेवोत्पन्नाः क्षणमात्रावस्थायिनश्च तर्हि तेषां युगपदुत्पन्नसर्वक्षणानामेकक्षणावस्थानानन्तरमेव नाशो वाच्यः । तथा च तन्नाशानन्तरं क्षणाभावापत्या कालरूपकारणाभावेन तदानीं कार्योत्पादस्यायोगे तदुपलम्भायोगप्रसक्तिरिति न तेषां क्षणिकत्वं वक्तुं युक्तम् । ततश्चाक्षणिकत्वमेवाङ्गीकार्यम् । तदङ्गीकार एवोत्तरत्रापि कालसत्वप्रयुक्तकार्योपलम्भसंभवात् । यदा क्षणिकत्वानुपपत्तिस्तर्ह्यस्त्वक्षणिकत्वमिति तु न शङ्कार्हम् । सिद्धान्ते तदनङ्गीकारात् । सर्वक्षणानामेककालत्वे उक्तव्यवस्थानिर्वाहानुपपत्तेश्च । अत एव यथास्वमिति वक्ष्यति । तस्मात्क्रमेण सर्वक्षणोत्पत्तिरेव वाच्या । तदाच क्षणिकत्वसिद्धान्तहानेरभावः । उत्तरत्रापि क्षणसद्भावेन कार्योपलम्भोपपत्तेरक्षणिकत्वस्यानङ्गीकर्तव्यत्वम् । तदेवंप्रकारेण सर्वक्षणानां निरन्तरप्रवाहतया सृष्टिर्नतु युगपत्सृष्ठिरिति ज्ञापयितुं सदैवेश्वरेच्छानिमित्तका इत्युक्तमिति निष्कृष्ठोऽर्थः । यत्त्वन्यथाख्यातौ युगपत्सर्वक्षणसृष्ट्यङ्गीकारे क्षणानां प्रत्येकं सर्वाश्रयत्वेन सर्वक्षणावस्थायित्वप्राप्त्या तेषां क्षणमात्रावस्थायित्वरूपं क्षणिकत्वमुपपन्नं नस्यादित्यर्थप्रतिपादनम् । तदप्युक्तव्याख्यानेनैव निराकृतप्रायम् । युगपत्सर्वक्षणावस्थायित्वेऽपि युगपदित्युक्तैकक्षणावच्छेदेनेत्युक्तयैव क्षणमात्रसम्बन्धित्वस्यापि प्राप्तेः । प्रत्यभिज्ञाविरोधिक्षणिकत्वस्य पूर्वोत्तरभावानापन्नक्षणसम्बन्धित्वरूपतया तदहानेश्च । तस्माट्टीकोक्तरीत्यैवै तद्य्वाख्यानं युक्तम् । मूले सर्वक्षणेति क्षणपदमुपलक्षणम् । लवादिष्वपि क्षणवदेव लवादिकालमात्रावस्थायित्वसंरक्षणायां तेषामपि युगदुत्पत्तेरनिष्टत्वात् । अत एव विशेषा इत्येतत्क्षणलवादय इति व्याख्यातमिति ज्ञेयम् ।

------------------------------------------------------------------------

सर्वे निमेषा इति हि श्रुतिरेवाह सादरम्

**सर्वे निमेषा इति हि श्रुतिरेवाह सादरम्**

### **सुधा**

ननु कालविशेषाणां परमेश्वराज्जन्म कुतः प्रमाणात्सिद्धमित्यत आह सर्व इति ।

## **अनुव्याख्यानम्**

***सर्वे निमेषा इति हि श्रुतिरेवाह सादरम् ॥***

‘सर्वे निमेषा जज्ञिरे विद्युतः पुरुषादधी’ति श्रुतिरेव कालविशेषाणामीश्वराज्जनिमाह हि इत्यर्थः । विशेषेण द्योतत इति विद्युत्तस्मात्परमपुरुषात्सर्वे निमेषाः कालभेदा अधिजज्ञिरे यथास्वं जायन्त इति । नन्वेषा श्रुतिः कालोपाधीनामीश्वराज्जननमाह, न तु कालस्य । तथा सति काष्ठाकलामुहूर्ताश्चेत्युत्तरवाक्यस्य पौनरुक्त्यप्रसङ्गात् । न हि सर्वनिमेषातिरिक्तं काष्ठाकलादिकमस्ति । उपाधयस्तु निमेषादिरूपाः पृथगेवेति न तत्र पुनरुक्तिदोष इत्यत उक्तं सादरमिति । यत्सर्वनिमेषजन्माभिधाय पुनः काष्ठादिजन्माभिधत्ते तदादरार्थमित्यतो न पुनरुक्तिदोषः । उपाधिभेदस्तु नोपपद्यत इत्युक्तमेवेति ।

### **शेषवाक्यार्थचन्द्रिका**

‘नन्वत्र विद्युतो भारत्याः पुरुषाद्भर्तुर्वायोरिति’ वायोरेव कालविशेषकारणत्वमुच्यते, तत्कथं परमेश्वरस्य तत्कारणत्वे एतच्छत्युदाहरणमित्यतो नेमे व्यधिकरणे पञ्चम्यौ, किन्तु समानाधिकरणे इति भावेन भगवत्परतया श्रुतिं व्याचष्टे विशेषेणेति । युगपदेव सर्वकालविशेषाणां सृष्टिर्भवतीति भ्रान्तिवारणायाह यथास्वमिति । स्वं स्वीयं कालमनतिक्रम्य यथास्वम् । यस्य कालविशेषस्य यदा सृष्टिरुचिता तदा स कालविशेषः पुरुषाज्जायत इत्युक्तं भवति । काष्ठाकलामुहूर्ताश्चेति । यद्यपि ‘कलामुहूर्ता काष्ठाश्चे’ति श्रुतिपाठस्तथाऽपि काष्ठानां कालमहूर्तापेक्षया ‘क्षणद्वयं लवः प्रोक्तो निमेषस्तु लवद्वयम् । अष्टादशनिमेषाः स्युः काष्ठास्त्रिंशत्तु ताः कलाः । त्रिंशत्कलो मुहूर्तः स्यादि’ति वचनसिद्धतत्प्राथम्यद्योतनाय प्रथमग्रहणं न तु तथैव श्रुतिपाठाभिप्रायेणेत्यदोषः । ‘श्रीश्च ते लक्ष्मीश्च पत्न््नयावि’तिवच्छाखान्तरपाठोऽयमिति वा ॥ न हि सर्वनिमेषातिरिक्तमिति । सर्वकालभेदातिरिक्तमित्यर्थः । निमेषशब्दस्य कालभेदपरतया व्याख्यातत्वात् । तथा च पुनस्तद्वचने पुनरुक्तिरिति भावः । स्वमते तु नायं दोष इत्याह उपाधयस्त्विति । श्रुतौ निमेषपदमुपाध्यन्तरोपलक्षकमिति भावेन निमेषादीत्यादिपदप्रयोगः । अक्षिपक्ष्मसंयोगतरणिपरिस्पन्दविशेषादिरूपा इत्यर्थः ॥ पृथगेवेति । तत्तदुपाध्यवच्छिन्नकाष्ठादिकालापेक्षयेति शेषः ॥ उक्तमेवेति । ‘नानिर्वाच्यं हि तेनेष्टमि’त्यादिनेति शेषः ।

### **परिमल **

यौगपद्यनिरासायोक्तं यथास्वं जायन्त इति । स्वस्वोचितकाल एवेत्यर्थः ॥ इत्युत्तरवाक्यस्येति । ‘कलामुहूर्ताः काष्ठाश्चे’त्येवमुत्तरवाक्यश्रवणेऽपि तत्र यथाश्रुतपाठक्रमो न विवक्षितः । किन्तु काष्ठादिक्रम एव । ‘अष्टादशनिमेषास्तु काष्ठास्त्रिंशत्तु ताः कलाः’ इत्यमराद्युक्त्या काष्ठाद्युत्पत्तिक्रमानुरोधेनास्मदुक्तक्रम एव श्रुतौ विवक्षित इति भावेन काष्ठाकलेत्यनुवादः कृत इति ध्येयम् । इत्युक्तमेवेति । ‘उपाधिजन्यं तद्गम्यमि’त्यादिनेति भावः ।

### **यादुपत्यं**

युगपदेव सर्वकालविशेषसृष्टिवारणायाह यथास्वमिति । स्वं स्वीयं कालमनतिक्रम्येति यथास्वम् । यस्य कालविशेषस्य यदा सृष्टिः प्रमिता तदा स कालविशेषः पुरुषाज्जात इत्यर्थः ॥ काष्ठाः कला मुहूर्ताश्चेति । यद्यपि ‘कला मुहूर्ताः काष्ठाश्चे’ति श्रुतिपाठस्तथाऽपि काष्ठानां कलामुहूर्ता पेक्षया प्राथम्यद्योतनायादौ ग्रहणमिति मन्तव्यम् । अत एवाहुः । ‘क्षणद्वयं लवः प्रोक्तो निमेषास्तु लवद्वयम् । अष्टादश निमेषाः स्युः काष्ठास्त्रिंशत्तु ताः कलाः । त्रिंशत्कलो मुहूर्ताः स्यादि’ति । न हि सर्वनिमेषातिरिक्तमिति । निमेषशब्दस्य कालभेदपरतया व्याख्यातत्वात्सर्वकालभेदातिरिक्तं काष्ठादिकं न ह्यस्तीत्यर्थः । तथा च पुनस्तद्वचने पुनरुक्तिरिति भावः । स्वमते तु न पौनरुक्त्यमित्याह उपाधयस्त्विति । अक्षिकक्ष्मसंयोगतरणिपरिस्पन्दविशेषादिरूपा इत्यर्थः । तथा च श्रौत निमेषपदमन्योपाध्युपलक्षकमिति भावः । पृथगेवेति । तत्तदुपाध्यवच्छिन्नकाष्ठादिकालापेक्षयेति शेषः ॥ उक्तमेवेति । ‘नानिर्वाच्यं हि तेनेष्टमत औपाधिकान्ययोः । सत्यत्वात्को विशेष’ इत्यत्रेति शेषः ।

### **श्रीनिवासतीर्थीया **

विद्युतः पुरुषादिति सामानाधिकरण्यमित्यभिप्रेत्य तत्र विद्युच्छब्दं निर्वक्ति विशेषेणेति । कालोपाधीनाम् अक्षिपक्ष्मसंयोगादिरूपनिमेषाद्युपाधीनाम् । पृथगेव कालादित्यर्थः ।

### **वाक्यार्थरत्नमाला **

नेमे व्यधिकरणे पञ्चम्याविति । अत्र व्यधिकरणत्वेन पञ्चमीनषेधस्य विशिष्टविषयत्वाद्विशिष्टनिषेधस्य च लाघवेन विशेषणनिषेधे पर्यवसानादेतयोः पञ्चमीस्वरूपविशेष्याभ्युपगमपूर्वकत्वसिध्याऽन्यतरषष्टीत्वानभ्युपगमस्याप्यर्थतो लाभेन पूर्वशङ्कानिराससिद्धेस्तन्निरासाय षष्टीत्वमप्येकत्र निषिध्योभयोरपि पञ्चम्यन्तत्वाभावसंपादनानन्तरं व्यधिकरणत्वाभाव उच्यत इति शङ्कानवकाशः । योजनातु इमे पञ्चम्यौ ते च न व्यधिकरणे । किं त्वित्यादि । श्रुतिस्थं निमेषपदं सर्वकालविशेषोपलक्षणमित्याशयेन कालभेदा इति व्याख्यास्यत इति तदाशयं दर्शयितुं सर्वकालविशेषाणामित्यनुवादः । श्रुतिपाठ इति । नारायणोपनिषदि पाठ इत्यर्थः । कलामुहूर्तापेक्षयेति । अनेन कलामुहूर्तयोर्यथाश्रुत एव क्रमोऽस्तीति सूचितम् । तत्प्राथम्येति । कलामुहूर्तापेक्षया प्राथम्येत्यर्थः । अत एवैतदुपनिषत्परभाष्ये कला इत्यादिश्रुतपाठमुपादायापि निमेषेभ्योऽप्यधिकाः कलाविशेषाः काष्टाः । ताभ्योऽप्यधिकाः कलाः । ततोप्यधिका मुहूर्ता इति क्रमान्तरेणैव व्याख्यानपूर्वकमष्ठादशनिमेषास्त्वित्यादिपूर्वाचार्यवचनं साधकतयोक्तम् । अत एव च प्रशस्तदेवाचार्यैः क्षणलवनिमेषकाष्टाकलामुहूर्तयामाहोरात्रार्धमासेत्यादिना कालस्वरूपनिरूपणावसरे काष्टा कलेत्येवोक्तम् । सृष्टिसंहारप्रकरणस्थ वर्षशतान्त इति प्रशस्तदेवोक्तिव्याख्यावसरे किरणावल्यां क्षणद्वयं लवः प्रोक्तो निमेषस्तु लवद्वयम् । अष्टादशनिमेषा इत्यादिना काष्टादिक्रम एव स्वीकृत इति भावः ।

त्रिंशत्कल इति । तास्तु त्रिंशत्क्षणः प्रोक्त इत्युत्तराधिकरणटीकोदाहृतवाक्यं तु ज्योतिःशास्त्रसंमतक्षणादिस्वरूपकथनरूपं वाक्यान्तरम् । अत एवोक्तोपनिषद्भाष्ये तदुदाहरणमिति ज्ञेयम् । शाखान्तरपाठोयमिति वेति । अत एवोक्तं परकीयनारायणोपनिषद्भाष्ये । तदीयपाठसंप्रदायस्तु देशविशेषेषु बहुविध उपलभ्यते । तत्र यद्यपि शाखाभेदः कारणम् । तथापि त्तैत्तरीयशाखाध्यायकैस्तद्देशनिवासिभिः शिष्टैरादृतत्वात्सर्वोऽपि पाठ उपादेय एवेति । तथा मानोहिंसीज्जातवेदो गामश्वं पुरुषं जगत् । अबिभ्रदग्न आगहि श्रिया मा परिपातयेत्यन्तानन्तरमित ऊर्ध्वं तेषु देशेषु श्रुतिपाठोऽत्यन्तविलक्षणः । तत्र विज्ञान प्रभृतिभिःपूर्वनिबन्धकारैर्द्राविडपाठस्यादृतत्वाद्वयमपि तमेवादृत्य व्याख्याम इति चोक्तमिति भावः । किरणावल्यामिति । निमेष इत्यनन्तरम् इत्यादिगणितशास्त्रानुसारेण ग्राह्यमिति तत्र चोक्तेरिति भावः ।

