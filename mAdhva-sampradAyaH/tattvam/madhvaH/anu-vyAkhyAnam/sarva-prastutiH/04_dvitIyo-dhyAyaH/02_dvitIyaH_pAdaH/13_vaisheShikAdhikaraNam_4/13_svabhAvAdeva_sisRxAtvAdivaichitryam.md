+++
title = "१३ स्वभावादेव सिसृक्षात्वादिवैचित्र्यम्"

+++


## स्वभावादेव हीच्छैषा

**स्वभावादेव सिसृक्षात्वादिवैचित्र्यम्**

**स्वभावादेव हीच्छैषा**

### **सुधा**

यदुक्तं यदेश्वरेच्छा सिसृक्षाकारा व्यज्यते तदा महदादिसृष्टिर्भवति । यदा तु सञ्जिहीर्षारूपा सम्पद्यते तदा संहारो भवतीति । तत्रेदं वैचित्र्यं किन्निमित्तमिति वाच्यम् । न च कालविशेषो निमित्तमिति युक्तम् । तस्येश्वरेच्छायत्तत्वात् । नापि पुरुषार्थायत्तम् । पारतन्त्र्यापत्तेरित्यत आह स्वभावादेवेति ।

**अनुव्याख्यानम्**

***स्वभावादेव हीच्छैषा .........***

एषा विचित्रा । तस्मात्कालविशेषाणामीश्वराधीनत्वे नेतरेतराश्रयदोषापत्तिरिति हिशब्दार्थः । कुत एतदित्यत आह देवस्येति ।

## **अनुव्याख्यानम्**

***........... देवस्यैष इति श्रुतेः ॥***

***एतदवगम्यत इति शेषः ।***

### **शेषवाक्यार्थचन्द्रिका**

तस्येश्वरेच्छायत्तत्वादिति । तथा चान्योन्याश्रय इति भावः । पुरुषार्थायत्तं पुरुषप्रयोजनाधीनम् । ईश्वराधीनत्वे ईश्वरेच्छाधीनत्वे ॥ नेति । ईश्वरेच्छायाः कालविशेषाधीनत्वाभावादिति भावः । साकाङ्क्षत्वप्रयुक्तवाक्याभासतानिरासायापेक्षितं पूरयति एतदिति । ‘ज्ञापकश्चायमर्थो न कारक’ इति न्यायं मनसि निधायोक्तम् अवगम्यत इति ।

### **परिमल **

पुरुषार्थेति । सृष्टिसंहारादेः कालभेदेनाव्यवस्थितत्वे पुरुषाणाम(प्य)र्थ्यमानप्रयोजनासिद्धेस्तदर्थमेवं वैचित्र्यमुपेयमिति च नेत्यर्थः । इति श्रुतेरिति पञ्चम्या अन्वयमाह एतदवगम्यत इति शेष इति ।

### **यादुपत्यं**

तस्येश्वरेच्छेति । तथा चेतरेतराश्रयत्वापत्तिरिति भावः । पुरुषार्थेति । पुरुषप्रयोजनाधीनमित्यर्थः ।

### **श्रीनिवासतीर्थीया **

तस्येश्वरेच्छायत्तत्वादिति । तथा च सृष्टिसंहाररूपकालविशेषे प्राप्ते तदुपाधिकसिसृक्षासञ्जिहीर्षारूपेच्छाप्राप्तिः, तत्प्राप्तौ च तदायत्तकालविशेषप्राप्तिरित्यन्योन्याश्रय इति भावः । नेतरेतराश्रयत्वमिति । कालविशेषाणामौपाधिकत्वाङ्गीकार एवेतरेतराश्रयो, न स्वाभाविकानामीश्वराधीनत्व इत्यर्थः ।

### **वाक्यार्थरत्नमाला **

मूले देवस्येतीति । अयमेष इयमिच्छेति योजनात्राभिमता गीताभाष्यटीकायां तथा योजनात् । तत्र प्रवृत्तेरेव प्रकृतत्वात्तत्पूर्विकाप्रवृत्तिरिति यावदित्यधिकमुक्तम् ।

