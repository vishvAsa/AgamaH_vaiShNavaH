+++
title = "१६ श्रुतिविरुद्धत्वान्नोपादेयं तन्मतम्"

+++


## ॐ अपरिग्रहाच्चात्यन्तमनपेक्षा ॐ

**श्रुतिविरुद्धत्वान्नोपादेयं तन्मतम्**

**ॐ अपरिग्रहाच्चात्यन्तमनपेक्षा ॐ**

### **सुधा**

ॐ अपरिग्रहाच्चात्यन्तमनपेक्षा ॐ ॥ इति सूत्रं व्याचष्टे श्रुतीनां चेति ।

## **अनुव्याख्यानम्**

***ॐ अपरिग्रहाच्चात्यन्तमनपेक्षा ॐ ॥***

***....... श्रुतीनां च विरुद्धत्वान्न तन्मतम् ॥***

***उपादेयमतश्चायमविरुद्धः समन्वयः ॥ २२६ ॥***

सम्बन्धमात्रे षष्ठी । अन्यथा तृतीया स्यात् । श्रुतयश्च ‘आत्मन आकाश’ इत्याद्यास्तत्र तत्रोदाहृता ज्ञातव्याः । वैशेषिकादिमतस्यानुपादेयत्वे सिद्धे किं लब्धमित्यत आह अतश्चेति अयं सकलगुणपूर्णपरब्रह्मविषयः । अविरुद्ध इति न वैशेषिकादिमतविरोधेनासमञ्जसो मन्तव्य इति भावः ॥ २२६ ॥

### **शेषवाक्यार्थचन्द्रिका**

ॐ अपरिग्रहाच्चात्यन्तमनपेक्षा ॐ ॥ सम्बन्धमात्र इति । करणत्वादिरूपसम्बन्धविशेषाविवक्षया तत्सामान्यविवक्षया च श्रुतीनामिति षष्ठीत्यर्थः । कुतोऽत्र करणत्वाविवक्षा सम्बन्धसामान्यविवक्षा चाश्रयणीयेत्यत आह अन्यथेति । श्रुतीनां निरूपणक्रियाकरणत्वात्कर्तृकरणयोस्तृतीयेति तत्र तृतीयाविधानात् श्रुतिभिरिति तृतीया स्यादित्यर्थः ॥ श्रुतयश्चेति । ‘आत्मन आकाश’ इत्यादिश्रुतिभिराकाशादिक्रमेण सृष्टेरुक्तत्वाद् व्द्यणुकादिक्रमेण सृष्टिवादिनस्तच्छतिविरोध इत्याशयः ॥ इति वैशेषिकाधिकरणं समाप्तम् ॥ २२६ ॥

### **परिमल **

अपरिग्रहाच्च । वस्तुतो विरोधस्य सत्वादविरुद्ध इति कथमुक्तिरित्यत आह न वैशेषिकादिमतेति ॥ ॥ २२६ ॥

### **श्रीनिवासतीर्थीया **

सम्बन्धमात्र इति । तच्च बाध्यबाधकरूपमिति भावः । अन्यथेति । करणत्वविवक्षायां श्रुतिभिरिति तृतीया स्यादित्यर्थः । श्रुतयश्चेति । तथा चाकाशस्य नित्यत्वाङ्गीकारे तद्विरोधः स्यादित्यर्थः ॥ २२६ ॥

**॥ इति वैशेषिकाधिकरणम् ॥**

