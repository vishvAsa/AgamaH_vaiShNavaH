+++
title = "०९ कुतः कार्योत्पत्तिः सर्वदा नास्ति"

+++


## नित्येच्छत्वात्परेशस्य परमाणुसदात्वतः

**कुतः कार्योत्पत्तिः सर्वदा नास्ति**

**नित्येच्छत्वात्परेशस्य परमाणुसदात्वतः**

### **सुधा**

अनुपपत्त्यन्तरं वैशेषिकादिदर्शने दर्शयन् ‘नित्येमव च भावात्’ इति सूत्रं व्याख्याति नित्येच्छत्वादिति ।

## **अनुव्याख्यानम्**

***नित्येच्छत्वात्परेशस्य परमाणुसदात्वतः ॥***

***अदृष्टकालयोश्चैव भावात्कार्यं सदा भवेत् ॥***

वैशेषिकादयो हि कालविशेषे व्द्यणुकादिप्रक्रमेण महाभूतसृष्टिमभ्युपगच्छन्ति । तत्तदीयप्रक्रियापर्यालोचनायां नोपपद्यते । किन्तु तत्पक्षे कार्यं सदा भवेत्। यदाऽभिलष्यते ततः प्रागपि भवेत् । कुतः । कारणसामग्रीसम्पत्तिनिबन्धनो हि कार्योत्पत्तेः कालनियमः । तत्रदिसृष्टौ परमाणवः समवायिकारणभूतास्तावत्सदा विद्यन्ते । निमित्तकारणं चेश्वरेच्छा नित्यैव । तथा कालो दि(क्च)क् । यद्यप्यदृष्टं धर्माधर्मसमाख्यातं न नित्यं तथाऽपि प्रलयेऽस्तीत्यङ्गीक्रियत एव । वृत्तिलाभस्तदा नास्तीति चेन्न । तस्यापीश्वरेच्छादिकारणकस्य तद्भावेऽभावानुपपत्तेः । अत एव परमाणुसंयोगस्यासमवायिकारणस्याभावान्न सदा सृ(सदादिसृ)(महदादिसृ)ष्टिरिति निरस्तम् । संयोगानुत्पादस्याप्यनुपपत्तेः । तदसमवायिकारणकर्माभावादिति चेन्न । तदनुत्पादस्याप्ययोगात् । न चातोऽन्यद्व्द्यणुकादेः कारणमस्ति । यद्वैकल्पादभिलषितसमयात्प्राक् कार्याभावो भवेत् । सत्यां चाभिमतसामग्य्रां कार्यानुदये पश्चादपि नोत्पद्येत । नियामकाभावादिति । सदात्वं सदातनत्वम् । भावात् प्रलयेऽपीति शेषः । एवशब्दस्य सैदैवेति सम्बन्धः । कार्यं भवेदिति चाभ्युपगम्योक्तम् । वस्तुतस्तु तत्पक्षे कदाऽपि व्द्युणुकाद्युत्पत्तिर्न सम्भवति । विनाशकारणस्येश्वरेच्छादेः सदातनत्वेन सत्प्रतिपक्षत्वात् । कार्योत्पत्तिसहकृतमेवेश्वरेच्छादिकं विनाशकारणमित्यङ्गीकारेऽप्युत्पत्त्यनन्तरमेव विनाशः प्रसज्येतेति । अत एव सृष्ट्यादीति वक्ष्यति ।

### **शेषवाक्यार्थचन्द्रिका**

अङ्गीक्रियत एवेति । अदृष्टस्य प्रलयेऽसत्वेऽसतः कारणत्वायोगेनादिकालीनकार्यकारणत्वाभावापत्त्या सर्वोपत्तिमतां निमित्तमित्यभ्पुपगमभङ्गप्रसङ्गादिति भावः ॥ वृत्तिलाभ इति । वृत्तिनिरोधापगम इत्यर्थः । प्रलयहेतुनाऽदृष्टेन प्रतिबन्धाभाव इति यावत् । प्रलयकाले सर्गहेत्वदृष्टानां प्रलयहेत्वदृष्टेन प्रतिबद्धत्वरूपो वृत्तिनिरोध एवास्ति न तदपगमरूपो वृत्तिलाभ इति भवः ॥ अभ्युपगम्योक्तमिति । विरोधसामग्रीविरहमभ्युपगम्य सर्वदा कार्यसत्त्वमापादितमित्यर्थः । अस्याभ्युपगमवादत्वे मूलकारीयं ज्ञापकमाह अत एवेति । अन्यथा सृष्टीच्छेत्येवावक्ष्यदिति भावः ।

### **परिमल **

वृत्तिलाभ इति । कार्योन्मुखत्वमित्यर्थः । तस्यापीति । अभावानुपपत्तेरित्यन्वयः ॥ न महदादीति । व्द्यणुकादीति वक्तव्ये महदादीत्युक्तिर्व्द्यणुकादिप्रक्रिया न प्रामाणिकी महदादिप्रक्रियैव प्रामाणिकीति सूचयितुम् । सत्यां चाभिमतसामग्य्रां कार्यानुत्पादे पश्चादपि नोत्पद्येतेति । एतेन ‘उभयथापि न कर्मातस्तदभाव‘ इति सूत्रमपि व्याख्यातं भवति ॥ सृष्ट्यादीति वक्ष्यतीति । अत्रानभिप्रेतत्वे स्वमतदोषोद्धारग्रन्थे लयोपादानाय आदिपदं न प्रयुञ्जीतेति भावः ।

### **यादुपत्यं**

वृत्तिलाभ इति । वृत्तिनिरोधापगम इत्यर्थः । प्रलयहेतुनाऽदृष्टेन प्रतिबन्धाभाव इति यावत् । प्रलयकाले सर्गहेत्वदृष्टानां प्रलयहेतुनाऽदृष्टेन प्रतिबद्धत्वरूपो वृत्तिनिरोध एवास्ति, न तदवगमरूपो वृत्तिलाभ इति भावः ॥ ईश्वरेच्छादेः सदातनत्वेनेति । अनेन सूत्रस्यार्थान्तरमुक्तमिति ज्ञातव्यम् ।

### **श्रीनिवासतीर्थीया **

तस्यापि वृत्तिलाभस्यापि ॥ अङ्गीकार इति । तथा चादौ व्द्यणुकाद्युत्पत्त्या भाव्यमेवेत्यर्थः । वस्तुतस्त्वित्युक्तमाचार्यानभिप्रेतं कुत उच्यत इत्यत आह अत एवेति ।

### **वाक्यार्थरत्नमाला **

कारणसामग्रीसंपत्तीति मूलम् । कारणस्य सामग्री कारणसामग्री । समशब्दाद्गुणवचनब्राह्मणादिभ्यः कर्मणि चेति सूत्रेण भावे ष्यञि यस्येति चेत्यकारलोपे आदिवृद्धौ सामग्य्रशब्दनिष्पत्तौ ष्विद्गौरादिभ्यश्चेति ङीषि हलस्तद्धितस्येति सूत्रेण हल उत्तरस्य तद्धितयकारस्य लोपे सामग्रीति रूपम् । तथा चौचितीतिवत्सामग्य्ररूपधर्मवाचकतया सामग्रीपदेनैव कारणसमुदायलाभावभावान्न कारणपदवैय्यर्थ्यप्रसङ्गः । इदं च जिज्ञासाधिकरणे व्युत्पादितम् । युक्तिपादे च कारणपौष्कल्यमिति व्याकुर्वताऽभिप्रेतमिति नेह व्युत्पादितवांष्टीकाकार इति ज्ञेयम् । तत्रेति मूलम् । कारणसामग्रीपदोक्तकारणकलापमध्य इत्यर्थः । आदिसृष्टौ समवायिकारणभूता इति सम्बन्धः । एवमादिसृष्टौ निमित्तकारणं चेति योजनीयम् । तेनादिसृष्टौ क्लृप्तकारणानां ततः प्राक् प्रलयकालेऽपि सत्वप्रतिपादनलाभः । दिक्चेति निमित्तकारणमित्यनुवर्तते । अदृष्टमित्यत्राप्यनुवृत्तिः ।

------------------------------------------------------------------------

न हि कालविभेदोऽस्ति तत्पक्षे

**न हि कालविभेदोऽस्ति तत्पक्षे**

### **सुधा**

स्यादेवं यदि कालमात्रं सृष्टेर्वा संहारस्य वा कारणं स्यात् । न चैवम् । किन्तु कालविशेष एवातस्तद्भावाभावाभ्यां सृष्टिसंहारनियमो घटते । तथा नेश्वरेच्छामात्रं सृष्ट्यादिहेतुः किन्तु तद्विशेष एव ततस्तद्भावाभावप्रयुक्ता सृष्ट्यादिव्यवस्था स्यादिति चेन्न । किं कालदेशादेरौपाधिको भेदः, किंवा स्वाभाविकः । नाद्यः निरस्तत्वात् । द्वितीये त्वपसिद्धान्त इत्याह न हीति ।

## **अनुव्याख्यानम्**

***न हि कालविभेदोऽस्ति तत्पक्षे .......***

हिशब्देन ‘आकाशकालदिशामेकैकत्वादि’त्यादितद्वाक्यं स्मारयति । कालेतीश्वरेच्छाया अप्युपलक्षणम् ।

### **शेषवाक्यार्थचन्द्रिका**

कालविशेष एवेति । सृष्टिकालसंहारकालरूप इत्यर्थः ॥ नियम इति । कालमात्रस्य सर्वदा सत्त्वेऽपि सृष्टिकारणसृष्टिकालस्य संहारकाले, संहारकारणस्य च संहारकालस्य सृष्टिकालेऽभावादिति भावः ॥ तद्विशेष एवेति । सिसृक्षासञ्जिहीर्षारूप इत्यर्थः ॥ निरस्तत्वादिति । कालविशेषस्य सृष्ट्याद्युपाधिनिबन्धनत्वे सृष्ट्यादिकमन्तरेण सृष्ट्यादिकालानुपपत्तिः । सृष्ट्यादिकालमन्तरेण च सृष्ट्याद्यनुपपत्तिरित्यन्योन्याश्रयत्वप्रसङ्गात् । तथेच्छाविशेषस्यापि सृष्ट्याद्युपाधिनिबन्धनत्वे सृष्ट्यादिकमन्तरेण सिसृक्षाद्यनुपपत्तिः सिसृक्षादिकमन्तरेण च सृष्ट्याद्यनुपपत्तिरित्यन्योन्याश्रयप्रसङ्गान्न कालविशषादेरौपाधिकत्वमिति भावः । यद्यपीच्छाविशेषस्येव कालविशेषस्यौपाधिकता पूर्वं न निराकृता, तथाऽपीच्छाविशेषस्यौपाधिकत्वनिरसकन्यायस्यात्राप्यविशिष्टत्वेन तन्निरासेनैवैतन्निरसोऽपि सिद्ध एवेत्यभिप्रेत्य निरस्तत्वादित्युक्तमित्यवधेयम् ।

### **परिमल **

निरस्तत्वादिति । ‘उपाधिजन्यं तद्गम्यमिति चौपाधिकमि’त्यादिना निरस्तत्वादित्यर्थः ।

### **श्रीनिवासतीर्थीया **

तद्विशेष एव सृष्टिविषयकेच्छासंहारविषयकेच्छारूपः ॥ औपाधिक इति । सृष्ट्याद्युपाधिनिबन्धनो भेद इत्यर्थः ।

### **वाक्यार्थरत्नमाला **

अत्रैव निराकरणस्य योजने निरस्तत्वादित्यस्यास्वारस्यमित्याशयेनाशङ्क्य निराकरोति । यद्यपीत्यादिना । निरस्तत्वादित्युक्तमित्यवधेयमित्यनन्तरं तद्वाक्यं स्मारयतीति । आकाशकालदिशामेकैकत्वादपरजात्यभावे पारिभाषिक्यस्तिस्रः संज्ञा भवन्तीति प्रशस्तदेवाचार्येणाकाशप्रकरणे उक्तत्वादिति भावः । इति ग्रन्थो मूलकोशानुसारात् । मूलकोशेहि प्रतीकमात्रमुपादाय स्थलनिष्कासनावकाशाभावेन बिंदवः पार्श्वतो निक्षिप्ताः संति । तेन तस्थलं निष्कास्य लेखनीयमिति तट्टीकाकृदाशयः । लेखकस्तु तदाशयमविज्ञाय वाक्यार्थलेखनाभावं मत्वा प्रतीकोपादानमपि त्यक्तवानिति ज्ञेयम् ।

