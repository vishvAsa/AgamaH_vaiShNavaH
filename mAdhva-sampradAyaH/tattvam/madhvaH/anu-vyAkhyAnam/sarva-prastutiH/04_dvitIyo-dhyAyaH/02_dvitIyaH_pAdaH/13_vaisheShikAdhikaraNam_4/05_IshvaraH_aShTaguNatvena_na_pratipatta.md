+++
title = "०५ ईश्वरो ऽष्टगुणत्वेन न प्रतिपत्तव्यः"

+++


## न चामन्दसदानन्दस्यन्द्यनन्तगुणार्णवः

**ईश्वरो ऽष्टगुणत्वेन न प्रतिपत्तव्यः**

**न चामन्दसदानन्दस्यन्द्यनन्तगुणार्णवः**

### **सुधा**

एवं समवायं निराकृत्येदानीं सम्बन्धप्रसङ्गेन सम्बन्धिनामपि गुणादीनां प्रसक्तत्वादीश्वरगुणसङ्ख्याविप्रतिपत्तिं निराकरोति न चेति ।

## **अनुव्याख्यानम्**

***न चामन्दसदानन्दस्यन्द्यनन्तगुणार्णवः ॥***

***ईश्वरोऽष्टगुणत्वेन प्रमेयोऽप्रमितत्वतः ॥***

ईश्वरोऽष्टगुणत्वेन अष्टावेव गुणा अस्य सन्तीत्येवंरूपेण, न प्रमेयो न प्रतिपत्तव्यः । कुतो ऽप्रमितत्वतो ऽष्टगुणत्वे प्रमाणाभावात् । किन्त्वमन्दसदानन्दस्यन्द्यनन्तगुणार्णवः प्रमेयः । अर्णव इवार्णवः, क्षीरार्णवः सुधास्यन्दी भवति । अयञ्चानल्पविदोषानन्दसुधास्यन्दी । सोऽनन्ता गुणाः शुभपदार्थाश्चिन्तामणिप्रभृतयोऽस्मिन्नित्यनन्तगुणः । अयमप्यानन्दादयोऽनन्ता गुणा अस्मिन्नित्यनन्तगुणः । अमन्दसदानन्दस्यन्दी चासावनन्तगुणश्चासावर्णवश्चेति विग्रहः ।

### **शेषवाक्यार्थचन्द्रिका**

ननु न चामन्देतीश्वरगुणविप्रतिपत्तिनिराकरणस्य प्रकृतेन सङ्गत्यभावादनुपपत्तिमाशङ्क्य तस्य प्रकृतेन सङ्गत्यन्तराभावेऽपि प्रसङ्गलक्षणसङ्गतिसम्भवान्न तदनुपपत्तिरित्यभिप्रेत्य वृत्तानुवादपूर्वकं प्रसङ्गसङ्गतिं दर्शयन्नुक्तविप्रतिपत्तिनिरासकतयोत्तरग्रन्थं योजयति एवमित्यादिना । अष्टगुणत्वमात्रं न विरोदिकोटि । अनन्तगुणेऽष्टगुणत्वस्यापि सद्भावात् । अन्यथाऽनन्तगुणत्वानुपपत्तेरित्यतो विरोधिकोटितानिर्वाहाय सावधारणतयाऽनूद्य व्याचष्टे अष्टगुणत्वेनेति । अष्टगुणत्वेनाप्रमितत्वत इत्यप्यन्वयमभिप्रेत्य तल्लब्धहेत्वनुवादोऽयम् ‘अष्ठगुणत्व’ इति । मूलेऽमन्देत्यादेरानर्थक्यमाशङ्क्य प्रतिपत्तव्यत्वप्रकारोपदर्शनार्थत्वान्न तद्वैयर्थ्यमित्यभिप्रेत्य तदुपदर्शननिवर्त्यामाकाङ्क्षामुत्थापयति किन्त्विति । न तावन्न प्रतिपत्तव्य एवेति युक्तिमत् तथा सति शास्त्रानर्थक्यापातात् । नापि रूपान्तरेण । तदभावादिति प्रश्नार्थः । रूपान्तरेण प्रतिपत्तव्यमिति द्वितीयमङ्गीकृत्य तदाह अमन्देति । ‘ते चानन्ता हि सङ्ख्यया । अतोऽनन्तगुणो विष्णुरि’ति भागवततात्पर्यं मनसि निधायानन्तगुण इत्येतव्द्याचष्टे अनन्ता इति ।

### **श्रीनिवासतीर्थीया **

स समुद्रः ॥

### **वाक्यार्थरत्नमाला **

ननु श्लेषस्थले विशेषणानामुपमानोपमेययोर्योग्यतानुसारेणान्वयस्यो पपाद्यत्वेऽपि प्रकृते श्लेषाभावात्कथमर्णवः सुधास्यंदी भवतीत्याद्युपपादनमुभयोः । अत एवार्णव इत्यस्येश्वर इत्यनेन सम्बन्धश्लेषलाभ इति निरस्तम् । ईश्वर इत्यस्य विशेष्यपदतां स्वीकृत्य तद्विशेषणत्वस्य अमन्देत्याद्यर्णव इत्यन्तेन स्वीकारेण तस्य विशेषणप्रवेशेन विशेष्यतायोगात् । अत एव विग्रहप्रदर्शनावसरे अमन्दानन्देत्यादि अर्णवश्चेति विग्रह इति विशेषणान्तर्भावेन योजना वक्ष्यते । किञ्च समस्तैकपदत्वेनान्वयायोगस्तत्कथमेतदिति चेत्सत्यम् । तथापि बुध्या विविक्तस्यार्णव इत्यस्येश्वर इत्यनेनान्वये ईश्वराख्यार्णव इति लक्ष्यते । ततश्च श्लेषसद्भावाद्युक्तमुपपादनमुभयोः । मूले अन्वयानुक्तिस्तु प्रथमत ईश्वरोऽष्टगुणत्वेन न प्रतिपत्तव्य इत्येतावतैव पूर्तावर्णवपदानुपयोग इति बुद्ध्या नातः कश्चिद्दोष इति ध्येयम् । मूले स्यंदिताना माश्रयत्वम् । प्रवाहवत्वमिति वा । ‘‘स्यंदू प्रस्रवण’’ इति धातोः । उभयथापि पूर्णत्वं तात्पर्यार्थः ।





