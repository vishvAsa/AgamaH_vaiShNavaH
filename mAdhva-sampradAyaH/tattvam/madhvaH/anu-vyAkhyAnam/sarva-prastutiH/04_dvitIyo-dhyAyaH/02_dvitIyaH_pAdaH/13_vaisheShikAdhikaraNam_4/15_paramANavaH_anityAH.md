+++
title = "१५ परमाणवो ऽनित्याः"

+++


## ॐ रूपादिमत्वाच्च विपर्ययो दर्शनात् ॐ

**परमाणवो ऽनित्याः**

**ॐ रूपादिमत्वाच्च विपर्ययो दर्शनात् ॐ**

### **सुधा**

अनुपपत्त्यन्तरं वैशेषिकादिमते दर्शयत् ॐ रूपादिमत्वाच्च विपर्ययो दर्शनात् ॐ ॥ ॐ उभयथा च दोषात् ॐ ॥ इति सूत्रद्वयं व्याचष्टे रूपेति ।

## **अनुव्याख्यानम्**

***ॐ रूपादिमत्वाच्च विपर्ययो दर्शनात् ॐ ॥***

***ॐ उभयथा च दोषात् ॥***

***रूपस्पर्शादिहेतुभ्यः परमाणोरनित्यता ॥***

***अनुमेया ......... ......***

परमाणोरिति जात्यपेक्षमेकवचनम् । पार्थिवादीनां चतुर्विधानां परमाणूनां नित्यतामुपयन्ति वैशेषिकादयः । तदनुपपन्नम् । पार्थिवाः पाथसीयास्तैजसाश्च परमाणवोऽनित्या रूपवत्त्वात्पटवत् । यद्वा चतुर्विधा अप्यनित्याः स्पर्शवत्त्वात्पटवत् । एवं पार्थिवा आप्याश्चानित्या रसवत्त्वात्पटवत् । पार्थिवा अनित्या गन्धवत्वात्तद्वदेवेत्याद्यनुमानविरुद्धत्वात् । न च सावयवत्वमुपाधिः । गुणादौ साध्याव्याप्तेः । न च द्रव्यत्वावच्छिन्ने साध्येऽस्योपाधित्वम् । यद्रूपादिमत्तत्सावयवमिति साधनव्यापकत्वात् । न च धर्मिग्राहकविरोधः । साक्षिणैव परमाणुसिद्धेरुक्तत्वात् । अनित्यत्वे च परमाणूनां न मूलकारणत्वसिद्धिः । यदि च रूपादिमन्तोऽपि परमाणवो नानित्यास्तदा घटादयोऽप्यनित्या न स्युरविशेषात् । तथाऽ(च)पि न परमाणूनां मूलकारणत्वम् । न चेश्वरे हेतूनां व्यभिचारः । भौतिकत्वेन विशेषणात् । तथाच वक्ष्यति । ‘भौतिकं त्वेव रूपादि व्याप्तं नाशेन नो मत’ इति ।

### **शेषवाक्यार्थचन्द्रिका**

ॐ रूपादिमत्त्वाच्च विवपर्ययो दर्शनात् ॐ ॥ ॐ उभयथा च दोषात् ॐ ॥

व्यक्त्यैक्यापेक्षत्वस्य बाधितत्वादाह जात्यपेक्षमिति । समुदायापेक्षमित्यर्थः ॥ न च धर्मिग्राहकेति । अवयवावयविप्रसङ्गस्तावदनुभूयते । स च न निरवधिकः । तथा सत्यनन्तद्रव्यारब्धत्वाविशेषात्सर्षपमहीधरयोस्तुल्यपरिमाणत्वप्रसङ्गात् । तस्मान्निरवयवं द्रव्यमवयविभूतं किञ्चिदेष्टव्यम् । स एव च परमाणुरिति धर्मिस्वरूपग्राहकप्रमाणेन निरवयवतयैव परमाणुसिद्धेस् तत्सावयवत्वं धर्मिग्राहकमानविरुद्धमिति न वाच्यमित्यर्थः ॥ उक्तत्वादिति । ‘यदि साक्षिमितं नैतन्नानुमा तत्र वर्तत’ इत्यादिनेति शेषः । व्याप्तिवैकल्यात्तर्काभासोऽयमित्याशङ्क्य विशेषव्याप्तेरभावेऽप्यविशेषलक्षणसामान्यव्याप्तेः सद्भावान्नानुपपत्तिरित्याशयेनाह अविशेषादिति । अस्त्येव घटशदीनामपि नित्यत्वमितीष्टापादनमेतदित्याह तथाऽपीति । घटादीनां नित्यत्वेऽपीत्यर्थः । परमाणुवद्घटादेरपि नित्यत्वे कार्यस्येवाभावप्राप्तेः किमपेक्षया मूकारणत्वं परमाणूनां स्यादिति भावः । अनेन उभयथा परमाणुनामनित्यत्वे, तद्वद्घटादीनां नित्यत्वे च परमाणूनां मूलकारणत्वानुपपत्तिरिति दोषात्परमतमसमञ्जसमिति सूत्रार्थ उक्तो भवति । यद्यप्ययमर्थो न मूले प्रतीयते तथाऽप्यनुकूलतर्कस्य मूलाभिप्रेतत्वादुक्तरीत्या सूत्रार्थोऽप्यभिप्रेत एवेति ज्ञातव्यम् ।

### **परिमल **

रूपादिमत्वाच्चेति । ‘रूपस्पर्शादिहेतुभ्य’ इत्युक्तहेतून् पक्षभेदेन व्यनक्ति पार्थिवा इत्यादिना गन्धवत्त्वादित्यन्तेन ॥ न च धर्मिग्राहकेति । ‘पक्षीकर्तुमशक्यत्वादि’त्येतदवतारिकायां पूर्वोक्तं व्द्यणुकं सावयवं महद्द्रव्यारम्भकत्वात् त्र्यणुकादिवदिति यदनुमानं व्द्यणुकावयवरूपपरमाणुरूपधर्मिग्राहकं सावयवत्वेऽनवस्थादिरूपबाधकोपेततया तन्निरवयवत्वग्राहकमानं, तद्विरोध इत्यर्थः । उक्तत्वादिति । ‘यदि साक्षिमितं नैतन्नानुमा तत्र वर्तत’ इत्यत्रोक्तत्वादित्यर्थः । तेन च सावयवत्वेनैव सिद्धेर् इति भावः । अस्त्वनित्यत्वं ततश्च किमित्यत आह अनित्यत्वे चेति । अस्तु घटादीनां नित्यत्वं ततः को दोष इत्यत आह तथाऽपीति । घटादिनित्यत्वपक्षेऽपीत्यर्थः । तथा चेति पाठे घटादीनां नित्यत्वे सतीत्यर्थः । कार्यद्रव्यस्यैवाभावादिति भावः । एतेन अनित्यत्वे चेत्यादिना परमाणूनामनित्यत्वे घटादीनां नित्यत्वे चोभयथाप्यणूनां मूलकारणत्वाभावरूपदोषादिति सूत्रार्थ उक्तो भवति ॥ वक्ष्यतीति । जैनमतनिरासप्रस्ताव इति ज्ञेयम् ।

### **यादुपत्यं**

न च धर्मिग्राहकेति । अवयवावयविप्रसङ्गास्तावदनुभूयन्ते । स यदि निरवधिकः स्यात्तदा मेरुसर्षपयोस्तुल्यपरिमाणत्वं स्यात्, अनन्तद्रव्यारब्धत्वाविशेषात् । तस्मान्निरवयवं द्रव्यमवधिः स एव परमाणुरिति परमाणोर्निरवयवतयैव सिद्धेः, सावयवत्वाङ्गीकारे तद्विरोध इति नेत्यर्थः ॥ उक्तत्वादिति । ‘यदि साक्षिमितं नैतन्नानुमा तत्र वर्तत इत्यत्रेति’ शेषः । तथाऽपीति । घटादीनां नित्यत्वेऽपि इत्यर्थः । अनेन उभयथा परमाणूनामनित्यत्वे तद्वद्घटादीनां नित्यत्वे च परमाणूनां मूलकारणत्वानुपपत्तिरिति दोषात् परमतमसमञ्जसमिति सूत्रार्थ उक्तो भवति । यद्यप्ययमर्थो न मूले प्रतीयते, तथाऽप्यनुकूलतर्कस्य मूलेऽभिप्रेतत्वेनोक्तरीत्या सूत्रार्थोऽप्यभिप्रेत एवेति ज्ञातव्यम् ।

### **श्रीनिवासतीर्थीया **

रूपवत्वादिति । चतुर्णां पक्षीकारे भागासिद्धिप्रसङ्गात्त्रयाणां पक्षीकरणमिति ज्ञातव्यम् । साक्षिणैवेत्यनन्तरं सावयवतयैवेति शेषः । परमाणूनां रूपादिमत्वेनानित्यत्वानुमित्या किं प्राप्तमत आह अनित्यत्वे चेति । अनुमानेऽप्रयोजकतामाशङ्क्यानुकूलतर्कमाह यदि चेति । रूपत्वाविशेषाद्घटादेरनित्यता स्यादिति यावदित्यत्रापीष्टापत्तौ चोदितायां बाधकमाह तथाऽपीति । तथा च घटादिकमारभ्य व्द्यणुकादिपर्यन्तं कार्यतया सम्प्रतिपन्नमपि यदि नित्यमङ्गीक्रियते तर्हि परमाणोः किं प्रति कारणत्वं स्यात् कार्यस्यैवाभावात् । कारणत्वाभावे च मूलकारणत्वं दूरोत्सारितमिति भावः ।

### **वाक्यार्थरत्नमाला **

जातिपदार्थमाह । समुदायेति । एतच्च न विलक्षणत्वाधिकरणे व्युत्पादितम् । उपपादयिष्यते च वैराग्यपादे ।

