+++
title = "१२ देशकालौ सदा ईशाधीनसत्ताकौ"

+++


## ईशाधीनौ च तौ नित्यं तदाधारौ च तद्गतौ

**देशकालौ सदा ईशाधीनसत्ताकौ**

**ईशाधीनौ च तौ नित्यं तदाधारौ च तद्गतौ**

### **सुधा**

स्वगता इत्युक्तया प्राप्तां देशकालयोः स्वातन्त्र्यशङ्कां वारयति ईशाधीनाविति ।

## **अनुव्याख्यानम्**

***ईशाधीनौ च तौ नित्यं तदाधारौ च तद्गतौ ॥***

***इति श्रुतिरपि प्राह काले स्वोद्दिष्ट एव तु ॥***

***तत्कालसृष्टिमेवातो वाञ्छतीशः सदैव हि ॥***

***स्यात्कालः स तदैवेति कालस्य स्वगतत्वतः ॥***

विशेषणत्रयेण सत्ताप्रतीतिप्रवृत्तीनां परेमेश्वरायत्तत्वमुच्यते । श्रुतिरपीति साक्षिणं समुच्चिनोति । यतः कालस्य स्वगतत्वं श्रुतिः प्राह साक्षिणा च सिद्धम् । अतः कालस्य स्वगतत्वत; । स कालस्तदैव सदैव स्वोद्दिष्ट एव काले । तत्तत्कालसृष्टिमेव वाञ्छतीत्यन्वयः ।

### **शेषवाक्यार्थचन्द्रिका**

स्वातन्त्र्यशङ्कामिति । ‘स्वगता’ इति स्वाश्रयत्वोक्त्याऽऽश्रयान्तरनैरपेक्ष्यसूचनात्स्वातन्त्र्यप्राप्तिरिति भावः ॥ विशेषणत्रयेणेति । ईशाधीनाविति विशेषणेन सत्तायाः, तदाधारावित्यनेन प्रवृत्तेस्तद्गतावित्यनेन प्रतीतेः, परमेश्वरायत्तत्वमुच्यत इति विवेकोऽत्रानुसन्धेयः । अनेनेशाधीनौ ईशाधीनसत्ताकौ । स आधारः प्रवर्तको ययोस्तौ तदाधारौ । तस्माद्गतं गतिर्ज्ञानं ययोस्तौ तद्गतावित्यनुव्याख्यानयोजनां सूचयति ।

### **परिमल **

तत्तत्कालसृष्टिमिति । तत्तत्कालसृष्टिगोचरमित्यर्थः ।

### **यादुपत्यं**

सत्ताप्रवृत्तीति । अनेनेशाधीनावीशाधीनसत्ताकौ, स आधारः प्रवर्तको ययोस्तौ तदाधारौ, तस्माद्गतं गतिर्ज्ञानं ययोस्तौ तद्गतावित्यनुव्याख्यानयोजनां सूचयति ।

### **श्रीनिवासतीर्थीया **

स्वोद्दिष्टे स्वसङ्कल्पिते ।

### **वाक्यार्थरत्नमाला **

तदाधारावित्यनेन प्रवृत्तेरिति । तस्य परमात्मन आधारावित्युक्ते परमात्मा तत्संस्तत्प्रवर्तयतीति गम्यत इति भावः । तद्गतावित्यनेनेति । अनेन तयोराधेयत्वे उक्ते किञ्चिदाधारस्थितस्यैवाधेयस्य प्रतीतिरन्यथा नास्तीति प्रतीतिकारणत्वमाधारस्येति सूचितम् । मूले सत्ताप्रतीतिप्रवृत्तीनामित्युक्तिरन्यत्राभावाच्च न तृणादिवदित्यधिकरणीयसत्ताप्रधानेत्यनुव्याख्यानमूलटीकाप्रपञ्चेऽस्माभिरुपपादिता । यत्त्वन्यथाख्यातौ स आधार इत्यादिनोपपादितम् । तत्तु आधारादिपदस्य प्रवर्तकत्वाद्यर्थत्वं बहुव्रीहिश्चाश्रयणीय इत्युपेक्ष्यम् ।





