+++
title = "१४ कार्यकारणस्वभावोऽपि ईशाधीनः"

+++


## स्वभावोऽपि परेशेच्छावश इत्युदितः पुरा

**कार्यकारणस्वभावोऽपि ईशाधीनः**

**स्वभावोऽपि परेशेच्छावश इत्युदितः पुरा**

### **सुधा**

अपर आह । किमनया कालादिवैचित्र्यकल्पनया । यावता कारणानां कार्याणां च स्वभावादेव समयनियमोपपत्तेः । अन्ततोऽपि हि स्वभाववादोऽभ्युपगन्तव्यः । ततो वरमादावेव स्वभाववादाभ्युपगम इति । अत आह स्वभावोऽपीति ।

## **अनुव्याख्यानम्**

***स्वभावोऽपि परेशेच्छावश इत्युदितः पुरा ॥***

पुरा ‘चेतनानां विशेषो य’ इत्यादौ । स्वभाववादमभ्युपगच्छताऽपि तन्नियामकतयेश्वरो ऽङ्गीकार्यः । ततस्तत्रैकत्रैव स्वभावानुसरणे प्रमाणायत्तेऽङ्गीकार्ये किमनेकत्र तदभ्युपगमेनेति भावः ।

### **परिमल **

पुरेति मूलानुवादः ॥ इत्यादाविति । लिङ्गपादे ‘अन्तर उपपत्तेरि’त्येतदनुव्याख्याने ।

### **श्रीनिवासतीर्थीया **

कालादिवैचित्र्येति । कालविशेषभावाभावप्रयुक्तः सृष्ट्यादेः समयनियम इति काले वैचित्र्यकल्पनयेत्यर्थः । आदिपदेनेच्छायामप्यवान्तरवैचित्र्यमङ्गीकृत्य तव्द्यक्त्यव्यक्तिप्रयुक्तसृष्ट्यादिसमयनियम इति इच्छायामपि वैचित्र्यकल्पनया किमित्यर्थः । नन्वेवमकल्पने सर्वदा सृष्ट्यादिः स्यादित्युक्तदोष इत्यत आह यावतेति । कालविशेष एव सृष्टिर्भवति । कुतः । कारणस्य तदानीमेव कार्यजनकत्वस्वाभाव्यात् । कार्यस्य च तदानीमेवोत्पद्यमानत्वस्वाभाव्यादित्यर्थः ॥ अन्तत इति । काले इच्छायां च वैचित्र्यविशेषमङ्गीकृत्यापि तत्र प्राप्तेतरेतराश्रयदोषपरिहाराय विशेषाणां स्वाभाविकत्वमेष्टव्यमित्यर्थः । आदावेव कालेच्छाद्यनङ्गीकृत्येत्यर्थः । एकत्र ईश्वरे, स्वाभाविकविशेषवतोऽपि कालस्येश्वराधीनत्वादेकत्र इत्युक्तम् । अनेकत्र कार्ये कारणे च ॥ तदिति ॥ स्वभावेत्यर्थः ।

