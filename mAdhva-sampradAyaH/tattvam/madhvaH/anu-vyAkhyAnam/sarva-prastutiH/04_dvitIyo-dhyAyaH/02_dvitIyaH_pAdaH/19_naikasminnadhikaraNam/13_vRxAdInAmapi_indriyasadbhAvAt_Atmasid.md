+++
title = "१३ वृक्षादीनामपि इन्द्रियसद्भावाद् आत्मसिद्धिः"

+++


## गीतात्पुष्पफलावाप्तिः स्पर्शात्कार्श्यं रसात्स्थितिः

**वृक्षादीनामपि इन्द्रियसद्भावाद् आत्मसिद्धिः**

**गीतात्पुष्पफलावाप्तिः स्पर्शात्कार्श्यं रसात्स्थितिः**

### **सुधा**

स्यादेतत् । न वयं विकारित्वापत्तिभयाद्वृक्षादीनामनात्मकत्वमाचक्ष्महे । किन्तु सात्मकत्वे प्रमाणाभावाद् बाधकप्रमाणसद्भावाच्च । वृक्षादीनां देहत्वे तव्द्यापकमिन्द्रियवत्वमपि स्यात् । न च तदस्ति । तत्कार्यस्य श्रवणादेरभावात् । सोऽपि तज्ज्ञापकस्याभावात् । ओहत्वे च न सात्मकत्वं शिलादिवदित्यत आह गीतादिति ।

## **अनुव्याख्यानम्**

***गीतात्पुष्पफलावाप्तिः स्पर्शात्कार्श्यं रसात्स्थितिः ॥***

***अपि वृक्षस्य दृश्यन्त इति नानात्मता भवेत् ॥***

गीतात्तावद्वृक्षस्यपि पुष्पफलावाप्तिर्दृश्यते । तया श्रवणमनुमीयते । विमतः श्रवणवान् गीतसान्निध्ये सति लब्धविकासत्वाद्राजादिवदिति । न चायं स्वभाव एव राजादेरपि तत्प्रसङ्गात् । श्रवणेन च श्रोत्रसद्भावोऽनुमीयते । एवं शीतोष्णस्पर्शविशेषात्कार्श्यं दृश्यते । तेन सुकुमारशरीरवत्स्पर्शज्ञानमनुमीयते । तेन च त्वगिन्द्रियसत्वम् । तथोदकादिरसात्स्थितिरशुष्यतोऽवस्थानं दृश्यते । तेन सम्मतदेहवद्रसज्ञानं ततो रसनेन्द्रियसद्भावोऽनुमीयते । एवं कमनीयकान्तावलोकनेनोत्कोरकत्वं तिलकवृक्षस्योपलभ्यते । तेन दर्शनकामौ । ततो नयनमनसी सिध्यतः । धूपोपयोगेन चातिशयदर्शनाद्घ्राणसिद्धिरिति प्रसिद्धशरीराविशेषात्स्थावराणामनात्मता न सिध्द्येत् ।

केचिन्मूले निषिक्तानामपामुपरि सर्पणादाध्यात्मिकवायुसम्बन्धमनुमाय सात्मकत्वमनुमिमते । तदसत् । भस्मगुलिकादौ व्यभिचारात् । एतेनाविशेषादित्येतत्प्रकारान्तरेण व्याख्यातं भवति ।

### **शेषवाक्यार्थचन्द्रिका**

किन्तद्बाधकप्रमाणमित्यतो वक्ष्यमाणमनुमानमेवेत्यभिप्रेत्य वृक्षादीनामपि देहत्वाद् ओहत्वमसिद्धमित्याशङ्क्य तत्सिद्धिमुपपादयति वृक्षादीनामिति । अप्रयोजकत्वं परिहरति तव्द्यापकमिति । व्याप्यवति व्यापकावश्यम्भावनियमान्न तदिति भावः । इष्टापत्तिं परिहरति न चेति । अनेन वृक्षादिकं न देह इन्द्रियवत्त्वाभावाद्घटवदिति व्यापकाभावलिङ्गकमनुमानमुक्तं भवति । अत्रापि हेत्वसिद्धिमाशङ्क्य ‘वृक्षादिकम् इन्द्रियवन्न तत्कार्यशून्यत्वात्घटवत्’ इत्यनुमानात् तत्सिद्धेर्नैवमित्याह तत्कार्यस्येति । अत्रापि हेत्वसिद्धिमाशङ्क्य, विप्रतिपन्नं ज्ञानवन्न तत्कार्यप्रवृत्त्यादिशून्यतत्वादित्यनुमानात्तत्सिद्धेर्न सेत्याह सोऽपीति । अस्त्वेवं वृक्षादीनामदेहत्वं ततः किं सिद्धमित्यतः सिद्धं बाधकमनुमानमुपन्यस्यति ओहत्वं चेति । हेतोरन्यथासिद्धिमाशङ्क्य परिहरति न चेति ॥ श्रोत्रेति । श्रवणस्य श्रोत्रकार्यतया तेन विनाऽनुपपत्तेरिति भावः ॥ तेन चेति । कार्श्येनेत्यर्थः ॥ तेन चेति । स्पर्शज्ञानस्य त्वगिन्द्रियकार्यत्वेन तेन विनाऽनुपपत्तेरिति भावः । एवमुत्तरत्रापि द्रष्यव्यम् ॥ कान्तावलोकनेनेति । कान्ताकर्तृकावलोकनेनेत्यर्थः ॥ तेनेति । उत्कोरकत्वेनेत्यर्थः । तस्य दर्शनकामकार्यतया तव्द्यातिरेकेऽनुपपत्तेरिति भावः ॥ तत इति । दर्शनकामाभ्यामित्यर्थः । दर्शनस्य नयनसाध्यतया तव्द्यतिरेके कामस्य च मनःसाध्यतया तव्द्यतिरेकेऽनुपपत्तेरिति भावः । साधकप्रमाणाभावशङ्कापरिहारकत्वेन ‘नानात्मते’ति वाक्यं योजयति इतीति । अनेन वृक्षादिकं सात्मकं शरीरत्वात्सम्प्रतिपन्नशरीरवदित्यनुमानमेव साधकप्रमाणमुक्तं भवति व्यभिचारादिति । तत्र सत्यपि मूले निषिक्तानामपामुपर्युपसर्पणे आध्यात्मिकप्राणसम्बन्धाभावादिति भावः ॥ प्रकारान्तरेणेति । वृक्षादीनामिन्द्रियवत्तया प्रमितप्रसिद्धशरीराविशेषादिति प्रकारान्तरेणेत्यर्थः ।

### **परिमल **

केचिदिति । तार्किकादयः ॥ भस्मगुलिकादाविति । भस्मनि गुलिकादावित्यर्थः । प्रकारान्तरेणेति । इन्द्रियवत्वेन स्थावराणां प्रसिद्धशरीराविशेषादिति व्याख्यातमित्यर्थः ।

### **यादुपत्यम्**

प्रकारान्तरेणेति । वृक्षादीनामिन्द्रियवत्वेन प्रसिद्धदेहाविशेषादिति प्रकारान्तरेणेत्यर्थः ।

### **श्रीनिवासतीर्थीया **

आचक्ष्मह इति । येन तन्न्यायेन हस्त्यादिशरीराणामप्यनात्मकता स्यादिति शेषः । सोऽपि श्रवणाद्यभावोऽपि ॥ तदिति । श्रवणादीत्यर्थः । अयंविकासः ॥ स्वभाव एवेति । श्रवणाद्यभावेऽपि भवतीत्यर्थः ॥ तत्प्रसङ्गादिति । मुखविकासस्य स्वाभाविकत्वप्रसङ्गादित्यर्थः । तथा च राजादेरपि श्रवणं न कल्प्यमिति भावः ॥ स्पर्शविशेषादिति । अतिशीतादत्युष्णाच्च स्पर्शादित्यर्थः ॥ कार्श्यं शुष्कता । अशुष्यतो वृक्षस्य । शोषाभावेनावस्थानमिति यावत् । उत्कोरकत्वं कुङ्मलवत्वम् । तिलकवृक्षो अशोकवृक्षः । केचित् तार्किकाः । आध्यात्मिकवायुः शरीराभ्यन्तरचारी प्राणवायुः ॥ भस्मेति । भस्मगुलिकं चेदुदके स्थाप्यते तर्हि तदुदकमुपर्युपसर्पतीति प्रत्यक्षसिद्धं, तेन तत्राप्याध्यात्किमो वायुरनुमीयेत । तथा च भस्मगुलिकमपि सात्मकं स्यदिति भावः । इति प्रसिद्धशरीराविशेषादिति यत्पूर्वमुक्तं तत्सूत्रखण्डस्यार्थान्तरकथनपरमित्याह एतेनेति ॥ प्रकारान्तरेणेति । स्थावराणामिन्द्रियवत्वे प्रसिद्धशरीराविशेषात् स्थावराणामनात्मता नेत्येवंप्रकारान्तरेणेत्यर्थः ।

