+++
title = "०४ सप्तभङ्गिनयाङ्गीकारे अतिप्रसङ्गाः"

+++


## अतिहाय प्रमाणाप्तनियमं सदसत्तया

**सप्तभङ्गिनयाङ्गीकारे अतिप्रसङ्गाः**

**अतिहाय प्रमाणाप्तनियमं सदसत्तया**

### **सुधा**

एवंभूतस्यापि सप्तभङ्गिनयस्य स्वीकारेऽतिप्रसङ्गं चाह अतिहायेति ।

## **अनुव्याख्यानम्**

***अतिहाय प्रमाणाप्तनियमं सदसत्तया ॥***

***अशेषमाविरुद्धं च निर्मानं व्याहतं सदा ॥***

***सर्वप्रकारं वदतो दृष्टहानिर(सद्)मग्रहः ॥***

***स्वव्याहतत्वमित्याद्या दोषाः सर्वे भवन्ति हि ॥***

अशेषमाविरुद्धं वदत इत्यस्योपपादनं व्यवस्थितया सदसत्तया प्रमाणाप्तनियममतिहायेति । सर्वे प्रकारा यस्य विश्वस्य तत्तथोक्तम् । सर्वश्चासौ प्रकारश्चेति वा । ननु क्रमानेकान्ते तावत्कालभेदेन न व्याघातः । अक्रमानेकान्तेऽपि रूपभेदेनेत्यत उक्तं सदा सर्वप्रकारं वदत इति । सदेति रूपभेदस्याप्युपलक्षणम् ।

### **शेषवाक्यार्थचन्द्रिका**

प्रमाणविरुद्धत्वस्याशेषमाविरुद्धं वदत इत्यनेनैव कथनादप्रामाणिकत्वस्य च निर्मानमित्यनेनैव कथनात् ‘अतिहाय प्रमाणाप्तनियममि’त्यादिभाष्यखण्डस्य वैय्यर्थ्यमित्यत आह अशेषेति । अन्यपदार्थप्रधानत्वेन बहुव्रीहेर्जघन्यत्वात्तदाश्रयणमनुपपन्नमित्यरुचेराह सर्वश्चासाविति ॥ कालभेदेनेति । एकस्मिन्नेव भूतले एकस्यापि घटस्य कालभेदेन सत्वासत्वोपलम्भेन तयोरविरुद्धत्वात्कालभेदेन विश्वस्य सत्वासत्वे युज्येते इत्यर्थः ॥ रूपभेदेनेति । तत्र तदैव नीलपटसद्भावेऽपि पीतपटाभावदर्शनात्प्रकारभेदन सत्वासत्वयोरप्यविरोध इति भावः । ननु सदा सर्वप्रकारवादित्वात्कालभेदेन व्याघातपरिहारासम्भवेऽपि रूपभेदेन व्याघातपरिहारः स्यादेवेत्यतः सदेत्यस्य रूपाभेदोपलक्षणत्वेन रूपभेदाभावस्यापि लाभान्न रूपभेदेनापि व्याघातपरिहारसिद्धिरित्यभिप्रेत्य सदेत्येतद्रूपाभेदोपलक्षणतया योजयति रूपाभेदस्यापीति ।

### **परिमल **

रूपभेदेनेति । येन रूपेण सत्वं ततोऽन्येन रूपेणेत्येवं रूपभेदेनेत्यर्थः ॥ रूपाभेदस्यापीति । रूपभेदेनेति यदुक्तं तदभावस्यापीत्यर्थः ।

### **यादुपत्यं**

रूपभेदेनेति । केनचिद्रूपेण सत्केनचिद्रूपेणासदित्यादिरूपेणेत्यर्थः ।

### **श्रीनिवासतीर्थीया **

रूपभेदेनेति । येन रूपेण सत्वं तेनैव रूपेणासत्वं नोच्यते किन्तु रूपान्तरेणेत्यर्थः । क्रमानेकान्ते क्रमेण, अक्रमानेकान्ते रूपभेदेन ।

### **वाक्यार्थरत्नमाला **

अशेषेतीति प्रतीकोपादानम् ।

------------------------------------------------------------------------

अतिहाय प्रमाणाप्तनियमं सदसत्तया

**अतिहाय प्रमाणाप्तनियमं सदसत्तया**

### **सुधा**

अयमाशयः । यदि क्रमेण वा रूपभेदेन वाऽनेकप्रकारत्वं तदा नायमनेकान्तवादः समर्थनीयः । सर्वैरपि वादिभिरङ्गीकृतत्वात् । न हि कोऽपि वादी पदार्थानां कालतो रूपतश्चावस्था वैचित्र्यमनङ्गीकुर्वाणोऽस्ति । यं प्रत्यनेकान्तवादावतारः सङ्गच्छेत । केवलं क्षणभङ्गो वाऽत्यन्तसत्कार्यवादो वाऽवस्थावतोरत्यन्तभेदो वाऽपाकरणीयः । अतो ऽनेकान्तवादमवतारयता क्षपणकेन सदा रूपाभेदेनैव च सर्वप्रकार(क)त्वमित्येव वक्तव्यम् । तथा च न व्याघातनिस्तार इति ।

### **शेषवाक्यार्थचन्द्रिका**

‘न हि कोऽपि वादी पदार्थानां कालतो रूपतश्चावस्थावैचित्र्यमनङ्गीकुर्वाणोऽस्ती’त्ययुक्तम् असद्वैभाषिकसाङ्ख्यवैशेषिकादीनामेव तथाभूतानां सत्वात् । न हि वैभाषिकमते एकस्यैव वस्तुनः कालतोऽवस्तावैचित्र्यरूपानेकान्तत्वमुपपद्यते । तैः पदार्थानां क्षणिकत्वस्याङ्गीकृतत्वेन पूर्वोत्तरकालयोर्वस्तुन एकत्वस्यैवाभावात् । नापि साङ्ख्यमते तत्सम्भवति । कार्यावस्थाया अपि पूर्वं विद्यमानाया एवाभिव्यक्तिरिति अत्यन्तसत्कार्यवादिना तेनाङ्गीकृतत्वेनावस्थावैचित्र्याभावात् । वैशेषिकादिमतेऽपि न तत्सम्भवति । अवस्थायास्तद्धतश्चात्यन्तभेदस्यैव तैरङ्गीकृतत्वेन पूर्वोत्तरावस्थयोः परस्परमत्यन्तभेदात् तद्वतोरपि परस्परमत्यन्तभेदसिध्द्या एकस्मिन्नवस्थावैचित्र्यालाभादित्यत आह केवलं क्षणभङ्ग इत्यादिना । त्वदुक्तानेकान्तवादानङ्गीकारबीजानां क्षणिकत्वादीनां निराकरणे तदङ्गीकारस्य तेषामप्यौचित्या वर्जितत्वेन प्राप्ततया तान्प्रत्यपि त्वदीयमुक्तानेकान्तवादोपपादनं व्यर्थमेवेति भावः ।

### **परिमल **

तह्यपाकरणीयाभावान्मम मूकतैव स्यादित्यत आह केवलं क्षणभङ्गो वेति । वैभाषिकसाङ्ख्यवैशेषिकैः क्रमादङ्गीकृत इति भावः । निस्तार इतीतिशब्दस्यायमाशय इत्यनेनान्वयः ।

### **यादुपत्यं**

कालतो रूपतश्चावस्थावैचित्र्यलक्षणमनैकान्त्यमनङ्गीकुर्वाणो वादी कोऽपि नास्तीत्ययुक्तम् । साङ्ख्यवैभाषिकनैयानियकादीनामेव तथाभूतानां सत्वात् । न हि वैभाषिकमते एकस्यैव वस्तुनः कालतोऽवस्थावैचित्र्यरूपमनैकान्त्यमुपपद्यते । तैः पदार्थानां क्षणिकत्वस्याङ्गीकृतत्वेन पूर्वोत्तरकालयोर्वस्तुन एकत्वस्यैवाभावात् । नापि साङ्ख्यमते तत्सम्भवति । कार्यावस्थाया अपि पूर्वविद्यमानाया एवाभिव्यक्तिरित्यत्यन्तसत्कार्यवादिना तेनाङ्गीकृतत्वेनावस्थावैचित्र्याभावात् । नैयानियकादिमतेऽपि न तत्सम्भवति । अवस्थायास्तद्वतश्चात्यन्तभेदस्यैव तैरङ्गीकृतत्वेन पूर्वोत्तरावस्थयोः परस्परमत्यन्तभेदे तद्वतोरपि परस्परमत्यन्तभेदप्राप्त्यैकस्मिन्नवस्थावैचित्र्यालाभादित्यत आह केवलं क्षणभङ्ग इत्यादि । त्वदुक्तानैकान्तवादानङ्गीकारबीजानां क्षणिकत्वादीनां निराकरणे तदङ्गीकारस्य तेषामप्यौचित्या वर्जितत्वेन प्राप्ततया तान्प्रत्यपि त्वदीयमुक्तानैकान्त्योपपादनं व्यर्थमेवेति भावः ।

### **श्रीनिवासतीर्थीया **

क्षणभङ्ग इति । जैनानां मते जगतः स्थायित्वादिति भावः । रूपाभेदेन । येन रूपेण सत्वं तेनैव रूपेणासत्वमिति रूपाभेदेनेत्यर्थः ।

### **वाक्यार्थरत्नमाला **

केवलं क्षणभङ्ग इत्यादिनेति प्रतीकोपादानम् ।

