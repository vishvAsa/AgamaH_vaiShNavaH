+++
title = "०८ आत्मनः कथं विनाशप्रसङ्गः"

+++


## ओतप्रोतात्मकत्वं तु पटे देहेऽङ्गसंस्थितिः

**आत्मनः कथं विनाशप्रसङ्गः**

**ओतप्रोतात्मकत्वं तु पटे देहेऽङ्गसंस्थितिः**

### **सुधा**

विशेषिणो लक्षणस्य निवृत्तौ लक्ष्यस्यानित्यता स्यादित्युक्तम् । तद्विशदयति ओतेति ।

## **अनुव्याख्यानम्**

***ओतप्रोतात्मकत्वं तु पटे देहेऽङ्गसंस्थितिः ॥***

***इत्यादिलक्षणस्यैव निवृत्तौ स्यादनित्यता ॥***

ओतप्रोतात्मकत्वं नाम तन्तूनां संयोगविशेषः पटे लक्षणमिति शेषः । अङ्गसंस्थितिः करचरणाद्यङ्गानां सन्निवेशविशेषः । आदिशब्दः प्रकारवचनः । अनित्यता लक्ष्यस्येति शेषः । यावल्लक्ष्यभाविनां लक्षणानां निवृत्तिरेव लक्ष्यानित्यत्वनिमित्तम् । तादृशं चात्मनश्चैतन्यम् । तच्च कदाऽपि न निवर्तते इति कथं तस्य विनाशप्रसङ्ग इति । यदुक्तमात्मा स्वप्रभ इति तदप्यसत् । स्वप्रभावतः प्रदीपादेरिव रूपस्पर्शापत्तेः । रूपादिमत्वाच्च विनाशित्वापत्तेः । यदूपादिमत्तदनित्यत्वमिति परेणैव व्याप्तेरङ्गीकृतत्वाद् इति ।

### **शेषवाक्यार्थचन्द्रिका**

विशदयतीति । ततश्च न पौनरूक्त्यमिति भावः । विशेषलक्षणस्य ृङ्गिग्राहकतया स्वमुखेनैव कथनादस्य पूर्वविवरणत्वमिति द्रष्टव्यम् । आदिशब्दस्य प्रभृत्यर्थत्वे लक्षणमात्रनिवृत्तेरेव लक्ष्यानित्यतानिमित्तत्वप्राप्तेर् आत्मनोऽपि तत्प्रसङ्गतादवस्थ्यादाह आदिशब्द इति । कोऽसौ प्रकारो यमादिशब्दो वक्तीत्यतस्तमुपदर्शयन्नेव वाक्यतात्पर्यमाह यावदिति । ननु ‘भौतिकं त्वेव रूपादी’त्युत्तरग्रन्थे रूपादिमात्रस्यानित्यत्वव्याप्त्यभाववर्णनं क्रियते तदनर्थकम् । न च रूपादियुक्तत्वेऽप्यात्मनोऽनित्यत्वं नास्तीति प्रतिपादनार्थमेतदिति वाच्यम् । तत्प्रतिपादनस्य प्रकृतोपयोगादर्शनेनानर्थक्यापरिहारात् । न च परपक्षे प्रसञ्जितदोषस्य स्वपक्षे साम्याभावोपदर्शनार्थत्वान्नानर्थक्यमिति वाच्यम् । रूपादियुक्ततयाऽऽत्मनोऽनित्यतायाः पूर्वमप्रसञ्जितत्वेन स्वपक्षे तत्साम्यशङ्काया अनुदयात् । न चैतदनुरोधेन परपक्षेऽप्येतद्दोषस्य वक्तव्यतायां तात्पर्यं कल्प्यम् । रूपादिमत्वस्य तं प्रत्यसिध्द्या तेन तदनित्यत्वस्यापादयितुमशक्यत्वात् । न च रूपादिमत्वमप्यापाद्यमित्यत्र तात्पर्यम् । प्रसञ्जकाभावेन तदापादनायोगादित्यतः स्वपक्षे तद्दोषसाम्यशङ्कापरिहारकतयोत्तरग्रन्थं योजयितुं तच्छङ्काप्रसञ्जकतया परपक्षे रूपादिमत्वेनानित्यत्वापादनं विवक्षुर् आपादकासिद्धिपरिहाराय तत्प्रसञ्जकं तावदुपदर्शयति यदुक्तमिति । अनेन स्वप्रभमित्यनेनोक्ता कान्तिरेव रूपाद्यापादिकेत्युक्तं भवति । एतच्च

प्रदीपस्येव स्वानपायिनी प्रभा यस्यासौ स्वप्रभ इत्यन्तिमव्याख्यानमनुरुध्य द्रष्टव्यम् ॥ प्रदीपादेरिवेति । अनेन तर्कमूलव्याप्तेरभावात्तर्काभासोऽयमिति शङ्का परिहृता भवति । इष्टापत्तिं परिहरति रूपादीति ।

### **परिमल **

आदिशब्दः प्रकारवचन इति । पृथुबुध्नोदराकारत्वादिरूपो यः प्रकारो घटलक्षणभूतस्तस्य वचन इत्यर्थः । अनित्यतेत्यत्र कांक्षितं तदनुवादपूर्वमाह अनित्यता लक्ष्यस्येति शेष इति । लक्षणवत इत्यर्थः ।

### **यादुपत्यं**

स्वप्रभमित्यस्य चरमव्याख्यानमनुसृत्योत्तरमूलमुत्थापयितुमाह यदुक्तमात्मा स्वप्रभ इत्यादि ।

### **श्रीनिवासतीर्थीया **

तादृशं यावल्लक्ष्यभावि ।

### **वाक्यार्थरत्नमाला **

आदिशब्दः प्रकारवचन इत्येतन्मूलग्रन्थस्य तच्छब्दस्य प्रकारवाचित्वाभावादित्येतद्ग्रन्थेन ......त्येन विरोधः परिहरणीयोऽस्ति ।

------------------------------------------------------------------------

भौतिकं त्वेव रूपादि व्याप्तं नाशेन नो मते

**भौतिकं त्वेव रूपादि व्याप्तं नाशेन नो मते**

### **सुधा**

ननु सिद्धान्तेऽप्यात्मनो रूपादिमत्वमङ्गीक्रियत एव । रूपादिमतोऽनित्यत्वमिति व्याप्तिश्च । ‘रूपादिमत्वाच्च विपर्ययो दर्शनादि’त्युक्तत्वात् । तत्कथमनित्यत्वपरिहार इत्यत आह भौतिकं त्विति ।

## **अनुव्याख्यानम्**

***भौतिकं त्वेव रूपादि व्याप्तं नाशेन नो मते ॥***

तुशब्दो विशेषार्थः । स एव भौतिकमिति विवृतः । न रूपादिमात्रमित्येवार्थः । न च भौतिकं रूपादिकमात्मन्यस्ति । तस्मान्नानित्यताप्रसङ्ग इति भावः ।

यथा भवद्भिरन्यथाभावो विशेष्यते । यावल्लक्ष्यभावि(विशेष)लक्षणव्यावृत्तिरूपोऽन्यथाभावोऽनित्यत्वव्याप्त इति । रूपादिमत्वं च भौतिकत्वेन । तथाऽस्मन्मतेऽपि विशेषणप्रक्षेपे नोक्तदोष इत्यत आह नैवमिति ।

**अनुव्याख्यानम्**

*नैवं तस्य ...... ........*

तस्य क्षपणकस्य मते नैवमन्यथाभावो रूपादिमत्वं च विशेष्यते । किन्तु सामान्यमेवानित्यत्वव्याप्ततयाऽङ्गीक्रियते ततो नोक्तदोषपरिहार इत्यर्थः । तत्कथमित्यत आह अन्यथेति ।

**अनुव्याख्यानम्**

***.... .... अन्यथाभावो यस्यानित्यत्वमीरितम् ॥***

***रूपादियुक्तस्य तथा जगन्नाशित्वसिद्धये ॥***

भूभूधरादेर्जगतो नाशित्वसिद्धये यस्यान्यथाभावस्तस्यानित्यत्वमीरितं क्षपणकेन । तथाशब्दः समुच्चये । रूपादियुक्तस्याप्यनित्यत्वमीरितमिति । यद्वा यद् रूपादियु(क्तं तत्त)क् तत्तथाऽनित्यमीरितमिति योजना । तस्येत्यस्य यस्येत्यनेनान्वयः । अन्यथा तु यच्छब्दश्रवणात्तच्छब्दाध्याहारः । पूर्ववाक्यात्तस्येत्यनुवर्तते वा । एतच्चोपपादयिष्यते ।

### **शेषवाक्यार्थचन्द्रिका**

एवं शङ्काप्रसञ्जकमुक्त्वा तत्साम्यशङ्कामुत्थापयति नन्विति । ‘श्यामावदाताः शतपत्रलोचनाः’ इत्युक्तेरिति भावः ॥ व्याप्तिश्चेति । अङ्गीक्रियत एवेति पूर्वेण सम्बन्धः ॥ विशेषणप्रक्षेप इति । यावल्लक्ष्यभाविलक्षणनिवृत्तिरूपस्य भौतिकत्वरूपस्य च विशेषणस्य प्रक्षेप इत्यर्थः । रूपादियुक्तस्येत्येकं पदमाश्रित्य व्याख्यातम् । इदानीं रूपादियुक्तस्येति पदभेदमाश्रित्य व्याचष्टे यद्वेति ॥ येजनेति । इयं च यत्तच्छब्दाध्याहारमनित्यत्वमिति प्रकृतेऽपि योग्यत्वात्तथेत्यस्यानित्यमात्रपरत्वं चाश्रित्य कृतेति द्रष्टव्यम् । एवं योजनायां तस्येत्यस्यात्रानपेक्षितत्वाद्वैय्यर्थ्यमित्यतो यस्यान्यथाभावोऽनित्यत्वमीरितमिति पूर्ववाक्यस्थेन यस्येत्यनेन तस्येत्यस्यान्वयान्नानर्थक्यमित्याशयेनाह तस्येत्यस्येति । तर्हि कथमेकपदत्वेन व्याख्यानम् । तत्पदाश्रवणेन निराकाङ्क्षत्वालाभादित्य तआह अन्यथा त्विति । एकपदत्वेन व्याख्यान इत्यर्थः ॥ यच्छब्दश्रवणादिति । यत्तदोर्नित्यसम्बन्धत्वादिति भावः । अध्याहारस्यानुवृत्त्यपेक्षया जघन्यत्वान्नैवं तस्ये’ति पूर्ववाक्यात्तस्येत्यस्यानुवृत्तिसम्भवेनाध्याहार कल्पनमयुक्तमित्याशयेनाह पूर्वेति । नन्वन्यथाभावमात्रस्य रूपादिमत्वमात्रस्य चानित्यत्वेन व्याप्तिः पराभिमता, न तु विशिष्टस्यान्यथाभावस्य विशिष्टस्य रूपादिमत्वस्य च तेन व्याप्तिरिति पूर्वमुक्तं तत्कुत इत्यत आह एतच्चेति । अविशिष्टस्यैवान्यथाभावादेरनित्यत्वेन व्याप्तिरित्येतच्च ‘कीदृशश्चान्यथाभावो नाशहेतुतयेष्यते’ इत्यादिनोपपादयिष्यत इत्यर्थः ।

### **परिमल **

व्याप्तिश्चेति । अङ्गीक्रियत एवेत्यनुषङ्गः ॥ इत्युक्तत्वादिति । वैशेषिकाधिकरणे सूत्रकृतेति शेषः । अन्यथाभावपदमुपलक्षणं मत्वाह रूपादिमत्वं चेति । यस्येति श्रवणलब्धमाह तस्येति । समुच्चय इत्युक्तस्य अन्वयोपदर्शनेन योजनामाह रूपादियुक्तस्यापीति । आदिपदेन स्पर्शग्रहः ॥ अन्यथा त्विति । रूपादियुक्तस्यापीति पूर्वयोजनापक्षे त्वित्यर्थः ॥ पूर्ववाक्यादिति । ‘नैवं तस्ये’ति वाक्यादित्यर्थः ॥ एतच्चेति । अन्यथाभावमात्रं नाशहेतुरित्येतच्च कीदृशश्चान्यथाभावोनाशहेतुतयेष्यत इत्यादिनेति भावः ।

### **यादुपत्यं**

ननु सिद्धान्तेऽपीति । ‘श्यामावदाताः शतपत्रलोचना’ इति वक्ष्यमाणत्वादिति भावः ॥ विशेषणप्रक्षेप इति । यावल्लक्ष्यभाविलक्षणनिवृत्तिरूपस्य भौतिकेत्यस्य च विशेषणस्य प्रक्षेप इत्यर्थः ॥ अन्यथेति । यदि रूपादियुक्तस्येति पदच्छेदमकृत्वा रूपादियुक्तस्येत्येकमेव पदं कृत्वा व्याख्यायायत इत्यर्थः ॥ अनुवर्तते वेति । अनुवर्तत इति वा वक्तव्यम् । तदुभयं च जघन्यमिति वाक्यशेषः । ननु महाविकृत्यादिरूपस्यैवान्यथाभावस्यास्मन्मतेऽनित्यत्वेन व्याप्तिरङ्गीकृता नान्यथाभावमात्रस्य, येनोक्तदोषः स्यादित्यत आह एतच्चोपपादयिष्यत इति । अन्यथाभावमात्रस्यैवानित्यत्वे व्याप्तिस्तेनाङ्गीकर्तव्येत्येतच्च ‘कीदृशश्चान्यथाभावो नाशहेतुतयेष्यत’ इत्यादिनोपपादयिष्यत इत्यर्थः ।

### **श्रीनिवासतीर्थीया **

कोऽयं रूपविशेषो यो नाशव्याप्य इत्यत आह स एवेति । तुशब्दोक्तो विशेष एवेत्यर्थः ॥ अन्यथेति । यस्येत्यनेनान्वयाकरणे इत्यर्थः ।

