+++
title = "०९ नित्योर्ध्वगतिर्न मुक्तिः"

+++


## ॐ अन्त्यावस्थितेश्चोभयनित्यत्वादविशेषात् ॐ

**नित्योर्ध्वगतिर्न मुक्तिः**

**ॐ अन्त्यावस्थितेश्चोभयनित्यत्वादविशेषात् ॐ**

### **सुधा**

क्षपणकोक्तं प्रमेयान्तरं निराकर्तुं सूत्रम् ॐ अन्त्यावस्थितेश्चोभयनित्यत्वादविशेषात् ॐ इति ॥ तत्रान्त्यावस्थितेश्चेत्येतावत्तावद्य्वाख्याति नित्येति ।

## **अनुव्याख्यानम्**

***॥ ॐ अन्त्यावस्थितेश्चोभयनित्यत्वादविशेषात् ॐ ॥***

***नित्योर्ध्वगतिरप्येषा या मुक्तिरिति कथ्यते ॥***

***अलोकाकाशमाप्तस्य कथं न विकृतिश्च सा ॥***

अपिशब्दः प्रमेयान्तरनिराकरणसमुच्चयार्थः । चशब्दः परिमाणपर्यायेण सह समुच्चये । या एषा नित्योर्ध्वगतिर्मुक्तिरिति जैनैः कथ्यते सा च कथमात्मनो विकृतिर्नो भवेत् । भवेदेव । तत्कथम् । अलोकाकाशमाप्तस्य । प्राक् लोकाकाशस्थो ह्ययमात्मा निरन्तरोर्ध्वगत्याऽलोकाकाशमाप्नोति । तथा चान्यथाभावादात्मनोऽनित्यत्वापत्तिरिति भावः । अनेनान्त्या (या) अवस्थितिः सन्ततोर्ध्व गतिलक्षणा । ततश्चात्मनोऽनित्यत्वापत्तिरिति सूत्रखण्डस्यार्थ उक्तो भवति ।

### **शेषवाक्यार्थचन्द्रिका**

ॐ अन्त्यावस्थितेश्चोभयनित्यत्वादविशेषात् ॐ ॥ प्रमेयान्तरमिति । पूर्वं निरस्तात्सप्तभङ्गदेहमानत्वादेरन्यत्प्रमेयमित्यर्थः । भाष्येऽपिशब्दचशब्दयोरन्यतरवैय्यर्थ्यमाशङ्क्यार्थभेदकथनेन तत्परिहरति अपिशब्द इति । सप्तभङ्गादिनिराकरणेन सहैतन्निराकरणस्य समुच्चयार्थ इत्यर्थः ॥ परिमाणपर्यायेणेति । परिमाणान्यथाभावेन सह नित्योर्ध्वगतेः समुच्चयार्थ इत्यर्थः ॥ साचेति । अनेन न केवलं परिमाणान्यथाभाव एवात्मनोऽन्यथाभावहेतुः किन्तु नित्योर्ध्वगतिश्चात्मनो विकृतिरन्यथाभावहेतुरिति परिमाणापरपर्यायेण समुच्चय उपदर्शितो भवति तत्कथमिति । नित्योर्ध्वगतौ सिद्धायां भवेत्तयाऽन्यथाभाव आत्मनः, सैव तु कथं सिध्द्येदित्याशयः । तत्कथमित्यतः परम् इत्यत आहेति शेषः । अलोकाकाशमाप्तस्येत्यत परं चेतीति शेषः । अनेन मूले ‘अलोकाकाशमाप्तस्ये’त्येतन्नित्योर्ध्वगत्युपपादकमित्युक्तं भवति । कथमलोकाकाशप्राप्तिकथनेन नित्योर्ध्वगतिरित्यतस्तामुपपादयति प्रागिति । अस्त्वेवमात्मनोऽन्यथाभावः किं ततः ‘तदनित्यत्वं पुद्गलस्यानिवारितमि’ति प्रागुक्तमतिप्रसङ्गफलतया दर्शयति तथा चेति ।

### **परिमल **

अन्त्यावस्थितेश्चोभयेति ॥ प्रमेयान्तरनिराकरणेति । सन्ततोर्ध्वगतिरूपमुक्तिलक्षणप्रमेयान्तरेत्यर्थः ॥ चशब्द इति । न केवलं परिमाणपर्यायेण, किन्त्वन्त्यावस्थितेश्चानित्यत्वमिति समुच्चय इत्यर्थः ॥ ततश्चात्मन इति । तस्मादपि विकारादित्यर्थः ।

### **श्रीनिवासतीर्थीया **

ॐ अन्त्यावस्थितेश्चोभयनित्यत्वादविशेषात् ॐ ॥ अन्त्येति । लोकाकाशं विहाय अन्त्या अलोकाकाशसम्बन्धिनी याऽवस्थितिरित्यर्थः ॥ ततश्चेति । तस्या अन्त्यावस्थितेरङ्गीकारादित्यर्थः । सूत्रेऽध्याहारमाह आत्मन इति ।

