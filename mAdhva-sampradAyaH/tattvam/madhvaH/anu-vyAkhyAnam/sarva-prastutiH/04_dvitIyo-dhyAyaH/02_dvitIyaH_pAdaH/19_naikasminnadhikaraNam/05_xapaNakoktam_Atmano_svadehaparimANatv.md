+++
title = "०५ क्षपणकोक्तम् आत्मनो स्वदेहपरिमाणत्वम्"

+++


## वक्ति स्वप्रभमात्मानं देहमानम्

**क्षपणकोक्तम् आत्मनो स्वदेहपरिमाणत्वम्**

**वक्ति स्वप्रभमात्मानं देहमानम्**

### **सुधा**

एवं विश्वस्य क्षपणकोक्तं सर्वप्रकारत्वं निराकृत्य तदुक्तमर्थान्तरमपि निराकतुर्मनुवदति वक्तीति ।

## **अनुव्याख्यानम्**

***वक्ति स्वप्रभमात्मानं देहमानम् ..... ।***

क्षपणक इति वर्तते । स्वप्रभं स्वप्राकशं, देहस्य मानं परिमाणमिव मानं यस्यासौ तथोक्तः । अत्र देहमानत्वमेव विप्रतिपन्नोऽर्थः । स्वप्रभत्वं तु सम्मतमेवास्माकम् ॥ यद्वा स्वप्रभमिति क्रियाविशेषणम् । विना प्रमाणेन स्वीयया प्रभयोत्प्रेक्ष्यैव वक्तीति ॥ अथवाऽनेन देहपरिमाणत्वे जैनोक्तं प्रमाणाभासमनुवदति । तत्र स्वशब्देन स्वीयो देह उच्यते । तत्र प्रभा यस्यासौ तथोक्तः । तथा च प्रयोगः । देवदत्तात्मा, तद्देहे एव, तत्र सर्वत्रैव च विद्यते । तत्रैव तत्र सर्वत्रैव च स्वासाधारणगुणाधारतयोपलम्भात् । यो यत्रैव, यत्र सर्वत्रैव स्वासाधारणगुणाधारतयोपलभ्यते; स तत्रैव, तत्र सर्वत्र च विद्यते । यथा देवदत्तगृह एव तत्र सर्वत्रैव चोपलभ्यमानस्वासाधारणभास्वरत्वादिगुणः प्रदीपः । तथा चायं तस्मात्तथेति । अन्यथा कमनीयतनयालिङ्गनेन सर्वत्राल्हा(दाक)दकरस्य (स्व)सुखस्याननुभवप्रसङ्गः । तथा च सर्वाङ्गीणरोमाञ्चादिकार्यानुदयः स्यादिति । यद्वा प्रदीपस्येव स्वानपायिनी प्रभा यस्यासौ स्वप्रभ इति ।

### **शेषवाक्यार्थचन्द्रिका**

स्वप्रभं देहमानमित्यनुवादादुभयमपि विप्रतिपन्नमिति भ्रान्तिनिरासायाह अत्रेत्यादिना । एवं तर्हि स्वप्रभमित्यनुवादवैयर्थ्यमित्यपरितोषान्नेदं स्वप्रकाशत्वानुवादपरं किन्तु देहमानत्वस्य स्वोत्प्रेक्षामात्रमूलकत्वाभिधनमेवेति न तद्वैयर्थ्यमिति भावेन तत्परतया योजयति यद्वेति । परेणानुमानावष्टम्भेनैवात्मनो देहमानत्वसमर्थनान्न स्वोत्प्रेक्षामात्रमूलकत्वाभिधानत्वमपि तस्य युक्तमिति पूर्वत्रापरितोषात्पराभिप्रेतानुमानसमर्पकतयाऽपि तव्द्याचष्टष अथवेति ॥ अनुवदतीति । सूचयतीत्यर्थः । कोऽसौ जैनोक्तो देहमानत्वसाधकः प्रमाणाभासो यत्सूचकतया स्वप्रभमित्यस्य सार्थक्यमित्यतस्तमाह तथा चेति ॥ तद्देह एवेत्यादिना । अत्रात्मनो व्याप्तत्वसिध्द्याऽर्थान्तरवारणायाद्य एवकारः । अणुत्वसिध्द्याऽर्थान्तरवारणाय सर्वत्रेत्युक्तम् । व्याहतिपरिहारायोक्तं तत्रेति । एवमग्रेऽपि हेत्वादौ तत्रेत्युक्तिर्व्याहतिपरिहारायेति ज्ञातव्यम् । देहापेक्षया किञ्चिन्न्यूनमध्यमपरिमाणसिद्धिव्युदासायान्त्य एवकारः । सर्वत्रैव नात्र सङ्कोच इत्यर्थः । एवञ्च युक्ताऽऽत्मनोदेहमानत्वसिद्धिः । हतौ तु घटाद्यवच्छिन्ने आत्मनि सुखाद्यनुभवाभावेनासिद्धिवारणाय तत्रेति । तद्देह एवेत्यर्थः । तत्र सर्वत्रोपलभ्यमानशब्दाश्रयेऽपरिच्छिन्नदेहगताकाशे व्यभिचारवारणायाद्य एवकारः । स्वासाधारणस्पर्शाधारतयोपलभ्यमाने देहाव्याप्ते प्राणवायौ व्यचिचारवारणाय सर्वत्रेत्युक्तम् । चरमैवकारस्तु सर्वत्रेत्यस्य न सङ्कोच इति ज्ञापयन् तत्सङ्कोचशङ्कया प्राणवायावेव व्यभिचारवारणायेति द्रष्टव्यम् ।

अत्र दृष्टान्ताभावेन विशेषतो व्याप्त्यसम्भवात्सामान्यव्याप्तिं दर्शयति यो यत्रेति । अत्र गृहे विद्यमानाकाशे व्यभिचरवारणायाद्य एवकारः । गृहैकदेशे वर्तिनि स्तम्भादौ तद्वारणायोक्तं तत्र सर्वत्रेति । सर्वशब्दे सङ्कोचशङ्कया तद्वर्तिनि तादृशवस्तुविशेषे व्यभिचारपरिहारायान्त्य एवकारः । प्रदीप इत्यनन्तरं तत्रैव तत्र सर्वत्रैव विद्यत इति शेषः । प्रदीपो यद्यप्येकदेशवर्त्येव तथाऽपि तदभिन्नप्रभायाः सर्वत्र विद्यमानत्वात्तदभिप्रायेण तत्र सर्वत्र विद्यमानत्वोक्तिरियमिति ज्ञातव्यम् । उपनयनिगमने दर्शयति तथा चेति । अप्रयोजकतामाशङ्क्य हेतूच्छित्तेरेव विपक्षे बाधकत्वान्न तदवकाश इति भावेनाह अन्यथेति ॥ आल्हादेति । अत्राल्हादशब्दो विकासरूपविकारपर इति ज्ञातव्यम् ॥ सुखेति । अनेन मूले प्रभाशब्दः सुखानुभवपर इत्युक्तं भवति । अत्रापीष्टापत्तिमाशङ्क्याह तथा चेति । ‘भौतिकं त्वे रूपादी’त्युत्तरानुव्याख्यानप्रवृत्त्यौपयिकतयाऽपि स्वप्रभमित्येतद्य्वाख्याति यद्वेति । अनेन प्रभाशब्दः पक्षे दृष्टान्ते च कान्तिविशेषपर एवेत्युक्तं भवति ।

### **परिमल **

स्वीयया प्रभयेति । तस्मै हितमिति हिताद्यर्थे छप्रत्ययेन स्वीयशब्दनिर्वाहश्चन्द्रिकाव्याख्याने प्रदर्शितः । विभुत्वाविभुत्वसिध्द्या चार्थान्तरनिरासाया क्रमात्तद्देह एवेति तत्र सर्वत्रैव चेति विशेषणद्वयम् । देहेऽपि क्वचित्सङ्कोचवारणाय सर्वत्रैवेत्येवशब्द इत्येके । स्पष्टार्थमित्यन्ये ॥ स्वासाधारणगुणेति । सुखं वा तदनुभवो वा तादृशो गुण इति भावः । शब्दरूपासाधारणगुणाधारतया सर्वत्रोपलभ्यमाने व्योम्नयव्यभिचाराय तत्रैवेत्युक्तिः । स्पर्शगुणेन तथोपलभ्यमाने प्राणवायावव्यभिचाराय तत्र सर्वत्रैवेत्युक्तिरित्याहुः ॥ अन्यथेति । सर्वदेहव्यापित्वाभावे इति विपक्षे बाधकतर्कोक्तिरित्येके । हेतोः पक्षधर्मोपपादकमेतदित्यन्ये । अत्राह्लादशब्देन सर्वशरीरगतविकारविशेषो ग्राह्यः।

### **यादुपत्यं**

तद्देह एव तत्र सर्वत्रेति । अत्रात्मनो व्याप्तत्वसिध्द्याऽर्थान्तरवारणायाद्य एवकारः । अणुत्वसिध्द्याऽर्थान्तरवारणाय सर्वत्रेत्युक्तम् । तद्देह एव सर्वत्रैव इत्यनयोर् व्याहतिपरिहाराय तत्रेति । एवमग्रेऽपि हेत्वादौ तत्रेत्युक्तिर्व्याहतिपरिहारायैवेति ज्ञातव्यम् । देहापेक्षया किञ्चिन्न्यूनमध्यमपरिमाणसिद्धिवारणायन्त्य एवकारः । सर्वत्रैव, नात्र सङ्कोच इत्यर्थः । एवं चात्मनो देहमानत्वमेव सिध्यतीति ज्ञातव्यम् । हेतौ तु घटाद्यवच्छिन्ने आत्मनि सुखाद्यनुभवाभावेनासिद्धिवारणाय तत्रेति । तद्देह एवेत्यर्थः । तत्र सर्वत्रोपलभ्यमानशब्दाश्रये वस्तुतोऽपरिच्छिन्ने देहगताकाशे व्यभिचारवारणायाद्य एवकारः । स्वासाधारणस्पर्शाधारतयोपलभ्यमाने देहाव्याप्ते प्राणवायौ व्यभिचारवारणाय सर्वत्रेत्युक्तम् । चरमैवकारस्तु सर्वत्रेत्यस्य न सङ्कोच इति ज्ञापयन्हेतोरभिमतसाध्यसिध्द्यङ्गस्योपपादकः । अत्र दृष्टान्ताभावात्सामान्यतो व्यार्प्ति दर्शयति यो यत्रेति । अत्र गृहे विद्यमानाकाशे व्यभिचारवारणायाऽऽद्य एवकारः । गृहैकदेशस्थे स्तम्भादौ तद्वारणाय यत्र सर्वत्रेत्युक्तम् । न्यूनतापरिहारायान्त्य एवकारः । प्रदीप इत्यनन्तरं तत्रैव तत्र सर्वत्रैव विद्यत इति शेषः । प्रदीपाभिन्नायाः प्रभाया गृहे सर्वत्र विद्यमानत्वात्प्रदीपस्तत्र सर्वत्र विद्यत इत्युक्तिरुपपन्नेति ज्ञातव्यम् । हेतोः पक्षधर्मतामुपपादयति अन्यथेति ॥ आल्हादेति । अत्राल्हादशब्दो विकासरूपविशेषपर इति ज्ञातव्यम् ॥ सुखेति । तथा च प्रभाशब्दः पक्षे सुखानुभवपर इति भावः । यद्वा पक्षे दृष्टान्ते च प्रभाशब्दः कान्तिविशेषपर एवेत्यभिप्रेत्य योजनान्तरमाह यद्वेति । एतच्च व्याख्यानं ‘भौतिकं त्वेव रूपादी’त्युत्तरानुव्याख्यानमुत्थापयितुं कृतमिति ज्ञातव्यम् ॥

### **श्रीनिवासतीर्थीया **

तत्र प्रभेति । तत्र देहे प्रभा अनुभवो यस्येत्यर्थः ॥ अन्यथेति । उक्तानुमाने यद्यप्रयोजकतेत्यर्थः । बाधकं तर्कमाह कमनीयेति ॥ सर्वाङ्गीणेति । सर्वाङ्गसम्बन्धीत्यर्थः ॥

### **वाक्यार्थरत्नमाला **

मूले क्रियाविशेषणमिति । क्रियाविशेषणत्वोपपादनमानन्दमयनये अस्माभिष्टीकोपपादनावसरे कृतम् । तत एव प्रतिपत्तव्यम् । मूलकत्वाभिधानत्वमपीति पाठः । ....सारेण साध्यहेतुव्याप्तिवाक्यगतविशेषणकृत्यमाह । अत्रात्मन इत्यादिना ॥ सर्वत्र विद्यत इत्येवोक्ते आत्मनो व्याप्तत्वसिध्या अर्थान्तरता तन्निरासाय देह एवेति देहशब्दसहितैवकारो गृहीत इत्यर्थः । ततश्च देह एवेति अवधारणेन देह एव सत्वलाभेन नार्थान्तरता देह एव विद्यत इत्येवोक्तेऽणुत्वमादाय पर्यवसानेनार्थान्तरता स्यादत उक्तं सर्वत्रेति । ततश्चाणुत्वमादाय नार्थान्तरतेति भावः । देह एव सर्वत्र वर्तत इत्युक्ते व्याघातः । देह एवेत्यवधारणेनान्यत्र सत्ताया निषेधात् सर्वत्रेत्यन्तेन च तदुक्तेरत उक्तं तत्रेति । तथाच देह एव विद्यते तत्र विद्यमानेऽपि तत्र सर्वत्र विद्यत इति व्याहतिनिराकरणं भवतीति भावः । एवं हेत्वादावपि तत्रेत्युक्तिर्व्याघातपरिहारायेति ज्ञेयम् । सर्वत्रेत्युक्तावपि देहापेक्षया किञ्चिन्न्यूनपरिमाणत्वमादाय सङ्कोचशङ्कानिरासायान्त्य एवकारः । तस्य च नात्र सङ्कोच इत्यर्थः । एवं चात्मनो देहमानत्वसिद्धिर्युक्ता हेतौ तु सर्वत्र स्वसाधारणगुणाधारतयोपलम्भादित्युक्ते घटाद्यवच्छिन्ने आत्मनि स्वसाधारणसुखादिरूपगुणाधारतयोपलम्भाभावेनासिद्धिः स्यादिति तन्निरासाय तत्रेत्युक्तम् । तद्देह इत्यर्थः । वस्तुगत्या अन्वितो एवकार इति तदनुवादः । नतु व्यावर्तककोटौ निवेशाभिप्रायेण । तद्य्वावर्त्यन्तु देहगताकाश एव । तस्य अपरिच्छिन्नत्वेन तत्र देहे सर्वत्र स्वासाधारणशब्दरूपगुणाश्रयत्वेनोपलभ्यमानत्वात् । तत्रैव सर्वत्रैव च विद्यमानत्वरूपसाध्याभावस्तु अन्यत्रापि सत्वेन स्पष्ट एवेति व्यभिचारस्तत्परिहाराय तत्रैवेति । आकाशस्य तथात्वाभावान्न व्यभिचार इत्यादि द्रष्टव्यम् । प्रभाशब्दः सुखानुभवपर इति । स्वेनैव प्रभानुभवः सुखस्येति स्वप्रभ इत्युक्तं भवतीति भावः । सर्वाङ्गिणेति मूलप्रयोगो ऽस्माभिरुपपादितोऽस्ति ।

