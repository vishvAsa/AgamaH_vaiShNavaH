+++
title = "०६ गजाद्यात्मनो पिपीलिकात्वे कथं कायपरिणामत्वसिद्धिः"

+++


## ॐ एवञ्चात्मा कार्त्स्न्यम् ॐ

**गजाद्यात्मनो पिपीलिकात्वे कथं कायपरिणामत्वसिद्धिः**

**ॐ एवञ्चात्मा कार्त्स्न्यम् ॐ**

### **सुधा**

अत्रात्मनः कायपरिमाणत्वनिरासार्थं सूत्रम् ॐ एवञ्चात्माकार्त्स्न्यम् ॐ इति ॥ तस्य तात्पर्यमाह तदपीति ।

## **अनुव्याख्यानम्**

***॥ ॐ एवञ्चात्मा कार्त्स्न्यम् ॐ ॥***

***ॐ न च पर्यायादप्यविरोधो विकारादिभ्यः ॐ ॥***

***............. तदप्यलम् ॥***

***दुष्टं नानाशरीरेषु प्रवेशादन्यथाभवात् ॥***

कुतः । अकार्त्स्न्यादिप्रसङ्गादिति शेषः । पिपीलिकादिदेहस्थस्य तत्परिमाणस्यात्मनः कर्मविपाकवशाद्गजगवयादिदेहप्राप्तौ तत्राकार्त्स्न्यं स्यात् । गजादिदेहगतस्य च तत्परिमाणस्य पिपीलिकादिदेहेऽतिरेकः स्यादित्युभयथा कायपरिमाणत्वानुपपत्तिरेवेति । एतदर्थत्वेन (वा) च नानाशरीरेष्विति वाक्यं योज्यम् । तत्रान्यथाभवादिति कायपरिमाणत्वाभावापत्तेरित्यर्थः ।

स्यादेतत् । यं यं देहं प्राप्नोत्यात्मा तत्तत्परिमाणो भवत्यतो नोक्तदोष इत्याशङ्कानिरासार्थं सूत्रम् ॐ न च पर्यायादप्यविरोधो विकारादिभ्यः ॐ इति । तस्य तात्पर्यमाह तदप्यलमिति ।

चित्तस्थं परिमाणपर्यायं तच्छब्देन परामृशति । ‘नानाशरीरेषु प्रवेशादन्यथाभवादि’ति स्थूलसूक्ष्मशरीरेषु प्रवेशात्स्थूलसूक्ष्मपरिमाणोपजनने सति परिमाणतद्वतोरत्यन्तभेदानभ्युपगमादात्मन एवान्यथाभावप्रसङ्गादित्यर्थः ।

### **शेषवाक्यार्थचन्द्रिका**

ॐ एवञ्चात्माकार्त्स्न्यम् ॐ ॥ अकार्त्स्न्यादिप्रसङ्गादिति । अकार्त्स्न्यादीत्यादिपदेनातिरेकपरिग्रहः । अनेन सूत्रेऽकार्त्स्न्यपदमतिरेकस्याप्युपलक्षणमित्युक्तं भवति । तत्प्रसङ्गमेव विवृणोति पिपीलिकादीत्यादिना । उक्तयोजनायां शेषः पूरणीयो भवतीत्यपरितोषादाह एतदर्थत्वेनेति । एतदर्थत्वेनापीत्यर्थः । न च पर्यायादित्युत्तरसूत्रव्याख्यानशेषत्वस्यापि सद्भावाद्वाशब्दः । इत्यर्थ इति । अत्र पक्षेऽन्यथापरिणामरूपान्यथाभावस्य तदर्थत्वासम्भवादिति भावः ।

नोक्तदोष इति । नाकार्त्स्न्यादिप्रसङ्ग इत्यर्थः ॥ ॐ न च पर्यायादप्यविरोधो विकारादिभ्यः ॐ ॥ ननु परिमाणपर्यायस्य पूर्वत्राप्रकृतत्वात्कथं प्रकृतपरामर्शिना तच्छब्देन तस्य परामर्श इत्यतो ग्रन्थोक्तत्वाभावेऽपि बुद्धिस्थत्वेन प्रकृतत्वसम्भवाद्युक्तस्तस्य परामर्श इत्याशयेनोक्तं चित्तस्थमिति । ननु नानाशरीरेषु प्रवेशादन्यथाभावादिति किं नानाशरीरप्रवेशेन आत्मनोऽन्यथाभावसाधनमभिमतं तदापादनं वा । नाद्यः । तथा सति बाधापसिद्धान्तप्रसङ्गात् । न द्वितीयः । सिद्धान्त इव पूर्वपक्षेऽपि नानाशरीरप्रविष्टस्यात्मनोऽन्यथाभावाभावसम्भवेनाप्रयोजकत्वापातात् । न च नानाशरीरप्रवेशो नापादकः किन्तु परिमाणान्यथाभाव एव । तथा च यद्यात्मा परिमाणान्यथाभाववान्स्यात् तर्ह्यन्यथाभाव वान्स्यादिति तर्कशरीरमत्र विवक्षितमिति वाच्यम् । तथा सति मूले आपादकानुक्तिप्रसङ्गेन न्यूनत्वापातात् । तदध्याहाराभिप्राये च नानाशरीरेषु प्रवेशादित्यस्य वैयर्थ्यापातात् । न चास्य परिमाणान्यथाभावोपपादकत्वादेतद्बलेनैव तल्लाभान्न वैयर्थ्यादिकमिति वाच्यम् । तथाऽपि परिमाणनिष्ठेनान्यथाभावेनात्मनस् तदापादनस्य चोरापराधान्माण्डव्यस्य शूलप्राप्तिवदयुक्तत्वेन तेन तदापादनानुपपत्तेरित्याशङ्क्येदमापादनमेवेत्यभिप्रेत्य तत्रोक्तानुपपत्तिपरिहारं सूचयंस्तदुपपादयति नानाशरीरेष्वित्यादिना ।

### **परिमल **

ॐ एवं चात्मा कार्त्स्न्यम् ॐ । कायपरिमाणत्वाभावापत्तेरित्यर्थ इति । अन्यथा पिपीलिकादिदेहं प्रविष्टस्य पिपीलिकादिदेहे हस्तिपरिमाणत्वाभावे, अभवादित्यस्य कायपरिमाणत्वाभावापत्तेरित्यर्थः ॥ ॐ न च पर्यायादपि । तदेव भाष्यमेतत्सूत्रार्थतयाप्यवतारयति तस्य तात्पर्यमाहेति । नानाशरीरप्रवेशान्निमित्तात्प्राप्तो यः परिमाणभेदरूपोऽन्यथाभवस् तस्मात्परिमाणभेदरूपादन्यथाभवादात्मनोऽप्यन्यथाभवप्रसङ्गादिति योजना मनसि निधाय व्याचष्टे चित्तस्थमित्यादिना ।

### **श्रीनिवासतीर्थीया **

तत्तात्पर्यमाहेति । ‘तदप्यलम् । दुष्टं नानाशरीरेषु प्रवेशादन्यथाभवादि’त्येतद्वाक्यं समग्रं ‘न च पर्यायादपी’ति सूत्रतात्पर्यकथनपरमेव । तत्र तदप्यलं दुष्टमित्येतावन्मात्रमेवैवं चेत्यादिसूत्रतात्पर्यकथनपरमित्याशयः ॥ उभयथेति । अकार्त्स्न्यं स्यादतिरेकश्च स्यादित्युभयथेत्यर्थः ॥ एतदर्थत्वेनेति । अकार्स्न्यादिप्रसङ्गादिति शेषमकृत्वोभयथा कायपरिमाणत्वानुपपत्तिरित्यर्थलाभायेत्यर्थः ॥ इति वाक्यमिति । उत्तरसूत्रतात्पर्यकथनपरमपि वाक्यमत्र योज्यमित्यर्थः । तत्र नानाशरीरेषु प्रवेशादित्यनेनाकार्त्स्न्यातिरेकौ तात्पर्यतो लब्धौ । उभयथा कायपरिमाणत्वानुपपत्तिरन्यथाभवादित्यनेनाभिप्रेतेत्याह तत्रेति । त्वदुक्तस्य कायपरिमाणत्वस्यान्यथाभावः प्राप्तः ॥ ॐ न च पर्यायादप्यविरोधो विकारादिभ्यः ॐ ॥ पर्यायं क्रमम् ।

### **वाक्यार्थरत्नमाला **

अतिरेकेति । तस्याप्युपलक्षणया गजादिदेहगतस्येत्यादिनोपपादनादिति भावः ॥ ननु व्याख्यानान्तरस्य प्रागकृतत्वादप्यर्थकवाशब्दानुपपत्तिरित्यत आह । न च पर्यायादित्युत्तरेति । अन्यथापरिणामेति । स्थूलसूक्ष्मपरिमाणरूपेत्यर्थः । तस्य वक्ष्यमाणयोजनायामर्थत्वेऽपि एतद्योजनायामर्थत्वानुपपत्तेः कायपरिमाणत्वाभावापत्तिरेवान्यथाभावशब्दे ग्राह्येति भावः । ग्रन्थोक्तत्वाभावेपीति । प्रत्युत बुद्धिप्रकृतत्वमेव प्रकृतत्वं ग्रन्थप्रकृतत्वन्तु तल्लिङ्गमिति भावः । अत्र टीकायां शरीरप्रवेशप्रयुक्तत्वोक्तिस्थले अन्यथाभावादिति सार्वत्रिकः पाठः । शरीरप्रवेशान्यथाभावनिमित्तकोक्तिस्थले अन्यथाभाव इति पाठो ध्येयः ।

