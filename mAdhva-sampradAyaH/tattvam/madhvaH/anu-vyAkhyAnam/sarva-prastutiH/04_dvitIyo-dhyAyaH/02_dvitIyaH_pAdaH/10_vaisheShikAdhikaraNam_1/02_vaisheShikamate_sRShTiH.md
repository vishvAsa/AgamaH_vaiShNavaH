+++
title = "०२ वैशेषिकमते सृष्टिः"

+++


## तदिच्छादृष्टचोदिताः

**वैशेषिकमते सृष्टिः**

**तदिच्छादृष्टचोदिताः**

### **सुधा**

एवमीश्वरविषयां विप्रतिपत्तिमुपन्यस्य सृष्टिविषयामुपन्यस्यति तदिच्छेति ।

## **अनुव्याख्यानम्**

***..... ..... तदिच्छादृष्टचोदिताः ॥***

***परमाणवश्चतुर्वर्गाः संयुज्यन्ते द्विशोऽखिलाः ॥***

महाप्रलये हि वक्ष्यमाणो नित्यवर्गोऽनित्याश्च धर्माधर्मसंस्कारादयोऽवतिष्ठन्ते । ततो ब्रह्मवर्षशतान्ते प्राणिनां भोगभूतये महेश्वरस्य सिसृक्षा सञ्जायते । तया च सर्वात्मगता धर्माद्यर्मलक्षणादृष्टादयो लब्धवृत्तयो भवन्ति । ततस्तदिच्छया सिसृक्षालक्षणेश्वरेच्छयाऽदृष्टैरदृष्टवदात्मसंयोगैश्चेति यावत् । चोदिताः प्रेरिताः । क्रियावन्त इति यावत् ।

प्राक् प्रविभक्ततयाऽवस्थिताः परमाणवश्चतुर्वर्गाः पार्थिवाः पाथसीयास्तैजसा वायवीयाश्च द्विशः संयुज्यन्ते । अत्र परमाणव इत्येवोक्ते मनसामपि ग्रहणं स्यात् । तेषां संयोगसद्भावेऽपि वक्ष्यमाणं द्रव्यारम्भकत्वं गगनवदस्पर्शवत्त्वादयुक्तम् । अतस्तद्य्वावृत्तये चतुर्वर्गा इत्युक्तम् । यद्वा सजातीयसंयोग एव द्रव्यारम्भको न त्वन्य इति अनेन सूचयति ॥

अखिला इति । द्विशः संयोगे नियमवचनम् । ये परमाणवो द्रव्यारम्भाय संयुज्यन्ते तेऽखिला द्विशो द्वौ द्वावेवेति ।

### **शेषवाक्यार्थचन्द्रिका**

महाप्रलय इति । अत्र महाप्रलयशब्देन ब्रह्मप्रलय एव विवक्षितः । न तु गन्धानाधारसमयः । तथा सति ‘अनित्याश्च धर्माधर्मे’ति वक्ष्यमाणविरोधप्रसङ्गादित्यवधेयम् ॥ वक्ष्यमाण इति । ‘सामान्यान्त्यविशेषौ चे’त्यादिनेति शेषः । संस्कारादय इत्यादिपदेनानित्यानां पाकजरूपादिगुणानां काल वच्छेदोपाधितया वर्तमानानां महाभूतसंक्षोभप्रभववेगजानां सन्तन्यमानानां कर्मणां च परिग्रहः । अन्यथा कालावच्छेदानुपपत्तौ पुनः सर्गानुपपत्तेरिति बोध्यम् । ननु भगवान्पुनः किमर्थं सिसृक्षतीत्यत उक्तं प्राणिनामिति । प्राणसम्बन्धयोग्यानां संसारिणामिति यावत् । भोगश्च यद्यपि न स्वसमवेतसुखदुःखसाक्षात्कारः सम्भवति । प्रत्येकसमुदायविकल्पेन अननुगमादव्यापकत्व प्रसङ्गात् । योगिनामतीतसुखदुःखसाक्षात्कारे चातिव्याप्तेश्च । तथाऽपि स्वसमानकालीन स्वसमानाधिकरण साक्षात्कारविषयताव्याप्यजातिमत्साक्षात्कारो वेश्वरविशेषगुणवृत्ति गुणत्वव्याप्यजातिशून्यो द्वेषान्ययोग्यात्मविशेषगुणजन्यः साक्षात्कारो वा भोगोऽत्र विवक्षितः । तस्य भूतये निष्पत्तये ।

सिसृक्षेति । यद्यपि भगवत इच्छा, अस्त्वेवम् इत्याकारा एकैव तथाऽप्युपाधिभेदात्सिसृक्षासञ्जिहीर्षादिशब्दैर्व्यपदिश्यते । उत्पत्तिरपि च तस्या उपाध्युत्पत्तिरेव नान्या । उपाधिश्च कालविशेषो वर्षशतादिशब्दवाच्यो बोद्धव्यः । सर्वेष्वात्मसु संसारिषु गताः समवेताश्च ते धर्माधर्मलक्षणादृष्टाश्चेति विग्रहः । लब्धवृत्तयः प्रलये सर्वादृष्टानां वृत्तिलाभहेतोरन्यस्याभावाद्वृत्तिनिरोधः । सिसृक्षायां च सत्यां तयैव लब्धवृत्तयो भवत्तीत्यर्थः । वृत्तिलाभश्च सहकारिसंपत्तिरेव । ततश्च सिसृक्षालक्षणसहकारिसंपत्ति मन्तो भवन्तीत्याशयः । अनेन तदिच्छादृष्टेत्येतन्मूलं तदिच्छयाऽदृष्टास् तदिच्छादृष्टा इति योजितं भवति ।

अदृष्टवदात्मसंयोगैरिति । यद्यप्यात्मसंयोगस्य क्रियाहेतुत्वं नान्वयव्यतिरेकगम्यं परमाणुसंयोगैरेवाऽन्यथासिद्धत्वात् । तथाऽप्यदृष्टस्य तत्कारणत्वे तत्प्रत्यासत्तेवश्यकत्वादात्मसंयोगघटितैव प्रत्यासत्तिरिति भावेनैवमुक्तम् । या मूर्तक्रिया यदीययद्य्वधिकरणगुणजन्या सा तत्समानाधिकरणगुणजन्या स्पर्शवद्वेगवदभिधातजक्रियावदिति व्याप्तिबलेनैव तत्सिद्धिरिति भावः ।

नन्वत्र क्रियापदं कार्यपरं कर्मपरं वा । नाद्यः । तथा सति घटरूपे व्यभिचारापातात् । घटरूपलक्षणकार्यस्य घटरूपव्यधिकरणं यत्कपालरूपं तज्जन्यत्वेऽपि कपालघटसंयोगकारणकत्वाभावात् । न चात्र यद्य्वधिकरणगुणजन्यत्वं यद्य्वधिकरणगुणनिमित्तकारणकत्वं विवक्षितम् । कपालरूपस्य च घटरूपं प्रत्यसमवायिकारणत्वान्न निमित्तत्वमिति न तत्र व्यभिचार इति वाच्यम् । तथा सति गुणपदवैयर्थ्यापातात् । तद्धि घटजन्ये पतने व्यभिचारवारणार्थम् । तस्य च पतनसमवायिकारणतया निमित्तपदेनैव तद्वारणसम्भवात्किं तेन । न च घटजन्ये पतने व्यभिचाराप्रसङ्गेऽपि घटव्यधिकरणदण्डनिमित्तकारणके दण्डावयवकपालसंयोगाजन्ये घटे व्यभिचारवारकत्वात्तत्सार्थक्यमिति वाच्यम् । एवमपि व्यधिकरणपदवैयर्थ्यप्रसङ्गात् । पतनं प्रति गुरुत्वस्यासमवायिकारणतया निमित्तत्वविवक्षयैव तद्वारण सम्भवात् । नापि क्रियापदं कर्मपरमित्यन्त्यः । यत्र मान्त्रिकाः शाखादिचालनं कुर्वन्ति तत्र शाखादिकर्मण्याकाशगुणस्य व्यधिकरणस्य मन्त्रस्य कारणत्वेऽप्याकाशसंयोगस्य कारणत्वाभावेन व्यभिचारप्रसङ्गात् । किञ्चेश्वरज्ञानस्य कार्यमात्रकारणत्वेऽपीश्वरसंयोगस्याकारणत्वाद्य्वभिचारश्चेति चेत् ।

अत्र ब्रूमः । यत्कर्मादृष्टाद्वारकयद्य्वधिकरणगुणजन्यं तत्तत्समानाधिकरणगुणजन्यमित्येव व्याप्तिशरीरमभिमतम् । ततश्च कपालरूपगुणजन्ये घटरूपे न व्यभिचारः । तस्य कार्यत्वेऽपि कर्मत्वाभावात् । गुरुत्वजन्याऽऽद्यपतनक्रियायां वेगजन्यद्वितीयपतनक्रियायां च गुरुत्ववेगपतनसमानाधिकरणरूपाद्यजन्यत्वाद्य्वभिचारनिरासार्थं व्यधिकरणपदम् । गुरुत्ववेगौ च पतनसमानाधिकरणावेवेति न तत्र व्यभिचारः । स्वव्यधिकरणस्वाश्रयावयविघटादिजन्ये कपालघटवृत्तिद्वित्वाद्यजन्ये घटादिपतने व्यभिचारं वारयितुमुक्तं गुणेति । मन्त्रेश्वरज्ञानयोरपि न व्यभिचारः । मन्त्रस्याशुविनाशित्वेनादृष्टद्वारकत्वात् । ईश्वरज्ञानस्य चोत्पत्तिमन्मात्रहेतुत्वेन कर्मकारणीभूतादृष्टकारणत्वेनादृष्टद्वारकत्वात् ॥

इयांस्तु विशेषः । यन् मन्त्रेणेदानीमेवादृष्टं जन्यते ईश्वरज्ञानेन तु पूर्वमपीति । न च तुलायामेकदिगवस्थिताधिकगुरुत्वजन्यापरदिगवस्थितोन्नमनक्रियायां व्यभिचार इति वाच्यम् । तत्राधिकगुरुत्वाश्रयद्रव्यसंयुक्तसंयोगस्योन्नमनहेतुत्वात् । पङ्कादौ तस्यैव तद्धेतुत्वकल्पनात् । गुरुत्वे चोन्नमनहेतुत्वाकल्पनात् । यत्तु तस्य तत्कारणत्वाभ्युपगमेऽपि प्रत्यक्षत्वेन गुणविशेषणादव्यभिचार इति । तन्न । तथा सति व्यधिकरणपदवैयर्थ्यप्रसङ्गात् । गुरुत्वस्याप्यप्रत्यक्षत्वेन प्रत्यक्षविशेषणादेव गुरुत्वजन्याद्यपतनक्रियायामव्यभिचारात् । न च वेगादिजन्यक्रियायां व्यभिचारवारणार्थं तदिति वाच्यम् । तथा सत्येतद्य्वाप्तिबलेनादृष्टवदात्मसंयोगस्य कारणत्वासिद्धिप्रसङ्गादिति दिक् ।

प्राक् प्रलये ॥ अयुक्तमिति । स्पर्शवदनन्त्यावयवित्वस्यैव सामान्यतो द्रव्यारम्भकत्वे प्रयोजकत्वादिति भावः ॥ सजातीयसंयोग एवेति । पार्थिवपरमाणुद्वयसंयोग एव वा आप्यपरमाणुद्वयसंयोग एव वेत्यर्थः ॥ न त्वन्य इति । पर्थिवादिपरमाणोराप्यादिपरमाणुना संयोगो न द्रव्यारम्भक इत्यर्थः । अन्यथा पार्थिवाप्यपरमाणुकार्यस्यागन्धत्वास्नेहत्वयोरापातादिति भावः । अनेन चतुर्वर्गा इत्यनेन । द्विशः संयोगे नियमवचनमेवाभिनयेन दर्शयति य इत्यादिना ।

### **परिमल **

वक्ष्यमाण इति । ‘सामान्यान्त्यविशेषौ च समवायश्च तत्त्रयम् । नित्यमि’त्येतद्य्वाख्यानावसरे वक्ष्यमाण इत्यर्थः ॥ संस्कारादय इति । आदिपदेन पाकजपार्थिवपरमाणुरूपादयो ग्राह्याः । ननु न्यायमते सर्वमुक्त्यङ्गीकारेण महाप्रलयानन्तरं सृष्टिरेव नेत्यतो विवक्षितमहाप्रलयशब्दार्थं व्यनक्ति ब्रह्मवर्षशतान्त इति । न तु गन्धानाधारकाल इति भावः ॥ मनसामपीति । तेषां तन्मतेऽणुत्वात् । मुक्तजीवमनसां भूयसां संसारिजीवदेहेभ्यो बहिरपि सत्वेन नोदनादिना क्रियावतां संयोगसम्भवादिति भावः ॥ सजातीयेति । सजातीययोः संयोगः सजातीयसंयोग इत्यर्थः ।

### **यादुपत्यम्**

महाप्रलय इति । अत्र महाप्रलयशब्दो ब्रह्मप्रलयपर एव न गन्धानाधारपरः । तेनानित्याश्च धर्माधर्मेत्यादिवक्ष्यमाणविरोधो नेति ज्ञातव्यम् । संस्कारादय इत्यत्रादिपदेन पाकजाः पार्थिवपरमाणुरूपादयो ग्राह्याः ॥ सिसृक्षेति । यद्यपीश्वरेच्छा न जन्या तथाऽपि तस्याः सर्गासाधारणकारणसमयविशेषसम्बन्ध एव सिसृक्षात्वं, तज्जायत इत्यर्थः ॥

### **श्रीनिवासतीर्थीया **

पाथसीया इति । पाथसं सलिलं जलमित्यमरः ॥ चतुर्वर्गा इत्युक्तमिति । तथा च चतुर्णां पार्थिवानां पाथसीयानां तैजसानां वायवीयानां च परमाणुनां वर्गा इत्यर्थः । ततश्च न मनसो ग्रहणप्रसक्तिरिति भावः ॥ सजातीयेति । पार्थिवानामेव परस्परं संयोग आप्यानामेव परस्परं संयोग इत्यादिरूपेण सजातीयसंयोग एवत्यर्थः ।

### **वाक्यार्थरत्नमाला **

तथासतीति । गन्धानाधारसमयस्य सर्वानित्यशून्यत्वादिति भावः । संस्कारादय इत्यत्र संस्कारपदं भावनापरं मूले । तावन्तमेव कालमिति प्रशस्तपादोक्तिव्युत्पादनपरानित्येष्वपि पाकजादयो गुणा इत्यादि किरणावल्यनुसारेणाह । संस्कारादय इत्यत्रेति । स्वसमवेतेति । घटादिसाक्षात्कारव्यावृत्यै सुखदुःखेति । ईश्वरसाक्षात्कारं व्यावर्तयितुं स्वसमवेतेति विशेषणम् । प्रत्येकेति । सुखसाक्षात्कारो दुःखसाक्षात्कारोवेति प्रत्येकं वा सुखदुःखोभयसाक्षात्कारोवेति समुदायस्य वा विकल्पेनेत्यर्थः । अननुगमेति । एकैकसाक्षात्कारो भोग इत्युक्ते एकैकसाक्षात्कारत्वस्य तत्तदन्यसाक्षात्कारेऽभावादनुगमः । अव्याप्तिरिति यावत् । सुखसाक्षात्कारस्य दुःखसाक्षात्कारत्वाभावात् । दुःखसाक्षात्कारस्य च सुखसाक्षात्कारत्वाभावात् । युगपदुभयसाक्षात्कारत्वविवक्षायान्तु अव्यापकत्वम् । असम्भव इति यावत् । सुखसाक्षात्कारे वा दुःखसाक्षात्कारे वा उभयसाक्षात्कारत्वाभावात् । पूर्वत्राव्याप्तिरिति । अत्र चासम्भव इति स्पष्टमेव वक्तव्येऽननुगमाव्यापकत्वेति वचनं किरणावलीवर्धमानानुसारेण । यद्यपि सुखदुःखान्यतरेति शिवादित्याद्युक्तयनुसारेणान्यतरविवक्षायां नासम्भवप्रसङ्ग इति भाति । तथापि दृग्दृश्यसम्बन्धानुपपत्तिभङ्गन्यायामृतोक्तरीत्या यत्वतत्वजात्योरभाववदन्यत्र रत्वजातेरप्यभावादन्यतरपदस्यानिर्धारितैकपरत्वेऽव्याप्तितादवस्थ्यमेव । उभयपरत्वे तु असम्भव एवेति तात्पर्यात् । अत एवान्यतरेति स्वमूलोपटि उक्तरीत्याऽस्वरसमभिप्रेत्यानन्तपण्डितेन सुखान्यत्वे सतीत्यादि विवक्षा कृता । मुरारिभट्या वक्ष्यमाणटीकाकृदुक्तरीत्यैव भोगलक्षणमभिधाय तेनान्यतरत्वस्याननुगतत्वात्तद्घटितमिदं कथं लक्षणमिति परास्तमित्युक्तमिति ज्ञेयम् ।

योगिनामतीतेति । योगप्रभावजन्यस्वीयातीतसुखादिसाक्षात्कार इत्यर्थः । अत्र भावनाजन्यस्वीयातीतसुखादिसाक्षात्कार इति वर्धमानपुस्तकान्तरानुसारेण योगिनामित्यतः प्राक् भावनाजन्यस्वीयातीतसुखादिसाक्षात्कार इति पठनीयम् । तेन योगिनामिति वाक्ये चशब्दोत्पत्तिः । अन्यथा स्थलान्तरेऽतिव्याप्तेरनुक्तया तत्समुच्चयासम्भवेनातिव्याप्तिश्चेति भिन्नक्रमेण योजनाप्रयासप्रसङ्गात् । स्वसमानकालीनेति । स्वपदं तादृशजातिमत्परम् । तथा च यज्जातिमत्समानाधिकरणः समानकालीनश्च यः साक्षात्कारस्तद्विषयताव्याप्या या जातिस्तादृशजातिमतो यः साक्षात्कारः स भोग इत्यर्थः । सुखसाक्षात्काररूपभोगे वर्तते चेदम् । सुखत्वजातिमत्सुखम् । तत्समानाधिकरणस्तत्समानकालीनश्च यः साक्षात्कारः वर्तमानस्वनिष्टसुखसाक्षात्कारस्तद्विषयता व्याप्यजातिः सुखत्वं, यत्र सुखत्वं तत्र सुखसमानाधिकरणतत्समानकालीनसाक्षात्कारविषयतेति व्याप्तिसद्भावात् । तादृशजातिमत्वं तु सुखे अतो भवति तत्साक्षात्कारो भोगः । एवं दुःखसाक्षात्कारेऽपि योज्यम् । स्वाश्रयसमानाधिकरणेत्यादिमुरारिभट्यस्तु स्वपदजातिपरमाश्रित्य स्वाश्रयेत्येव सामानाधिकरण्ये समानकालीनत्वे चोक्तमिति विशेषः । शिष्ठं लक्षणं समानमेव । नन्वेतावता तादृशजातिमत्वेन सुखदुःखयोरनुगमादननुगमाव्यापकत्वदोषनिरासेऽपि भावनाजन्यस्वीयातीतसुखादिसाक्षात्कारे योगिनामतीतसुखदुःखसाक्षात्कारे चातिव्याप्तिरिति दोषस्त्वनुवर्तत एवेति चेन्न । अतीताविषयत्वस्य साक्षात्कारविशेषणत्वाभ्युपगमात् । योगिसाक्षात्कार स्वीयातीतसाक्षात्कारयोरतीतविषयतया तद्वारणसम्भावात् ॥ यदि च सामान्यलक्षणादि जन्यो भाविसुखादिगोचरः साक्षात्कारस्तदाऽनागतविषयत्वेनापि साक्षात्कारो विशेषणीयः । यत्तु रुचिदत्तेनोक्तम् । तथापि तज्जन्यसाक्षात्कार इत्यर्थ इति । तन्न । स्वसमानकालीनस्वसमानाधिकरणपदयोर्व्यर्थताप्रसङ्गात् । पुरुषान्तरीयसुखादिसाक्षात्कारस्य भिन्नकालीनस्वीयसाक्षात्कारस्य च दुःखादिविषयाविषयाजन्यत्वेन तावतैव तद्य्वावृत्तिः सिद्धेः । शिष्ठं वर्धमानीयरुचिदत्ते द्रष्टव्यम् ।

वस्तुतस्तु विषयजन्यत्वविवक्षयैवातीतानागतगोचरसाक्षात्कारव्यावृत्तिसिद्धेः । सुखदुःखयोरनुगमार्थं सुखान्यत्वे सति यद्दुःखान्यतदन्यत्वरूपं लक्षणं स्वीकृत्य गुणत्वप्रकारकसुखदुःखसाक्षात्कारे दुःखाभावत्वादिप्रकारकतत्साक्षात्कारे सुखत्वप्रकारकदुःखभ्रमादौ चातिव्याप्तिवारणाय सुखत्वप्रकारकयथार्थसाक्षात्कारान्यत्वे सति यद्दुःखत्वप्रकारकसाक्षात्कारान्यत्तदन्यो विषयजन्यः साक्षात्कारो भोग इति द्रष्टव्यम् । यत्तूक्तरूपं लक्षणं स्वीकृत्य भाविसुखादिसाक्षात्कारव्यावृत्तये योगिसाक्षात्कारव्यावृत्तये चानगताविषयेति साक्षात्कारविशेषणं पटवर्धनेन कृतम् । तत्तु स्वीयभिन्नकालेति पदार्थचन्द्रिकावाक्यस्यानागतेत्यर्थः । मात्रपरत्वं भ्रान्तिमूलम् । पदार्थचन्द्रिकायामपि भाविसुखादीति पूर्ववाक्यानुसारेण भिन्नकालेत्यनेन भाविसुखादेरेव प्रतीतेः । वस्तुतः सामान्यलक्षणादिजन्येत्यनेनातीतसुखादिसाक्षात्कारोपलक्षणया आवश्यकत्वेन भिन्नकालेत्यत्रापि अनागतविषयस्यापि साक्षात्कारस्य प्राप्त्या तदुभयव्यावृत्तेरवश्यं कर्तव्यतया अनागतेति पदवदतीतेत्यस्यापि ग्राह्यतया आवश्यकत्वमिति तदपेक्षाया विषयजन्यत्वस्यैव लघुत्वेन सामञ्जस्यात्तत्परित्यागायोग इति ज्ञेयम् । यद्यप्युक्तालौकिकप्रत्यक्षातिव्याप्तिवारणं लौकिकत्वेन साक्षात्कारो विशेषितेऽपि कर्तुं शक्यते । तथापि तथात्वे बर्हिर्विशेषणान्तरोपादानं प्रसज्यते । विषयजन्येति विशेषणं तु सुखदुःखाभ्यां साक्षात्कार इति ‘‘कर्तृकरणे कृतेति’’ सूत्रेण तृतीया तत्पुरुषस्याङ्गीकारेण लक्षणवाक्यादेव लब्धमिति शेष इत्यलम् ।

अत्र पक्षे सुखाद्यलौकिकसाक्षात्कारव्यवच्छेदाय प्रयत्नो भवतीत्यपरितोषात्पक्षान्तरमाह । ईश्वरविशेषगुणेति । ईश्वरविशेषगुणा ज्ञानेच्छाप्रयत्नास् तद्वर्तिन्यो या गुणत्वव्याप्या जातयः ज्ञानत्वेच्छात्वप्रयत्नत्वाख्याच्छून्यत्वे सति द्वेषान्यत्वे सति योग्यो आत्मविशेषगुणस्तज्जन्यो यः साक्षात्कार इत्यर्थः । अत्र जातिशून्यद्वेषान्येति पाठः । शून्य इति विभक्तया निदशो लेखकागतः । आत्मविशेषगुणविशेषणतया समस्तपदत्वात् । ज्ञानादिसाक्षात्कारातिव्याप्तिपरिहाराय शून्यम् । ईश्वरविशेषगुणवृत्तिगुणत्वादिजातिशून्यत्वाभावादसम्भव इति तद्वारणायोक्तं गुणत्वव्याप्येति । ज्ञानसुखान्यतरत्वरूपोपाधेरपीश्वरविशेषगुणवृत्तित्वेन भोगत्वेनाभिमतदुःखादिसाक्षात्कारस्योक्तधर्मशून्यत्वा भावादसम्भव इति तद्य्वावृत्तये जातीति । द्वेषसाक्षात्कारातिव्याप्तिवारणाय द्वेषान्येति । अदृष्टजन्यसाक्षात्कारातिव्याप्तिव्यावृत्यर्थमुक्तं योग्येति । रूपादिजन्यसाक्षात्कारे अतिव्याप्तिवारणायात्मेति ।

ननु प्रथमविशेषपदं व्यर्थम् । तद्य्वर्थत्वे चेश्वरगुणवृत्तिगुणत्वव्याप्यजातिशून्यत्वोक्तयैवात्मैकत्वादि व्यावृत्या तत्साक्षात्कारव्यावृत्तिः सिद्धैवेति तद्य्वावर्तकद्वितीयविशेषपदमपि व्यर्थमेवेति चेन्न । प्रथमस्य विशिष्टाभावे वैय्यर्थ्याभावेन तस्य सार्थक्ये आत्मैकत्वादिव्यावृत्यर्थं द्वितीयस्यापि सार्थक्यादिति ज्ञेयम् । सञ्जिहीर्षा समकालमित्येतत्संहारविधिस्थभाष्यव्याख्यानरूपकिरणावल्यनुसारेणाह । यद्यपि भगवत इत्यादि । सृष्टिस्थलीयकिरणावल्यनुसारेणैवाह । सर्वेष्वित्यादि । वर्धमानानुसारेणाह । यद्यप्यात्मसंयोगस्येति । परमाण्विति । परमाण्वन्तरसंयोगादेव परमाणौ क्रियेत्यर्थः । तत्कारणत्व इति ॥ क्रियाकारणत्व इत्यर्थः । वर्धमाने वाद्यनुसारेणोत्तरो विचारः । पटवर्धन्यनुसारेणाधिकमाह । न चात्र यद्य्वधिकरणेत्यादि । नापि द्वितीयपक्षानुवादपर्यन्तग्रन्थेनास्वव्यधिकरणस्वाश्रयेति वक्ष्यमाणरीत्येयमिति व्याप्तिर्बोध्या । इन्द्वनुसारेण नापीत्यादि । शाखादीत्यादिपदेन विषयपरिग्रहः । प्रागुक्तदोषपरिहारं स्वयं दर्शयति ततश्चेति । पटवर्धन्यनुसारेणाह । गुरुत्वजन्येति । स्वव्यधिकरणेति । स्वपदं घटादिपतनपरम् । स्वव्यधिकरणत्वोपपादनायैवोक्तं स्वाश्रयेत्यादि । मन्त्रेश्वरज्ञानयोरपीति । तयोरपि सकाशादित्यर्थः । मन्त्रेश्वरज्ञाने उपादायेति यावत् । व्यभिचारः शाखादिचालने ।

कार्यमात्रेति शेषः । मन्त्रादेः शाखादिचालनार्थतायाः स्पष्टत्वात्प्रागुक्तेश्चात्राकीर्तनं न दोषाय । ईश्वरज्ञानस्येति । अनेनेश्वरज्ञानवारणाय असाधारपदोपादानं केषाञ्चिदयुक्तम् । अदृष्टाद्वारकपदेनैव तद्वारणादित्यपि सूचितम् । अनुमानखण्डीय आत्मसंयोगव्यतिरेकप्रयुक्तक्रियाव्यतिरेकासिद्धेर्नात्मसंयोगः कारणमिति चेन्न । या क्रिया व्यधिकरण यदीयगुणजन्या सा तत्संयोगा समवायिकारणिक इत्यादिमणिव्याख्यानरूपरुचिदत्तमाधवमिश्रकण्टकोद्धाराद्यनुसारेणाह । न च तुलायामिति । पङ्कादौ तस्यैवेति । पङ्काख्यायां भूमावधिकगुरुत्वाश्रयद्रव्यसंयुक्तसंयोगस्योन्नमनहेतुत्वदर्शनादित्यर्थः । अत्र पङ्कादाविति पाठः । कंपादाविति लेखकदोषात् । पङ्कादावित्येव माधवमिश्राद्युक्तेः । पङ्काख्यायामिव भूमाविति स्पष्टं कण्टकोद्धारे उक्तेश्च । कथमत्र गुरुत्वाश्रयेत्युक्तसम्बन्ध इति चेदित्थम् । तुलाया एकस्मिन् फलके गुरुत्वाश्रयद्रव्यसंयोगेनावनमने सति तत्संयोगेन सूत्रस्यावनमनं भवति । एवं तुलादण्डसूत्रान्तरफलकान्तरलघुद्रव्यान्तराणां पूर्वपूर्वसंयोगेनोत्तरोत्तरेषामवनमनोपपत्तेः पङ्काख्यायामिव भूमाविति अनुमानकण्टकोद्धारे प्रतिपादनेन तद्रीत्या गुरुत्वाश्रयद्रव्यसंयुक्त संयोग इति । पङ्काख्यभूमौ पादेन नोदनमभिघातो वा यत्र जातस्तत्र पङ्के कर्मः । तत्पङ्कस्थिते घटादावपि तत्समकालमेव यत्कर्म तत्पादसंयुक्तपङ्ककर्मवत्संयोगादेवासमवायिकारणात् । एवं घटोत्तरशरावतन्निष्ट बिल्वादिकर्मा । कपिसंयुक्तसंयोगाश्रयादिना भवतीत्यादिकसंयुक्तसंयोगादिति सप्तमस्य द्वितीयाह्निके सूत्रे वैशेषिकसूत्रोपस्कारे च ज्ञेयम् । अथ माधवमिश्रादिभिर्व्याप्त्यंतरानुसरणमूलतया गुरुत्वकारणताभ्युपगमेन प्रत्यक्षत्वेन गुणविशेषणं कृत्वा तत्र पक्षे व्यधिकरणपदवैय्यर्थ्याद्याशङ्क्योक्तम् । तदेव तत्रत्यशङ्काग्रन्थेनैव दूषयति । यत्तु तस्येत्यादि । तदुक्तव्याप्त्यन्तरस्यैव प्रागभिधानादधिकं दूषणतयोक्तम् । न तु तदुक्तरीत्या व्याप्त्यन्तराश्रयणं समाहितम् । तद्य्वाप्तावेवोक्तरीत्या दोषाभिधानेन तदाश्रयणस्य व्यर्थमित्यभिप्रायो बोध्यः । स्पर्शवदिति । गमनादिव्यावृत्यै स्पर्शवदिति । घटादि व्यावृत्यर्थम् अनन्त्यावयवीति । तथा च विशिष्टस्य घटादौ गगनादौ चाभावान्न द्रव्यान्तरारम्भकत्वं तद्वन्मानसपरमाणूनामपि द्रव्यान्तरारम्भकप्रयोजकशून्यत्वमित्यर्थः । अत्र विशेषविचारोऽन्त्यावयविलक्षणपदार्थचन्द्रिकायां तत्पटवर्धन्यादौ च विद्यमानोऽत्रापि द्रष्टव्यः ।

तत्र यदि विजातीयपरमाणुभ्यामेकमित्यादिकिरणावल्यनुसारेणाह । अगन्धत्वास्नेहत्वयोरिति ॥ द्वयोर्मध्ये पार्थिवपरमाणुगतगन्धेन कार्ये गन्धस्याप्यपरमाणुगतस्नेहेन कार्ये द्य्वणुके स्नेहस्य वोत्पत्तिर्न सम्भवति । एकैकस्यारम्भकत्वानङ्गीकारात् तदेतदुत्तरत्रैतत्प्रक्रियानिरासावसरे स्पष्टं मूलटीकयोर्भविष्यति । द्विशः संयोगे नियमेति । द्विश इति वीप्सार्थकशस्प्रत्ययेनैव सर्वत्र द्वयोः संयोग इत्यस्य प्राप्तेरखिला इति व्यर्थं भाष्य इत्याशङ्कानिरासाय द्वयोः संयोगोन यादृच्छिकः किन्तु द्वयोरेव संयोगो न तु त्रयाणां चतुर्णां वेत्यादिरूपनियमप्रतिपादनार्थमखिला इत्युक्तं भाष्ये । तेन व्यर्थता नेति भाष्याशयं स्पष्टीकर्तुं मूलकारो द्विश इत्यनूद्य द्वौ द्वावेवेति व्याख्यायैव शब्दोक्तनियमप्रकारप्रदर्शनं करोतीत्यर्थः । संख्यैकवचनाच्च वीप्सायामिति सूत्रेण द्वीतिसङ्ख्यावाचकशब्दाद्वीप्सार्थे शस् प्रत्यये द्विश इति भवति । एतेनैवाखिलानाम् एकस्मिन्नेव काले कार्यारम्भकत्वाभावात्कथमेतदिति शङ्का निराकृता भवति । ये द्रव्यारम्भाय संयुज्यन्त इत्यादिरूपेणोद्देश्यविधेयभावप्रदर्शनेनैव तत्तत्कालीनकार्यानुसारेण सर्वत्र जायमानः संयोगो द्वयोरेवेति प्रमेयस्य स्पष्ठं प्रतीतेरिति ज्ञेयम् ।

