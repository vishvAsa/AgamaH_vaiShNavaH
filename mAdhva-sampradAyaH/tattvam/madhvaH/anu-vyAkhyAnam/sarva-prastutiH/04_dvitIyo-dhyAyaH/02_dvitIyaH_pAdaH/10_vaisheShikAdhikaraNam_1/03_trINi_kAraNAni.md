+++
title = "०३ त्रीणि कारणानि"

+++


## कारणं समवाय्याख्यं परमाण्वादिरत्र हि

**त्रीणि कारणानि**

**कारणं समवाय्याख्यं परमाण्वादिरत्र हि**

### **सुधा**

सर्वमपि कार्यं भावरूपं कारणत्रितयजन्यम् । कारणानि च समवाय्यसमवायिनिमित्तनामानि । तत्र यत्सत्र समवेतं कार्यमुत्पद्यते तत्समवायिकारणम् । तत्स्वरूपेण दर्शयति कारणमिति ।

## **अनुव्याख्यानम्**

***कारणं समवाय्याख्यं परमाण्वादिरत्र हि ॥***

अत्र द्य्वणुकादिकार्योत्पत्तौ परमाण्वादिद्रव्यपदार्थः समवायिकारणम् । कुतः । अत्र परमाण्वादौ द्रव्ये हि यस्मात्सर्वकार्यं समवेतुमुत्पद्यते तस्मादिति शेषः ।

### **शेषवाक्यार्थचन्द्रिका**

कारणं समवाय्याख्यमित्याद्युत्तरग्रन्थानर्थक्यमाशङ्क्य समवाय्यादिकारणस्य स्वरूपेण प्रदर्शनार्थत्वान्न तदिति भावेन किं तत्स्वरूपदर्शनेनापीत्यतः विप्रतिपत्तिविषयान्तर सूचनार्थं तदित्याशयवान् तत्प्रदर्शनपूर्वकं समवाय्यादिकारणस्वरूपोपदर्शनपरतयोत्तरवाक्यं योजयितुं विप्रतिपत्तिविषयान्तरं तावद्दर्शयति सर्वमपीति । अभावस्य निमित्तकारणमात्रजन्यत्वान्न सर्वस्य कार्यस्य कारणत्रितयजन्यत्वं युक्तमित्यत उक्तं भावरूपमिति । किन्नामकानि तानि त्रीणि कारणानीत्यतः प्राधान्यक्रमेण परप्रसिद्ध्यनुसारेण च तानि दर्शयति कारणानि चेति । तत्र तेषु कारणेषु मध्ये प्रथमनिर्दिष्टत्वात्प्रथमं समवायिकारणं लक्षयति यत्समवेतमिति । यत्र यत्समवेतं कार्यमुत्पद्यते तत्तस्य समवायिकारणमित्यर्थः । अत्र च यत्र यदुत्पद्यते तत्तस्य समवायिकारणमित्येव कृते भूतले घटध्वंसाद्युत्पत्तिमति अतिव्याप्तिरतः समवेतपदम् । यत्र यत्समवेतमित्येव चोक्ते घटे घटत्वसमवायवति अतिप्रसङ्गस्तदर्थमुत्पद्यत इति । कार्यपदं च स्पष्टार्थम् । कार्यपदघटितमेकं, उत्पद्यत इत्येतद्घटितं चापरमिति लक्षणद्वयार्थं वा तदिति द्रष्टव्यम् । यद्वा नेदं विशेषलक्षणं किन्नाम सामान्यलक्षणमेव । अत्र च पक्षे स्वसमवेतजनकत्वमुक्तवाक्यार्थो द्रष्टव्य इति ध्येयम् । परमाण्वादिरित्यादिपदस्य संकुचितासंकुचितवृत्तित्वविकल्पदोषनिरासाय तत्संग्राह्यतावच्छेदकमाह द्रव्यपदार्थ इति । मूले हिशब्दानर्थक्यमाशङ्क्य हेतुसूचनार्थत्वान्न तदिति भावेन तदाकाङ्क्षामुत्थाप्यात्रेत्यस्यानुवृत्तिं मनसि निधायापेक्षितपूरणेन हेतुपरतया तं योजयितुमाह कुत इत्यादिना ।

### **वाक्यार्थरत्नमाला **

विप्रतिपत्तिविषयान्तरेति । कारणत्रितयजन्यत्वरूपेत्यर्थः । तत्प्रदर्शनेति । विषयान्तर प्रदर्शनपूर्वकमित्यर्थः । मुरारिभट्यनुसारेणाह । यत्र यत्समवेतमित्यदि । यद्वा नेदं विशेषलक्षणमिति । पूर्वत्र पक्षे यत्तच्छब्दयोरिवात्र पक्षे स्वशब्दस्यानुगमो नास्ति । तस्य समभिव्याहृतपरत्वात् । लक्षणं च स्वसमवेतकार्यजनकत्वमेवाभिप्रेतम् । नातः कार्यपदातिरेकेण लक्षणकरणं मन्तव्यम् । कार्यपदं च तादृशसामान्यादिजनकत्वाभावेनासम्भवनिरासायेति । मूलकोशानु सारेण प्रथमान्तः पाठः । परमाण्वादेरिति षष्ट्यन्तपाठो लेखकागतः । विकल्पदोषेति । संकुचितवृत्तित्वार्थं संकोचकोक्तिप्रसङ्गः । असंकुचितवृत्तौ तु गुणादेरपि ग्रहणप्रसङ्गेति विकल्पद्वयदोषेत्यर्थः ।





