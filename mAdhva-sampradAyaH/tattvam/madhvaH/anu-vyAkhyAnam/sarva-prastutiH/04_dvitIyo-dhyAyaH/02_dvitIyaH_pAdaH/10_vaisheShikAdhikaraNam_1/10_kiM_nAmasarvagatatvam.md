+++
title = "१० किं नामसर्वगतत्वम्"

+++


## शून्यत्वमेव तस्य स्याद्यस्यैकत्रापि न स्थितिः

**किं नामसर्वगतत्वम्**

**शून्यत्वमेव तस्य स्याद्यस्यैकत्रापि न स्थितिः**

### **सुधा**

ननु च सर्वमूर्त(द्रव्य)संयोगित्वमेव सर्वगतत्वं, न सर्वत्र संस्थानम् । आकाशादेरनाश्रितत्वात् । संयोगश्च तत्तत्परिमाणाभावे(ऽपि) भवेदेव । न हि घटो गगनेन संयुज्यमानो भवति परममहान्नापि परमाणुना संयुज्यमानः परमाणुः । तत्कस्य हेतोः । संयोगस्य प्रदेशवृत्तित्वादिति । मैवम् । सर्वपरिमाणानामप्याकाशे सत्त्वात्परमाणुना च घटांशस्यैव संयोगात् । तथा हि । विशेषशक्त्या, निर्भेदमप्याकाशमनन्तांशोपेतम् । तत्र अनवधिकौ परिमाणोत्कर्षापकर्षौ व्यवस्थया वर्तेते । ततश्च घटो वितस्तिपरिमाणेनैवाकाशेन संयुज्यते । स्वयं च तत्परिमाण इति को दोषः । घटांश एव परमाणुसंयोगो वर्तते, न घट इति कथं घटस्य परमाणुता । तर्ह्याकाशप्रदेशा एवाल्पाल्पतरप्रदेशसंयोगिन इति, त एव तत्तत्परिमाणाः स्युर्नाकाशमिति चेन्न । तेषामप्याकाशात्म कत्वात् । अन्यथा संयोगस्य प्रदेशवृत्तित्वं न स्याद्य्वाघातादिति ।

### **शेषवाक्यार्थचन्द्रिका**

यदि कालादेरल्पाल्पतरदेशेषु संस्थानं न स्यात्तदा सर्वत्रावस्थानमपि न स्यादिति विपक्षबाधकतर्कस्येष्टापादनरूपत्वेनाभासत्वादकिञ्चित्करत्वमित्याशङ्कते ननु चेति । ननु विपरीतस्यापि वक्तुं शक्यत्वात्कृतोऽवधारणमित्यतो युक्तिमाह आकाशादेरिति । ‘आश्रितत्वं चान्यत्र नित्यद्रव्येभ्यः’ इति प्रशस्तपादाचार्योक्तेरिति भावः । ननु तर्हि यो येन संयुज्यते स तत्परिमाणः, यथा परमाणुना संयुज्यमानः परमाणुः परमाणुपरिमाण इति व्याप्तिबलेन सर्वसंयोगिन्याकाशादौ तत्तत्परिमाणप्राप्त्याऽपकर्षानन्त्यप्राप्तेरस्मदिष्टसिद्धिरित्यत आह संयोगश्चेति ॥ नापीति । घट इति वर्तते ॥ संयोगस्येति । परमाणुना संयुज्यमानस्य घटस्य परमाणुत्वे परमाणुसंयोगस्य परमाणौ सर्वत्र सत्त्वेनैकदेशवृत्तित्वरूपप्रदेशवृत्तित्वाभावप्रसङ्गान्न तस्य परमाणुपरिमाणत्वमिति भावः ।

अस्तु अत्र सर्वमूर्तसंयोगित्वमेव सर्वगतत्वं, तथाऽपि तत्तत्परिमाणाभावे तत्तत्संयोगानुपपत्त्या तत्संयोगेनैव गगनादौ तत्तत्परिमाणसिद्धिरवर्जनीयैव । न चैवं घटस्य गगनेन संयुज्यमानस्य परममहत्त्वप्रसक्तिरिति वाच्यम् । स्वपरिमाणसमानपरिमाणेनैव गगनेन घटस्य संयोगाङ्गीकारेण तदनापत्तेः। न च गगने परममहत्त्वमेकमेव परिमाणं, न त्वन्यदिति कथं स्वपरिमाणसमानपरिमाणेनैव गगनेन संयोगो घटस्य स्यादिति वाच्यम् । सर्वपरिमाणानामपि तत्र सत्त्वेनाविरोधादित्याशयेन प्रथमदोषपरिहारं प्रतिजानीते सर्वेति । सर्वपरिमाणसदृशपरिमाणानामित्यर्थः । द्वितीयदोषपरिहारं प्रतिजानीते परमाणुना चेति । ननु परिमाणभेदस्य द्रव्यभेदप्रयोजकत्वादाकाशे सर्वपरिमाणाङ्गीकारे आकाशभेदप्रसङ्गः, अन्यथा स्वयमेव स्वापेक्षयोत्कृष्टमपकृष्टं चेति प्रसक्त्या विरोधप्रसङ्ग इत्याशङ्कां परिहरन्नुक्तमुपपादयति तया हीत्यादिना । तत्रोक्ताक्षेपपरिहारायोपोद्घातेनाकाशस्यानन्तांशवत्तामुपदर्शयति विशेषशक्त्येति ॥ आकाशमिति । आकाशपदमीश्वरादेरुपलक्षकम् । अत एव पूर्वमाकाशादेरित्युक्तमित्यवधेयम् । अनन्तत्वस्य भेदाविनाभूतत्वादंशानामनन्तत्वे भेदप्रसङ्ग इत्यत उक्तं निर्भेदमिति । तर्हि व्यापकनिवृत्तौ व्याप्यनिवृत्तेरवश्यम्भावाद् भेदाभावेऽनन्तत्वस्याभावप्रसङ्ग इत्यतो भवेदेतदेवं यद्यनन्तत्वस्य भेदमात्रेणाविनाभावनियमो भवेत् । न चैवम् । किन्नाम भेदविशेषयोरन्यतरा विनाभावनियम एव । ततश्च प्रकृते भेदाभावेऽपि तत्प्रतिनिधिविशेषस्य सत्त्वेनोक्तस्य व्यापकस्य निवृत्त्य भावान्नानन्तत्वनिवृत्तिरिति भावेनोक्तं विशेषशक्त्येति । तथा च तत्तद्वस्तुसंयुक्ताकाशांशगतान्येव तत्तत्परिमाणानि । अत एव न विरोधशङ्काऽपीति भावः । यदर्थमुपोद्घातेनानन्तांशत्वमुपवर्णितं तदिदानीमाह तत्रेति । आकाशांशेष्वित्यर्थः ।

आकाशे उत्कृष्टापकृष्टांशानाम् अनन्तत्वात्तत्र उत्कृष्टेषु परिमाणोत्कर्षानवधिकत्वम् अपकृष्टेषु च परिमाणापकर्षानवधिकत्वमिति परिमाणोत्कर्षापकर्षानन्त्ययोर्व्यवस्थितत्वेनोत्कृष्टानामषकृष्टत्वस्याप कृष्टानामुकृष्टत्वस्य चासत्त्वान्न विरोध इति भावः । प्रतिज्ञातं प्रथमदोषपरिहारमुपपादयति ततश्चेति । परमाणुना च घटांशस्यैव संयोगादित्युक्तं द्वितीयदोषपरिहारमुपपादयति घटांश एवेति । परमाणुमात्रसंयुक्तस्य घटांशस्य परमाणुत्वं चेष्टमेवेति भावः । अल्पाल्पतरदेशसंयोगिन इत्युपलक्षणम् । उत्कृष्टोत्कृष्टतरदेशसंयोगिन इत्यपि द्रष्टव्यम् ॥ नाकाशमिति । तथा च सर्वपरिमाणानामप्याकाशे सत्त्वादित्युक्तमसदिति भावः । भवेदयं प्रसङ्गो यद्याकाशातत्तत्परिमाणास्तदवयवा भिन्नाः स्युर्न चैवमित्याह तेषामपीति । भेदाभावेऽपि विशेषबलाद्विरुद्धनानापरिमाणावयवाभिन्नत्वमुपपन्नमिति भावः । अंशानामाकाशात्मकत्वानभ्युपगमे बाधकमाह अन्यतेति ।

अयं भावः । इह पक्षीत्यादिप्रतीतिसिद्धाकाशसंयोगस्यांशिसंयोगत्वात् । घटाद्यंशिसंयोगस्य तदंशवृत्तित्वस्य दर्शनेन यो यदंशिनस्संयोगः स तदंशवृत्तिरिति नियमबलाद् आकाशांशवृत्तित्वमवश्यं वाच्यम् । तच्च आकाशांशानाम् आकाशानात्मकत्वे नोपपद्यते । अंशिसंयोगस्य अंशवृत्तितायामविशेषेण घटसंयोगस्यापि पटवृत्तित्वापत्त्या अंशवृत्तिनस्संयोगस्य अंशवृत्तिताया अतिप्रसङ्गपराहतत्वात् । घटसंयोगो घटवृत्तिस् तद्गुणत्वाद् रूपवत् । अंशवृत्तिसंयोगो न घटसंयोगस् तदन्यवृत्तित्वात् पटसंयोगवदिति प्रमाणबाधाच्च । अंशानाम् अंश्यात्मकतायां तु नैतद्दोषद्वयप्रसक्तिः । घटांशस्य घटेनाभिन्नत्वेन, पटवद् घटेनात्यन्तभिन्नत्वाभावाद् घटसंयोगस्य घटांशवृत्तितायामपि पटस्य घटेनाभेदाभावेन घटांशवैषम्यात् । पटवृत्तित्वाभावोपपत्त्या प्रसंगमूलभूताविशेषरूपव्याप्त्यसिद्ध्या उक्तातिप्रसङ्गनिरास सम्भवात् । अंशवृत्तेरेव घटवृत्तित्वेन आद्यस्यानुमानस्य सिद्धसाधनत्वात् । अंशावृत्तित्वे सति घटवृत्तित्वसाधने च दृष्टान्तस्य साध्यविकलत्वात् । द्वितीये तु स्वरूपासिद्धिस्स्यात् । अंशस्य घटाभिन्नत्वेन तत्संयोगस्य घटसंयोगत्वेऽपि तस्यैवांशस्य घटभिन्नत्वस्यापि सत्त्वेन घटभिन्नवृत्तित्वस्य उपपन्नतया घटभिन्नवृत्तित्वरूपहेतुं प्रति घटसंयोगत्वाभावस्य अप्रयोजकत्वाच्च । ततश्च अंशांशिनोर्भेदे आकाशसंयोगस्य अंशवृत्तित्वरूपप्रदेशवृत्तित्वानुपपत्तेः । अभेदे च तदुपपत्तेः । अभेदेन विनाऽनुपपद्यमानेन उक्तांशवृत्तित्वरूपप्रदेशवृत्तित्वेन आकाशांशानाम् आकाशाभेदसिद्धिरिति ॥ ननु संयोगस्य प्रदेशवृत्तित्वं नाम अंशवृत्तित्वमिह न विवक्षितम् । किन्तु स्वसमानाधिकरणात्यन्ताभावप्रतियोगित्वमेव । तच्च अंशवृत्तित्वं विनापि सम्भवतीति कथं तदभावापादनमित्याशङ्क्य न प्रदेशवृत्तित्वं स्वात्यन्ताभावसामानाधिकरण्यं वक्तुं शक्यम् । प्रतियोगितदत्यन्ताभावयोस्सामानाधिकरण्यस्य व्याहतत्वेनायोगात्, किन्तु अंशवृत्तित्वमेवेति तदभावापादनमित्याशयेनाह व्याघातादिति ॥ यदत्र वक्तव्यं, तत् ‘अंशे संयोगदृष्टेश्चे’त्येतद्ग्रन्थव्याख्यानावसरे टीकायां टीकाकार एव वक्ष्यतीति न कश्चित् क्षुद्रोपद्रवः ॥

अन्ये तु प्रदेशानामाकाशात्मकत्वे तद्वृत्तिसंयोगस्याकाशैकदेशे सत्त्वेऽप्येकदेशान्तरेऽसत्त्वेन तदूप्रदेशवृत्तित्वसम्भवेऽपि प्रदेशानां तदात्मकत्वाभावे संयोगस्य तत्तदेकदेशे सत्त्वेऽप्याकाशेऽसत्त्वेनैकदेशे च व्याप्यवृत्तितया संयोगस्याव्याप्यवृत्तित्वं न स्यादित्यर्थः । ननु संयोगस्याव्याप्यवृत्तित्वं नैकदेशवृत्तित्वमभिमतं, किन्तु स्वसमानाधिकरणात्यन्ताभावप्रतियोगित्वमेव । तच्चैकदेशवृत्तित्वं विनाऽपि सम्भवतीति कथं तदभावापादनमित्याशङ्क्य नाव्याप्यवृत्तित्वं स्वात्यन्ताभावसामानाविकरण्यं वक्तुं शक्यम् । प्रतियोगितदत्यन्ताभावयोः सामानाधिकरण्यस्य व्याहतत्वेनायोगात् । किन्तु प्रदेशवृत्तित्वरूपमेवेति युक्तमेव तदभावापादनमित्याशयेनाह व्याघातादित्यप्याहुः । केचित्त्वन्यथेत्यस्य प्रदेशानङ्गीकार इत्यर्थं वर्णयन्तो व्याघातादित्यस्याकाशो निरंशस् तत्संयोगश्चांशवृत्तिरित्यस्य व्याहतत्वादित्यर्थमाहुः ।

### **परिमल **

सर्वत्राप्यवस्थानं गगनादेर्न स्यादित्यस्येष्टापादनरूपत्वात्तर्काभासोऽयमिति शङ्कते ननु चेति । सर्वमूर्तसंयोगोऽपि तत्तन्मूर्तपरिमाणे सत्येव स्यादित्यत आह संयोगश्चेति । यदि सर्वगतत्वं नाम सर्वमूर्तसंयोगित्वं, न तु सर्वत्र संस्थानमिति मन्यसे, भवतु तावदेव तुप्यतु भवान् दुर्जनः, तावतापि महत्त्ववत्यपि गगनेऽनवधिकपरिमाणापकर्षोऽपि सिध्यत्येव । मूर्तं नामेयत्तावच्छिन्नपरिमाणोपेतद्रव्यम् । एवं च तत्तन्मूर्तपरिमाणतुल्यपरिमाणवत्त्वे सत्येव तत्तन्मूर्तसंयोगित्वं नान्यथेति भावेन निराह मैवमिति । यदत्रोक्तं तत्तद्रूपपरिमाणाभावेऽपि संयोगो भवत्येव न हि घटो गगनेनेत्यादि । तत्र घटो न महत्परिमाणेन गगनेन संयुज्यते किं तु घटपरिमाणतुल्यपरिमाणेनैव गगनेनातो न व्यभिचार इति भावेनाह सर्वपरिमाणानामपीति । सर्वमूर्तपरिमाणतुल्यपरिमाणानामित्यर्थः । यदपि नापि परमाणुनेति व्यभिचारान्तरचोदनं तदपि नेत्याह परमाणुना चेति ॥ घटांशस्यैवेति । तस्य च परमाणुपरिमाणतुल्यपरिमाणत्वमेवेति नापि व्यभिचार इति भावः । नन्वेवं घटस्याप्यनवधिकापकर्षसिद्धिर्गगनवदिति चोद्यं तु घटांशानां भिन्नत्वात्तस्य सांशत्वेनेति पूर्वग्रन्थ एव निरस्तमिति भावः । सर्वपरिमाणानामित्यादिनोक्तं प्रमेयद्वयं व्यनक्ति तथा हीत्यादिना परमाणुतेत्यन्तेन ॥ व्यवस्थयेति । सूक्ष्मसूक्ष्मतरसूक्ष्मतमांशेषु तत्तदनुरूपापकृष्टपरिमाणानि स्थूलस्थूलतरस्थूलतमांशेषु तत्तदनुगुणोत्कृष्टपरिमाणानीत्येवं व्यवस्थयेत्यर्थः । घटांश एवेति सप्तमी । स चांशो घटाद्भिन्न इति भावः॥ अन्यथेति । अंशानामाकाशात्मकत्वाभाव इत्यर्थः । अभेदे ह्याकाशसंयोगस्तदंशे वर्तत इति प्रदेशवृत्तित्वं लभ्यते । भेदे त्वंशे वर्तमानः संयोगो नाकाशसंयोगः किन्त्वंशसंयोग एव आकाशधर्मिकः संयोग आकाशात्मके तत्प्रदेशे वर्तत इत्युक्तौ तु न व्याघात आकाशधर्मिकः संयोग आकाशभिन्नांशधर्मिक इत्यस्यैव व्याघातादित्यर्थः । अंशसंयोगस्याकाशसंयोगानात्मकत्वात् तदनात्मके तद्य्ववहारस्य व्याहतेरिति भावः।

### **यादुपत्यं**

ननु तर्हि यो येन संयुज्यते स तत्परिमाण इति व्याप्तिबलेनैव सर्वसंयोगिन्याकाशादौ तत्तत्परिमाणप्राप्तिरित्यत आह संयोगश्चेति ॥ संयोगस्येति । अन्यथा व्याप्यवृत्तित्वमेव स्यादिति भावः । न हि घटो गगनेनेत्युक्तं व्यभिचारं परिहरति सर्वपरिमाणानामिति सर्वपरिमाणसदृशपरिमाणानामित्यर्थः । नापि परमाणुनेत्युक्तं दोषं परिहरति परमाणुना चेति । ननु परिमाणभेदस्य द्रव्यभेदप्रयोजकत्वादाकाशे सर्वपरिमाणाङ्गीकार आकाशभेदप्रसङ्गोऽन्यथा स्वयमेव स्वापेक्षयोत्कृष्टमपकृष्टं चापद्येत । तथा च विरोध इत्याशङ्कां परिहरन्नुक्तमुपपायति तथा हीत्यादिना । अत्राकाशपदं भगवदाद्युपलक्षकम् । अत एव पूर्वमाकाशादेरित्युक्तमित्यवधेयम् । नन्वशेषेष्वनन्तत्वं कथं भेदाभावे भवेदित्यत उक्तं विशेषशक्त्येति । तथा च तत्तद्वस्तुसंयुक्ताकाशांशगतान्येव तत्तत्परिमाणानीति भावः। अत एव न विरोधशङ्काऽपीत्याह तत्रेति । अंशेष्वित्यर्थः । आकाशे उत्कृष्टापकृष्टांशानामनन्तत्वात्तेषुकेषुचिदुत्कृष्टेषूत्कृष्टपरिमाणमनवधिकं केषुचिदपकृष्टेष्वपकृष्टपरिमाणमनवधिकमस्तीति व्यवस्थाङ्गीकारान्न विरोध इति भावः ।

इदानीं सर्वपरिमाणानामप्याकाशे सत्त्वादित्यनेनोक्तं प्रथमदोषपरिहारमुपपादयति ततश्च घट इति । परमाणुना च घटांशस्यैव संयोगादित्यनेनैवोक्तं द्वितीयदोषपरिहारमुपपादयति घटांश एवेति । अल्पाल्पतरप्रदेशसंयोगेन इत्युपलक्षणम् । स्थूलस्थूलतरदेशसंयोगिन इत्यपि ग्राह्यम् । नाकाशमितीति । तथा च सर्वपरिमाणानामप्याकाशे सत्त्वादित्युक्तमयुक्तमित्याशयः ॥ तेषामपीति । विशेषशक्त्येत्युक्तत्वान्न पुनर्विरोधादिशङ्केति भावः ॥ अन्यथेति । अंशांशिनोरभेदाभाव इत्यर्थः प्रदेशवृत्तित्वमिति । अव्याप्यवृत्तित्वमित्यर्थः । अंशांशिनोरभेदे हि अंशिसंयोगस्यांशे वृत्याऽव्याप्यवृत्तित्वं लभ्यते । तयोर्भेदे तु अंशे प्रतीयमानः संयोगोंऽशस्यैव गुण स्यान्नांशिनः । ततश्च व्याप्यवृत्तिरेव स्यान्नाव्याप्यवृत्तिरिति भावः । नन्वंशिसंयोगोस्याव्याप्यवृत्तित्वं न तदंशे विद्यमानत्वरूपम् । किन्तु स्वसमानाधिकरणात्यन्ताभावप्रतियोगित्वरूपमतः कथमिदमापादनमित्यत आह व्याघातादिति । संयोगतदत्यन्ताभावयोः सामानाधिकरण्यमेव न सम्भवतीति विरोधादित्यर्थः । अन्यथेत्यस्याकाशेंऽशा नामेवाभाव इत्यर्थः । व्याघातादित्यस्य चाकाशो निरंशस्तत्संयोगश्च प्रदेशवृत्तिरित्यङ्गीकारे व्याघातादित्यर्थ इत्यप्याहुः ।

### **श्रीनिवासतीर्थीया **

सर्वपरिमाणानामिति । घटपरिमाणसदृशपरिमाणस्यापि गगने सत्त्वेन तत्परिमाणसदृशपरिमाणवत्त्वं घटे प्राप्तमेवेति भावः । तेषामपि आकाशप्रदेशानामपि ।

### **वाक्यार्थरत्नमाला **

आश्रितत्वं चेति । पदार्थानां साधर्म्यं निरूपयितुं प्रवृत्तेनाश्रितत्वं चेत्ये तद्वाक्यं प्रयुक्तम् । नित्यद्रव्याणि विहायाश्रितत्वं स्वाभाविकी सत्ता । समवायेन सत्वमिति यावत् । नित्यद्रव्याणामपि संयोगवृत्या आश्रितत्वाद्य्वावृत्ययोग इत्यतः स्वाभाविकी सत्तेत्याश्रितत्वं किरणावल्यां व्याख्यातम् । स्वाभाविकीत्येतत्समवायेनेति वर्धमाने व्याख्यातमिति ज्ञेयम् । परमाणुत्व इति । परमाणुपरिमाणत्व इत्यर्थः । परमाणुपरिमाणत्वमिति विपर्ययपर्यवसानकारणानुसारादिति ज्ञेयम् । परमाणौ सर्वत्रेति । परमाणोरंशाभावेन संपूर्णे परमाणावित्यर्थः । यद्यप्येवमेव परममहता गगनादिना संयुज्यमानस्य घटस्य परममहत्वे गगनादौ घटादिसंयोगस्य सर्वत्र सत्वेन घटादिसंयोगस्य प्रदेशवृत्तित्वं न स्यादित्यर्थकत्वमाश्रित्य संयोगस्य प्रदेशवृत्तित्वादित्येतन्न हि घटा इत्येतत्प्रतिज्ञायामपि हेतुत्वेनाश्रयितुं शक्यम् । तथापि घटनिष्टाकाशसंयोगस्य प्रदेशवृत्तितैव परमाणुसंयोगस्यैव प्राप्ता साचानुपपन्नेति स्पष्टमेव । आकाशनिष्टसंयोगस्त्वप्रकृतः । तथाभूतस्यापि प्रदेशवृत्तिताव्याख्याने आकाशस्येव घटस्यापि परममहत्वेन संयोगापत्तिरिति संयोग एव नास्तीत्यादिकं घटस्य परमहत्त्वाङ्गीकारे दूषणमुत्प्रेक्षणीयं स्यादित्याशयेन संयोगस्य प्रदेशवृत्तित्वादित्येतद्वाक्यं प्रतिज्ञायां हेतुतया न वर्णितमिति बोध्यम् । तत्प्रतिज्ञायामपि हेतुतयैतद्य्वाख्यानमुपलक्षणया बोध्यमित्यप्याहुः । एतेन प्रतिज्ञाद्वये प्रतीयमानस्य हेतोर्द्वितीयप्रतिज्ञायामेव हेतुतया योजनं कुतष्टीकाकारस्येति शङ्कानवकाशः । पूर्वप्रतिज्ञाया एव सिद्धविषयतया त्वनपेक्षत्वाच्चेति ज्ञेयम् ।

भेदविशेषयोरिति । भेदविशेषयोर्यदन्यतरस्तदविनाभाव एवेत्यर्थः । तथा च भेदव्यावृत्तावपि विशेषव्यावृत्यभावेन भेदविशेषान्यतरसत्वाद्य्वापकाभावो नास्तीति नानन्तत्वरूपव्याप्यनिवृत्तिप्रसङ्ग इत्यर्थः । प्रतिज्ञात प्रथमदोषपरिहारमिति । यद्यविशेषशक्तयेत्यादि पूर्वभागस्यापि प्रथमदोषपरिहारोपपादकताऽस्तीति तदुपपादकतया पूर्वभागमारभ्यैवावतारः कर्तुमुचितस्तथापि ततश्चेत्युक्तोपपादनोपपादकत्वं पूर्वभागस्येति भावेन साक्षात्तदुपपादकं ततश्चेत्येतदेव तथावतारितमिति ज्ञेयम् । आकाशसंयोग एव नास्तीत्याशङ्कापरिहाराय तस्य निर्बाधप्रतीतिसिद्धत्वान् न तदभावो वक्तुं शक्य इति दर्शयन् अंशांशिनोरभेदेन त्वंशेनेत्युत्तरानुव्याख्यानाव्याख्यावसरे अयमभि सन्धिरित्यादिना मूलकृतांशिसंयोगस्य तदंशवृत्तित्वाद्युपपादनं यत् कृतं तत्रत्ययो यस्यांशिनः संयोगः स तदंशे वर्तते । घटसंयोगो घटांशवृत्तिरित्यप्ययुक्तम् अतिप्रसङ्गात् । तथा सति पटवृत्तिरपि घटसंयोगः स्यादित्यादिनोक्तं प्रमेयं मनसि निधाय अंशिसंयोगस्यांशवृत्तित्वासाधनेनाकाशांशानामाकाशात्मकत्वमुपपादयति । अयं भाव इह पक्षीत्यादिना । आकाशसंयोगस्येत्यस्याकाशांशोत्युत्तरेण सम्बन्धः । तत्र हेत्वादेः क्रमेणाभिधानमंशवृत्तिरित्यादि । अंशिसंयोगस्येति । विभिन्नांशिसंयोगस्येत्यर्थः । अविशेषेणाविशेषनियामकाभावेनेत्यर्थः । अंशात्मकतयान्तु नैतद्दोषेति पाठः । द्वितीयो नकारः लेखकागतः । मूलोक्तान्यथासिद्धत्वमप्रयोजकत्वे पर्यवसन्नमिति भावेनोपपादनपूर्वकम् अप्रयोजकत्वमाह । अंशस्य घटाभिन्नत्वेनेति । उक्तं निगमयति । ततश्चेति । केयमव्याप्यवृत्तिता नाम । अंश वृत्तित्वात् स्वाभावसमानाधिकरणत्वमिति चेत् । विरुद्धत्वाद् इत्यंशे संयोग दृष्टश्चेत्यत्रत्यमूलानुसारेणाभिन्नांशाभावेपि प्रदेशवृत्तित्वं सम्भवतीति शङ्कानिरासकत्वेन व्याघातादित्ये तदवातारयति । ननु संयोगस्येति । व्याहतत्वेन विरुद्धत्वेन ।

यदत्र वक्तव्यमिति । दृष्टत्वादविरोध इति चेद् इत्यादिशङ्कान्तरनिराकरणादिकमित्यर्थः । अन्येत्विति पक्षस्तु व्याघातादितीत्यन्तानन्तरमित्याहुरित्यन्तः । तत्पक्षे इत्याहुरित्यस्येत्यर्थ इत्यन्तानन्तरनिवेशस्तु तदानीं लेखकत्वेनावस्थितस्य मम दोषात् । मयाहि प्रदेशानामाकाशात्मकत्वे इत्यादि व्याख्याने अन्येत्वित्याहुरित्येतयोः क्रमेणाद्यन्तयोर्निवेशः कार्य इत्येवं गुरुभिराज्ञप्तेनान्यथेत्येतदेकवाक्यमात्रव्याख्यानान्तर्भूतं न स्यादित्यर्थ इत्यनन्तरमेवेत्याहुरित्येतच्छोधितम् । न तु केचित्विति व्याख्यानान्तरात्प्राक् व्याघातादितीत्यन्तद्वितीय वाक्यव्याख्यानानन्तरमेतच्छोधितम् । प्रदेशानामाकाशात्मकत्वे इत्यादि व्याख्यानस्यायं भाव इह पक्षीत्यादीत्यारभ्य क्षुद्रोपद्रव इत्यन्तस्वीय व्याख्यानानन्तरभाविनः केचित्वन्यथेत्यस्येत्यादिवाक्यद्वयव्याख्यानात्मककेचित्पक्षाच्च पूर्वभाविनो वाक्यद्वयव्याख्यानान्तत्वेन स्पष्टस्य शोधकालेऽनवधाने व्याघातादितीत्यन्तस्थलपरित्यागेन प्रथमवाक्यार्थं नस्यादित्यर्थ इत्यन्तानन्तरमेव निवेशकरणादित्यवधेयम् । तथा अन्येषां पक्षे व्याघातादितीत्येतदवतारे नाव्याप्यवृत्तित्वं स्वात्यन्ताभावेति पाठः । न प्रदेशेति पाठोपि लेखकागतः । मूलकोशे भावात् । स्वीयव्याख्याने प्रदेशपददर्शनमूलत्वाच्चेति ज्ञेयम् ।

------------------------------------------------------------------------

अतो नाणुत्वविश्रान्तिर्न महत्त्वस्य च क्वचित्

**अतो नाणुत्वविश्रान्तिर्न महत्त्वस्य च क्वचित्**

### **सुधा**

कालादौ परिमाणोत्कर्षापकर्षयोरानन्त्यमुपपाद्योपसंहरति अत इति ।

## **अनुव्याख्यानम्**

***अतो नाणुत्वविश्रान्तिर्न महत्त्वस्य च क्वचित् ॥***

क्वचित् कालादौ त्रये । यद्वाऽनुमानदूषणोपसंहारोऽयम् । ततश्च कालातीतत्वदृष्टान्तदोषावपरिहार्याविति ।

कालाकाशेश्वरेषु पहिमाणोत्कर्षापकर्षयोरनन्त्यमस्तीत्युक्तम् । न केवलं तेष्वेव । किन्तु प्रकृत्यादौ सर्वगते परममहति द्रव्यान्तरेऽपीत्याह उभयेति ।

**अनुव्याख्यानम्**

***उभयानन्त्ययुक् तस्माद्यदि मुख्यं महद्भवेत् ॥***

तस्मादिति । कालादिषूक्तन्यायात् । मुख्यं महत् परममहत् ।

### **शेषवाक्यार्थचन्द्रिका**

उत्तरभाष्यस्य पौनरुक्त्यमाशङ्क्योपसंहारार्थत्वान्न तदिति भावेनोपसंहारपरतया योजयति कालादाविति । दृष्टान्तदोषः साध्यवैकल्यम् । उभयेत्युत्तरभाष्यानर्थक्यमाशङ्क्य प्रकृत्यादिद्रव्यस्योक्तन्यायेन परिमाणोत्कर्षापकर्षानन्त्योपपादनार्थत्वान्न तदिति भावेन वृत्तानुवादपर्वकं प्रकृत्यादेस्तदुपपादकतयोत्तरभाष्यं योजयति कालेति ।

### **परिमल **

त्रय इति । कालाकाशेश्वरेष्वित्यर्थः ॥ अनुमानदूषणेति । ‘तारतम्यस्थितायस्मादि’त्यत्रोक्ते परमाणुगतपरिमाणाणुत्वमहत्त्वरूपे प्रमेये विरोधितया ‘यथा महत्त्वे’त्यादिना शङ्कितानुमानस्य दूषणयोः साध्यवैकल्यबाधयोः ‘न महत्त्वस्यापि विश्रम’ इत्यादिनोक्तयोरुपसंहारोऽयमित्यर्थः ।

### **श्रीनिवासतीर्थीया **

अनुमानेति । अणुपरिमाणतारतम्यं क्वचिद्विश्रान्तमित्युक्तानुमानेत्यर्थः ॥ ततश्चेति । ‘अतो नाणुत्वविश्रान्तिरि’त्यनेन कालात्ययापदिष्टतायास्तथा ‘न महत्त्वस्य चे’त्यनेन साध्यवैकल्परूपदृष्टान्तदोषस्य चापरिहार्यत्वम् उक्तं ज्ञेयम् । प्रकृत्यादौ प्रकृत्यादिरूपे द्रव्यान्तरेऽपीत्यर्थः ।

