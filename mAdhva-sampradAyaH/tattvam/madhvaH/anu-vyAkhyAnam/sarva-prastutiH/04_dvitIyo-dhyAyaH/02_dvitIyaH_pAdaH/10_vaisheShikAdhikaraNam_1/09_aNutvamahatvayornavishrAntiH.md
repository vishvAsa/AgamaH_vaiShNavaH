+++
title = "०९ अणुत्वमहत्वयोर्नविश्रान्तिः"

+++


## अणुत्वं च महत्त्वं च यतो वस्तुव्यपेक्षया

**अणुत्वमहत्वयोर्नविश्रान्तिः**

**अणुत्वं च महत्त्वं च यतो वस्तुव्यपेक्षया**

### **सुधा**

इदानीमणुत्वमहत्त्वव्याघातं परिहरति अणुत्वं चेति ।

## **अनुव्याख्यानम्**

***अणुत्वं च महत्त्वं च यतो वस्तुव्यपेक्षया ॥***

अखिलेत्यनुवर्तते । अणुत्वं च महत्त्वं चाखिले वस्तुनि विद्येते । न तु विरुद्धे । कथम् । यतो वस्तुव्यपेक्षयाऽणुत्वं च महत्त्वं च तदेवोच्यत इति योजना ।

एतदुक्तं भवति । स्यादयं परमाण्वादिष्वखिलद्रव्येष्वणुत्वमहत्त्वाङ्गीकारे विरोधो यदि रूपे नीलत्वपीतत्ववत्परिमाणेऽणुत्वमहत्त्वादिजातियोगः स्यात् । न चैवम् । प्रमाणाभावात् । किन्तु यथा त्र्यणुकादिषु महत्त्वमेकजातीयमेव, उत्कर्षापकर्षवत्परेणाङ्गीकृतम् । यथा चाणुत्वं परमाणुद्य्वणुकयोः । एवं परिमाणमवान्तरजातिरहितमेव सर्वद्रव्येषूत्कर्षापकर्षवद्वर्तते । तथा चैकत्र द्रव्ये वर्तमानं परिमाणं द्रव्यान्तरवर्त्युत्कृष्टपरिमाणापेक्षयाऽणुत्वमित्युच्यते । तदेव द्रव्यान्तवर्तिनोऽपकृष्टपरिमाणस्यापेक्षया महत्त्वमित्युच्यते । एवञ्च कुतो विरोधः । यथा खल्वेकमेव द्रव्यं द्रव्यभेदापेक्षया सन्निकृष्टं विप्रकृष्टं चोच्यमानं न विरोधास्पदम् । अत एव प्रत्यक्षत्वाप्रत्यक्षत्वविरोधोऽप्यपास्तः । तयोर्महत्त्वादिमात्रनिमित्तत्त्वे हि स स्यात् । न चैवम् । किन्तु पुरुषाणामिन्द्रियपाटवापाटवनिमित्तत्वमेव । अन्यथा मन्दविलोचनेनापि त्र्यणुकमुपलभ्येत । तर्हि गगनादेरपि कदाचित्प्रत्यक्षत्वं स्यादिति चेन्न । उद्भूतरूपाभावात् । द्य्वणुकानुपलम्भो गुणविशेषविपर्ययाधीन आलोकेन्द्रियसन्निकृष्टचाक्षुषद्रव्यानुपलम्भत्वात् । पवनानुपलम्भवदित्यादिकं त्वपकृष्टमहत्त्वादिनैवान्यथा सिद्धम् । तर्हि पर्वतादेरप्रत्यक्षता स्याद् इति चेन्न । अपकर्षविशेषस्य विवक्षितत्वात् । नासौ व्यवस्थितोऽस्तीति चेत् । सत्यम् ।

अत एव पुरुषापेक्षयेत्युक्तमिति ।

### **शेषवाक्यार्थचन्द्रिका**

ननु च नीलपीतयोरिवाणुत्वमहत्त्वयोरपि व्यवस्थितत्वेनासहवृत्तिस्वभावत्वान्न परमाण्वादिसकलद्रव्येषु तयोः सहवृत्तित्वनिरूपणं युक्तम् । अन्यथा नीलपीतयोरपि तत्प्रसङ्गात् । अन्यत्रादृष्टत्वेन सहवृत्तेरसम्भवाच्चेत्यतस्तद्वैषम्योपदर्शनेन प्रतिबन्दीं मोचयन्नेवाणुत्वमहत्त्वरूपतामेकस्यैव परिमाणस्य दृष्टान्तकथनेनोपपादयति एतदुक्तं भवतीति । नीलत्वपीतत्वरूपस्य रूपत्वावान्तरजातिविशेषस्य, व्यवस्थापकस्यैव सत्त्वान् नीलपीतरूपयोरपि व्यवस्थिततयाऽसहवृत्युपपत्तावप्यणुत्वत्वमहत्त्वरूपस्य परिमाणत्वावान्तरजातिविशेषस्य परिमाणेऽसत्त्वेन व्यवस्थापकाभावेनाणुत्वमहत्त्वयोरव्यवस्थितत्वात्सहवृत्त्युपपत्तिरिति भावः ।

ननु रूपे नीलत्वपीतत्वरूपजातिवत् परिमाणेऽप्यणुत्वमहत्त्वादिरूपजातिरप्यस्त्येवेति न व्यवस्थापकाभाव इत्यवैषम्यमेवेत्यतो नीले नीलमित्येव पीते पीतमित्येव च सार्वजनीनाविगीतानुगत प्रत्ययव्यवहारस्य सत्त्वात्तदनुरोधेन रूपे नीलत्वपीतत्वादिरूपावान्तरजातिकल्पनासम्भवेऽपीहाणुत्वेऽणुत्वमित्येव महत्त्वे महत्त्वमित्येव सार्वजनीनाविगीतानुगतप्रत्ययव्यवहाराभावात्परिमाणेऽणुत्वत्वादिजातिकल्पकाभावेन तत्कल्पनमशक्यमित्याह प्रमाणाभावादिति । ननु परिमाणेऽणुत्वत्त्वादि जात्यभावं तत्राणुत्वं महत्त्वमित्यादिप्रत्ययव्यवहाराणां निर्निबन्धनत्वं स्यादिति न तत्रोक्तरूपजात्यभावो वक्तुं युक्त इत्यभिप्रेत्य पृच्छति किन्तु इति । परिमाणस्यावान्तरजातिरहितत्वेऽपि नोक्तव्यवहाराणं निर्निबन्धनत्वमापद्यते । तेषां परिमाणनिष्ठोत्कर्षापकर्षनिबन्धनत्वसम्भवादित्यभिप्रेत्य । भवेदेतदेवं यद्यवान्तरजातिरहितस्य परिमाणस्योत्कर्षापकर्षवत्त्वमपि सम्भावितं स्यात् । न च तदस्ति । अवान्तरजातिरहितस्योत्कर्षाद्यदर्शनेन तस्यासम्भावितत्वादित्यतोऽवान्तरजातिरहितस्याप्युत्कर्षापकर्षवत्ताया दर्शनानुरोधेन तत्र तत्र परेणङ्गीकारात्, असम्भावितत्वाभावेन परिमाणस्यापि तदङ्गीकारो युक्त इति वक्तुम् अवान्तरजातिरहितेऽप्युत्कर्षापकर्षवत्त्वाङ्गीकारं परस्य निदर्शयति यथेति ॥ एकजातीय मेवेति । महत्त्वत्त्वावान्तरजातिरहितमेवेत्यर्थः । परमाणुद्य्वणुकयोरित्यतः परम् एकजातीय मेवोत्कर्षापकर्षवत्परेणाङ्गीकृतमित्यनुवर्तते ।

एवमवान्तरजातिरहितस्यापि परिमाणस्योत्कर्षापकर्षौ दृष्टान्तोपदर्शनेन सम्भाव्य परिमाणनिष्ठयोस्तयोरणुत्वादिव्यवहारनिदानतामुपदर्शयति तथा चेति । एकस्यापि परिमाणस्य तत्तद्वस्तुव्यपेक्षयाऽणुत्वमहत्त्वकथनस्योक्तामविरुद्धतां सम्भावयितुमनुरूपदृष्टान्तमाह यथा खल्विति । नन्वेवं महत्त्वाणुत्वयोरविरोधेन परमाण्वाद्यखिलद्रव्यवृत्तित्वे सर्वस्यापि परमाण्वादेः प्रत्यक्षत्वाप्रत्यक्षत्वप्रयोजकीभूतमहत्त्वाणुत्वाक्रान्ततया सर्वान्प्रति प्रत्यक्षत्वाप्रत्यक्षत्वप्रसक्त्या पुरुषभेदापेक्षया व्यवस्थाया असम्भवात्प्रत्यक्षत्वाप्रत्यक्षत्वव्याघातः स्यादित्यत आह अत एवेति । अत एवेत्युक्तं हेतुमेव दर्शयति तयोरिति । महत्त्वादिमात्रनिमित्तत्वाभावे प्रत्यक्षत्वादेराकस्मिकत्वप्रसक्तिरिति शङ्कते किन्त्विति । उत्तरमाह पुरुषाणामिति । ततश्च तन्निमित्तभूतयोरिन्द्रियपाटवापाटवयोः सर्वपुरुषसाधारणत्वाभावान्न सर्वान्प्रति सर्वस्य प्रत्यक्षत्वाप्रत्यक्षत्वप्रसङ्ग इति भावः । भवेदेवं यदि प्रत्यक्षत्वादेर्महत्त्वादिमात्रनिमित्तत्वाभावः स्यात् स एव च कुत इत्यतो महत्त्वादिमात्रस्य प्रत्यक्षत्वादिप्रयोजकतायां बाधकमुपलक्षणत्वेनाह अन्यथेति । इन्द्रियपाटवस्यापि प्रत्यक्षत्वप्रयोजकत्वेऽप्याकाशादेरपि प्रत्यक्षत्वापत्त्या बाधकतौल्यात्प्रयोजकत्वं न स्यादिति शङ्कते तर्हीति । पुरुषाणामिन्द्रियपाटवमात्रस्य द्रव्यप्रत्यक्षत्वप्रयोजकत्वे भवेदाकाशादेः प्रत्यक्षत्वप्रसङ्गः । न चास्माभिस्तन्मात्रस्य तत्प्रयोजकत्वमभ्युपगम्यते किन्तूद्भूतरूपवत्त्वसहितस्यैव, न च तदाकाशादेरस्तीति न प्रसङ्गतौल्यमित्याशयेन परिहरति उद्भूतेति । यद्यपि सिद्धान्ते पञ्चीकरणेन रूपमस्त्येवेति न तदभावोऽपि, तथाऽपि तदनाश्रयणेन वा पररीत्या वेदं रूपाभावाभिधानम् । वस्तुतस्तु पञ्चीकरणेन रूपस्य तत्र सत्त्वेऽपि तस्यानुद्भूतत्वान्नानुपपत्तिः । अत एव तत्र रूपाभावादिति रूपाभावमात्रमनभिधाय उद्भूतरूपाभावादित्युद्भूतरूपपर्यन्तं धावनं कृतमिति ध्येयम् । अनुमानेनाप्रत्यक्षत्वे महत्त्वाभावनिमित्तकत्वस्य सिद्धत्वान्न प्रत्यक्षत्वस्येन्द्रियपाटवनिमित्तत्वं कल्पयितुं शक्यमित्याशयेन महत्त्वाभावस्याप्रत्यक्षत्वप्रयोजकासाधकतयोदयनेन उक्तं लीलावत्यनुमानमाशङ्कते द्य्वणुकेति । अत्रोद्भूतरूपवत्त्वेन पक्षो विशेष्यः । तथा चोद्भूतरूपगुणविपर्ययाधीनत्वमादाय दृष्टान्तीकृते पवनानुपलम्भे साध्यपर्यवसानवत् पक्षीकृते द्य्वणुकानुपलम्भेऽपि साध्यपर्यवसानेन महत्वविपर्ययाधीनत्वस्याप्रत्यक्षता प्रयोजकत्वासिध्द्या प्रकृतासङ्गति दूषणानवकाशः । उद्भूतरूपद्य्वणुकानुपलम्भस्य पक्षतया तत्रोद्भूतरूपविपर्ययमादाय साध्यपर्यवसानस्य बाधित तया हेतोः पक्षधर्मताबलेन महत्त्वविपर्ययाधीनत्वमादायैव पक्षे साध्यपर्यवसानसम्भवादिति द्रष्टव्यम् ।

पक्षेऽनुपलम्भपदं च चाक्षुषानुपलम्भपरम् । अन्यथा द्य्वणुकस्पार्शनानुपलम्भे भागासिद्धिप्रसङ्गात् । हेतौ चाक्षुषद्रव्यानुपलम्भत्वादित्यस्य द्रव्यचाक्षुषानुपलम्भत्वादित्यर्थः । तथा च चाक्षुषं तदनुपलम्भत्वादिति यथास्थित योजनायां पक्षदृष्टान्तयोरसिद्धिः । चाक्षुषो यो द्रव्यस्यानुपलम्भ इति योजनायां चालोकेन्द्रियसन्निकृष्टेत्यस्य द्रव्यविशेषणत्वानुपपत्तिस् तस्यान्यविशेषणत्वसम्भवादिति दूषणानवकाश इति द्रष्टव्यम् ॥ अनुपलम्भादिति गन्धानुपलम्भेन व्यभिचारीत्यत उक्तं द्रव्येति । द्रव्यानुपलम्भादिति श्रोत्रेण घटाद्यनुपलम्भेन व्यभिचारीत्यत उक्तं चाक्षुषेति । असन्निकृष्टघटादेश्चाक्षुषानुपलम्भेन तद्वारणारयेन्द्रियसन्निकृष्टपदम् । अन्धकारस्थघटादेश्चाक्षुषानुपलम्भेन तद्वारणायालोकेत्युक्तम् ।

उपकृष्टमहत्त्वादिनैवेति । आदिपदेनोत्कृष्टाणुत्वसङ्ग्रहः । उपलक्षणं चैतत् । अदृष्टविशेषविपर्ययाधीनत्वेन वा दूरसाक्षात्कारे माषराश्यादौ संयोगविशेषस्यापि साक्षात्कारकारणत्वदर्शनात्तदभावेन वाऽर्थान्तरत्वं चक्षुरिन्द्रियाद्यनुपलम्भेनानैकान्त्यं च । अथ यादृशो गुणविशेष उपलम्भाव्यभिचारी तादृशस्तत्रापि नास्त्येवेति न व्यभिचार इति वाच्यम् । तथा सति गन्धानुपलम्भेन व्यभिचार वारणार्थं द्रव्येति विशेषणवैयर्थ्यप्रसङ्गात् । तत्रापि तादृशगुणाभावस्य वक्तुं शक्यत्वेन साध्यसद्भावात् ।

अत्रोक्तं वर्धमानेन । ‘द्य्वणुकं चाक्षुषसाक्षात्कारासाधारणकारणैकवृत्तिगुणाभाववत् । आलोकेन्द्रियसन्निकृष्टत्वे सत्यचाक्षुषत्वात् । पवनवदित्यनुमानमत्राभिमतम् । अतो नादृष्टविपर्ययाधीनत्वेन वा संयोगविशेषाभावेन वाऽर्थान्तरतेति’ । तदसत् । अपकृष्टमहत्त्वादिनैवोक्तहेतूपपत्त्याऽन्यथासिद्धत्वमिति मूलोक्तदोषस्यात्रापि तादवस्थ्यात् । व्यक्तिपुरस्कारेणादृष्टविशेषस्यापि चाक्षुषसाक्षात्कारसाधारणकारणतायाः पूर्वमुपपादितत्वेनादृष्टविशेषाभावेनार्थान्तरतादवस्थ्येन तद्वारकस्य चाक्षुषसाक्षात्कारासाधारणकारणेति गुणविशेषणवैयर्थ्याच्चेत्यलम् ।

तर्हीति । अप्रत्यक्षत्वप्रयोजकस्यापकृष्टमहत्त्वस्य तत्रापि सत्त्वादिति भावः ॥ नासाविति । एतादृश एव महत्त्वापकर्षोऽप्रत्यक्षताहेतुरिति निश्चितो न भवतीत्यर्थः ॥ अत एवेति । अप्रत्यक्षत्वप्रयोजकमहत्त्वापकर्षस्य निश्चेतुमशक्यत्वादेवेत्यर्थः । पुरुषापेक्षयेत्युक्तौ हि यस्मिन्महत्त्वापकर्षे सति मन्दलोचनेन पुरुषेण द्रव्यं प्रत्यक्षीकर्तुं न शक्यते, स एव महत्त्वापकर्षोऽप्रत्यक्षताहेतुरिति विज्ञेय इति सिध्यतीति भावः । इतीत्यस्यैतदुक्तं भवतीति पूर्वेण सम्बन्धः ।

### **परिमल **

एतच्चोत्तरत्र स्फुटीभविष्यतीत्युक्तं व्यनक्ति अत एव प्रत्यक्षत्वाप्रत्यक्षत्वयोर्विरोधोप्यपास्त इत्यादिना । सापेक्षतयाऽणुत्वमहत्त्वयोरविरोधादेवेत्यर्थः ॥ तर्हीति । इन्द्रियपाटवस्य प्रत्यक्षत्वप्रयोजकत्व इत्यर्थः । द्य्वणुकाप्रत्यक्षत्वं तदमहत्त्वप्रयुक्तमित्यस्य कस्यचिदनुमानमाशङ्कते द्य्वणुकानुपलम्भ इति ॥ गुणविशेषेति । स च महत्त्वोद्भूतरूपस्पर्शान्यतरवत्त्वम् । विपर्ययो ऽभावः । तथाच द्य्वणुके रूपस्पर्शवत्त्वेन तदभावाधीनत्वेन साध्यपर्यवसाने बाधान्महत्त्वाभावाधीनत्वेन पर्यवसानादमहत्वं द्य्वणुके सिद्ध्यति । दृष्टान्ते तु पवनस्य महत्त्वेन रूपस्पर्शान्यतराभावाधीनत्वेन साध्यानुगमः ॥ आलोकेति । आलोकेन्द्रियाभ्यां सन्निकृष्टं यद्द्रव्यं तद्विषयकचाक्षुषानुपलम्भत्वादित्यर्थः । अन्यथा चाक्षुषं यद्द्रव्यमिति यथाश्रुतग्रहणेऽसिद्धिसाधनवैकल्ययोरापत्तेः । घटविषयकवासनानुपलम्भेऽव्यभिचाराय चाक्षुषेति । चाक्षुषगुणाद्यनुपलम्भेऽव्यभिचाराय द्रव्येति । असन्निकृष्टान्धकारस्थद्रव्यचाक्षुषानुपलम्भेऽव्यभिचाराय इन्द्रियसन्निकृष्टेति आलोकसन्निकृष्टेति चोक्तिः ॥ अपकृष्टमहत्त्वादिनेति । उत्कृष्टाणुत्वमादिपदार्थः ॥ तर्हीति । अपकृष्टमहत्त्वादेः प्रयोजकत्व इत्यर्थः ॥ अत एवेति । अप्रत्यक्षत्वप्रयोजकमहत्त्वापकर्षस्य एतादृशो महत्त्वापकर्षोऽप्रत्यक्षताहेतुरिति व्यवस्थितस्याभावादेव यत्पुरुषप्रत्यक्षेण यादृशं द्रव्यमुपलभ्यते तस्य तत्रत्यतादृशपरिमाणविशेषः प्रत्यक्षताप्रयोजकः, यादृशं नोपलभ्यते तत्रत्यःपरिमाणविशेषस् तस्याप्रत्यक्षताहेतुरित्येवं रूपेण पुरुषापेक्षयेत्युक्तमित्यर्थः ।

### **यादुपत्यं**

तदेवेति । तदेव वस्तु उच्यत इत्यर्थः ॥ अत एवेति । महत्त्वाणुत्वयोरेकत्र समावेशेन विरोधाभावादेवेत्यर्थः ॥ तर्हीति । यदि इन्द्रियपाटवमेव प्रत्यक्षत्वे निमित्तमिति शेषः । महत्त्वाभावस्याप्रत्यक्षत्वप्रयोजकतासाधकं कस्यचिदनुमानमनूद्य दूषयति द्य्वणुकानुपलम्भ इति । अत्र द्य्वणुकचाक्षुषानुपलम्भ एव पक्षतया विवक्षितोऽतो न स्पार्शनद्य्वणुकानुपलम्भे भागासिद्धिः । साध्ये च गुणविशेषशब्देन महत्त्वोद्भूतरूपयोरन्यतरस्यैव ग्रहणम् । तेन पक्षे महत्त्वविपर्ययाधीनत्वमादाय दृष्टान्ते चोद्भूतरूपविपर्ययाधीनत्वमादाय साध्यपर्यवसानमिति द्रष्टव्यम् । चाक्षुषद्रव्यानुपलम्भत्वादित्यस्य द्रव्यचाक्षुषानुपलम्भत्वादित्यर्थः । तेन चाक्षुषं यद्द्रव्यं तदनुपलम्भत्वादिति यथास्थितयोजनायां पक्षदृष्टान्तयोरसिद्धिः । चाक्षुषो यो द्रव्योपलम्भस्तद्भिन्नत्वादिति कथञ्चिद्योजनायामालोकेन्द्रियसन्निकृष्टेत्यस्य द्रव्यविशेषणत्वानुपपत्तेः । तस्यान्यविशेषणत्वासम्भवादिति दूषणानवकाश इति ध्येयम् । अत्र च द्रव्यपदं गुणानुपलम्भे व्यभिचारवारणाय । त्वगिन्द्रियेण प्रभाऽनुपलम्भे व्यभिचारवारणाय चाक्षुषपदम् । न च तत्रोद्भूतस्पर्शविपर्ययाधीनतामादाय साध्यस्यापि सत्त्वान्न व्यभिचार इति वाच्यम् । गुणविशेषशब्देन महत्त्वोद्भूतरूपान्यतरमात्रस्य विवक्षिततयोक्तत्वात् । अन्धकारस्थस्येन्द्रियासन्निकृष्टस्य च घटस्य चाक्षुषानुपलम्भे व्यभिचारवारणायालोकेन्द्रियसन्निकृष्टेति विशेषणमिति ज्ञातव्यम् । अपकृष्टमहत्त्वादिनैवेत्यात्रादिपदेनोत्कृष्टाणुत्वसङ्ग्रहः ॥ नासौ व्यवस्थित इति । एतादृशो महत्त्वापकर्षोऽप्रत्यक्षताहेतुरिति निश्चितो न भवतीत्यर्थः ॥ अत एवेति । अप्रत्यक्षत्वप्रयोजकमहत्त्वापकर्षस्य निश्चेतुमशक्यत्वादेवेत्यर्थः । पुरुषापेक्षयेत्युक्तौ हि यस्मिन्महत्त्वापकर्षे सति मन्दविलोचनेन पुरुषेण द्रव्यं प्रत्यक्षीकर्तुं न शक्यते स एव महत्त्वापकर्षोऽप्रत्यक्षताहेतुरिति निश्चयो भविष्यतीति भावः ।

### **श्रीनिवासतीर्थीया **

जातियोगः स्यादिति । तर्ह्येव एकत्र विरुद्धजातिद्वयाभावेन विरोधः स्यादिति शेषः । द्रव्यभेदो द्रव्यविशेषः । अत एवेत्युक्तं विशदयति तयोरिति । प्रत्यक्षत्वाप्रत्यक्षत्वयोः। महत्त्वादीत्यादिपदेनोद्भूतरूपस्पर्शयोः सङ्ग्रहः ॥ अन्यथेति । महत्त्वमेव प्रयोजकमिन्द्रियपाटवं त्वप्रायोजकमेव यदीत्यर्थः ॥ तर्हीति । यदीन्दियपाटवं महत्त्वं चेत्युभयं प्रत्यक्षतायां प्रयोजकं तर्हि इत्यर्थः । गगनादेरपि महत्त्वोपेतस्यापि । कदाचिदित्यनन्तरमिन्द्रियपाटवोपेतस्यापि कस्यचित्पुंस इति शेषः ॥ अपकृष्टेति । उत्कष्टमहत्त्वरूपगुणविपर्ययभूतेनापकृष्टमहत्त्वेनेत्यर्थः ॥ तर्हीति । यदि चाक्षुषद्रव्यानुपलम्भो महत्त्वाभावाधीनो न भवति किन्त्वपकृष्टमहत्त्वाधीन एव तर्हि गगनाद्यपेक्षयाऽपकृष्टमहत्त्वस्य पर्वतादावपि सत्त्वेन तस्याप्रत्यक्षतापत्तेरिति भावः । अपकर्षविशेषस्य अपकृष्टत्वमहत्वविशेषत्वस्य, चाक्षुषद्रव्यानुपलम्भप्रयोजकतया विवक्षितत्वादित्यर्थः । असौ विशेषः । अत एव व्यवस्थितत्वेनाव्यवस्थाप्रदर्शनार्थमेवेत्यर्थः ॥ इत्युक्तमिति । ‘अणुत्वं च महत्वं चे’त्यनेनेत्यर्थः ॥

### **वाक्यार्थरत्नमाला **

सार्वजनीनेति । सार्वजनीनवैश्वजनीनशब्दौ प्रतिजनादिभ्यश्चेति खञ्युभयथावृद्धौ साधुत्वेनाकरे व्युत्पादिताविति तत्र तत्र निरूपितमस्माभिः । हेतुमेवदर्शयति । तयोरितीति । ननु प्रयोजकद्वयवत्वे एकस्यैकमेव प्रतिप्रत्यक्षत्व मप्रत्यक्षत्वं च स्यादिति प्रसङ्गो विवक्षितः । न चात्र पुरुषभेदयुक्तया प्रतीकारः । उद्भूतरूपाभावेन गगनादिप्रत्यक्षत्वप्रसङ्गस्य वारणेप्यपकर्षविशेषविवक्षया पर्वतादेरप्रत्यक्षत्वप्रसङ्गवारणेऽप्येतत्प्रसङ्गवारणोपायाभावात् । अत एव पुरुषापेक्षयेत्युक्तं चात एव निरस्तमिति चेत्सत्यम् । अणुत्वमहत्वयोरेकत्र विद्यमानयोः सर्वान् प्रत्यविशेषेणैकमेव प्रति तयोर्विशेषाभावेऽप्युत्कर्षापकर्षविषययोरपि मन्दलोचनत्वाभावस्येव प्रयोजकतया विवक्षितयोः सर्वान् प्रत्यविशेषाभावेनैकमेव प्रत्यपि प्रत्यक्षत्ववदप्रत्यक्षस्याप्यनापत्तेः । एतदभिप्रायेणापि पुरुषापेक्षयेत्युक्तमिति वर्णनं च व्याख्येयमिति मूले अभिप्रायान्नदोष इति ज्ञेयम् ।

पञ्चीकरणेनेति । पञ्चीकरणप्रकार इत्थम् । प्रथमतः पञ्चभूतानि द्विधा विभज्यन्ते । तदनन्तरं पञ्चानामप्येकार्थस्य चतुर्धा विभागः क्रियते । ततः पञ्चानामपि भूतानां पञ्चार्धानि चतुर्धानि विभक्तानि तेष्वेकैको भाग इतरभूतचतुष्टयस्याविभक्तांशेषु निक्षिप्यते । एवं चाकाशार्धमविभक्तपृथिव्यादिचतुष्टयस्य विभक्तार्थगता येचत्वारो भागास्तेष्वेकैक भाग इत्युक्तं सत् पञ्चीकृतमुत्पद्यते । एकस्मिन्पञ्चीकृताकाशे अर्धमाकाशः पृथिव्यादीनां चतुर्णां चत्वारो भागा मिलितश्चार्धम् । एवमष्टभागता प्राप्नोति । एवं पृथिव्यादीनामपि सार्धभूतान्तराष्टमभागचतुष्टयं चेति पञ्चीकरणं ज्ञेयमिति । तथा च पञ्चीकृताकाशस्य रूपवत्तेजोजलपृथिव्यारब्धत्वाद्रूपवत्वमिति भावः । यद्यप्येवं पञ्चीकरणेन रूपोत्पत्तिराकाशे प्राप्ता तथापि तद्रूपस्य व्यवहारयोग्यता । अपञ्चीकरणदशायां यस्मिन्भूते यो गुण उपलभ्यते तस्यैव व्यवहारयोग्यत्वात् । रूपस्य चाकाशे पञ्चीकरणाभावदशायामभावादित्यस्वरसादेव सिद्धान्ते त्रिवृत्करणपक्षाश्रयणमिति केचित् । अत्रोक्तं कण्टकोद्धारे एवं तर्हि प्रथिव्यादावपि गन्धादिमात्रोपलम्भप्रसङ्गः । पञ्चीकरणात्पूर्वं पृथिव्यादौ रसादेरभावेन तस्य व्यवहारायोग्यतया तदुपलम्भायोगात् । न च तर्हि आकाशे रसादेप्युपलम्भप्रसङ्ग इति वाच्यं तस्यानुद्भूतत्वेनाप्युपपत्तेर् उद्भूतत्वानुद्भूतत्वयोश्च फलबलेन कल्प्यत्वात् । तदेतदभिप्रेत्योक्तं रूपमस्त्येवेति । तदनाश्रयणेनेति । पञ्चीकरणपक्षानाश्रयणेनेत्यर्थः । त्रिवृत्करणस्य छान्दोग्यादौ त्र्यात्मकत्वादित्यादि सूत्रेपार्थिवानां शरीराणाम् अर्धेन पृथिवी स्मृता । इतरेर्धे त्रिभागिन्य इत्यादिस्मृतौ प्रतिपादिततया बहुसंमतत्वादिति भावः । एवञ्च न च तदाकाशेऽस्तीति पूर्वटीकावाक्ये रूपस्यैव निषेधे तात्पर्यं मूलकारस्येत्युक्तं भवति । अत एव वस्तुत इति पक्षे उद्भूतत्वविशेषणनिषेधे तात्पर्यं मूलकारस्येति वक्ष्यतीति ज्ञेयम् ।

एतेनैवाकाशस्य नीरूपत्वप्रवादः पररीत्यवेति सूचितम् । अत एव वियदधिकरणानुभाष्ये भूतमप्यसितं दिव्यदृष्टिगोचरमेवत्विति रूपवत्वादिकं वक्ष्यते । तन्मूलेपि कुतो भूताकाशस्योत्पत्तिमत्वमित उक्तमसितमिति । रूपवत्वादित्यर्थः । तथा च श्रुतिः । आकाशो नीलिमोदेतीति । तथा सति चाक्षुषत्वप्रसङ्ग इत्यत उक्तं द्रव्येति । तुशब्देनानुद्भूतविशेषं सूचयतीत्यादि वक्ष्यते । भाष्यटीकायामपि भूतं स्वरूपत एवोत्पद्यते रूपित्वात् । आकाशो नीलिमोदेतीति श्रुतेरित्युक्तम् । न्यायामृतमप्युक्तानुसारेण योज्यम् । उदयनोक्तमिति । अत्रोदयनेन इत्यनेन उक्तं लीलावतीकृता श्रीवल्लभेन चोक्तमिति योज्यम् ॥ लीलावतीवर्धमानानुसारेणाह । अत्रोद्भूतरूपवत्वेनेति । पक्षपदं तदेकदेशपरम् । शिष्टं तदनुसारेणैव । द्रव्यचाक्षुषेति व्यत्यासे सन्निकृष्टद्रव्येति सम्बन्धलाभेन विशेषणत्वेनोपपत्तावपि द्रव्यस्येति मध्ये निवेशे तदनुपपत्तिरित्याह । इत्यस्य विशेषणत्वेति । दूरसाक्षात्कार इति । प्रत्यक्षचिन्तामणिभक्तुः । रुचिदत्तः । अनुपलम्भादितीति अत्रानुपलम्भत्वादितीति पाठः । द्रव्यानुपलम्भत्वादितीति पाठः । द्य्वणुकं चाक्षुषसाक्षात्कारासाधारणकारणैक वृत्तिगुणाभाववद् इति । चाक्षुषासाक्षात्कारं प्रतिऽसाधारणकारणभूतो य एकवृत्तिर्नाम एकमात्रवृत्तिर्नतु द्विष्टः । तादृशगुणाभाववदित्यर्थः । अत्र साधारणत्वोक्तया अदृष्टस्य एकवृत्तित्वोक्तया द्विष्टसंयोगस्य व्यावृत्तिरिति ज्ञेयम् । पूर्वमुपपादितत्वेनेति । विशेषपदोपादानेनैवोपपादितप्रायत्वादित्यर्थः । अन्यथा प्रागभावादावपि यत्किञ्चित्प्रागभावमादाय कार्यापत्या जातस्यापि पुनरुत्पत्तिरित्यादिर्युक्तिर्बोध्या ॥





------------------------------------------------------------------------

तारतम्यस्थिता यस्मात्पदार्थाः सर्व एव च

**तारतम्यस्थिता यस्मात्पदार्थाः सर्व एव च**

### **सुधा**

अस्त्वेवं परिमाणेऽवान्तरजात्यभावस्तथाऽपि न सर्वत्र महत्त्वाणुत्वाभ्युपगमो युज्यते । उत्कृष्टापकृष्टपरिमाणापेक्षया हि मध्यवर्ति परिमाणमणुत्वं महत्त्वं चोच्यत इत्युक्तम् । तच्च द्य्वणुकादिपरिमाणे सम्भवति । न च परमाणुपरिमाणे । न हि परमाणुपरिमाणादपकृष्टं परिमाणमस्ति । यदपेक्षया तन्महत्त्वं स्यात् । अतः परमाणोरणुत्वमेव । तथा च न महत्त्वं चेत्यसदित्यत आह तारतम्येति ।

## **अनुव्याख्यानम्**

***तारतम्यस्थिता यस्मात्पदार्थाः सर्व एव च ॥***

यस्मात्सर्वेऽपि पदार्थाः परिमाणतारतम्येनैव स्थिताः । स्वपरिमाणापेक्षयोत्कृष्टापकृष्टपरिमाणवन्तः । सर्वाण्यपि द्रव्याणि कुतश्चित्परिमाणादुत्कृष्टेन, कुतश्चिदपकृष्टेन परिमाणेन उपेतानीति वा । तस्मात्परमाणोरपि महत्त्वं युज्यते इति सम्बन्धः । अयमत्र प्रयोगः । परमाणुः कुतश्चिदुत्कृष्टेन परिमाणेन युक्तः, स्वपरिमाणापेक्षयाऽपकृष्टपरिमाणवानिति वा, द्रव्यत्वात्तन्तुवदिति । न च परमाणोरपकृष्टद्रव्याभावाद्बाधितविषयत्वम् । तद्भागानां वक्ष्यमाणत्वात् । न च तेष्वेव व्यभिचारः । तेषामपि भागवत्त्वात् ।

### **शेषवाक्यार्थचन्द्रिका**

ननु पूर्वग्रन्थेनैव परिमाणत्वावान्तरजात्यभावसिद्ध्या सौत्रानुमानसिद्धे‘स्तारतम्यस्थिता’ इति सर्वद्रव्याणां कुतश्चिदुत्कृष्टेन कुतश्चिदपकृष्टेन परिमाणेनोपेतत्ववर्णनमनर्थकमित्याशङ्क्य ‘महत्त्वं च परमाणावणावपि’ इत्यादिनोक्तस्य सर्वत्राणुत्वमहत्त्वाभ्युपगमस्य समर्थनार्थत्वान्न तदिति भावेन तत्समर्थनपरतया योजयितुं तदनुपपत्तिशङ्कामुत्थापयति अस्त्वेवमित्यादिना ॥ सम्भवतीति ॥ तदपेक्षयोत्कृष्टापकृष्टपरिमाणसद्भावेन अपकृष्टपरिमाणापेक्षया महत्त्वस्योत्कृष्टपरिमाणापेक्षया चाणुत्वस्यावर्जनीयत्वादिति भावः ॥ स्वपरिमाणापेक्षयेति । अत्र प्रथमपक्षेऽवधित्वं द्वितीये त्वाश्रयत्वमिति पक्षयोर्भेद इति ध्येयम् । कुतश्चित्परिमाणादुत्कृष्टेन कुतश्चिदपकृष्टेन परिमाणेनोपेतानीति द्वितीयव्याख्यानानुसारेण साध्यं निर्दिशति कुतश्चिदिति । कुतश्चिदपकृष्टपरिमाणेनोपेतत्वसाधने सिद्धसाधनता । परेणापि तदङ्गीकारात् । अतस्तत्परित्यज्य कुतश्चिदुत्कृष्टेनेत्येवोक्तमिति मन्तव्यम् । स्वपरिमाणापेक्षयोत्कृष्टापकृष्टपरिमाणवन्त इति प्रथमव्याख्यानानुसारेण साध्यं निर्दिशति स्वेति । अत्रापि स्वपरिमाणापेक्षयोत्कुष्टपरिमाणवत्त्वस्य परेणाप्यङ्गीकारेण सिद्धसाधनता स्यात्तन्निवृत्यर्थमपकृष्टेत्युक्तम् । यद्यपि व्याख्यानक्रमानुसारेणैतत्साध्यं प्रथमं निर्दिश्यानन्तरं पूर्वसाध्यं निर्देष्टव्यम् । तथाऽप्यन्यनिष्टोत्कृष्टापकृष्टपरिमाणावधित्वापेक्षयोत्कृष्टापकृष्ट परिमाणाश्रयत्वस्य मुख्यत्वाद् व्युत्क्रमेण साध्यनिर्देश इति ध्येयम् ॥ वक्ष्यमाणत्वादिति । ‘अतः सर्वपदार्थानां भागाः सन्त्येवे’त्यादिनेति शेषः ।

### **परिमल **

एवं सर्वत्राणुत्वमहत्त्वयोस् तत्प्रयुक्तप्रत्यक्षत्वाप्रत्यक्षत्वयोः समावेशोक्त्या प्रागुक्तानुमानानां (तर्कपराहतावुद्धृतायां) तर्कपराहत्युद्धारे बाधकमाशङ्कते अस्त्वेवमित्यादिना ॥ इत्यसदिति । ‘न महत्त्वं च परमाणावणावपी’त्युक्तमयुक्तमित्यर्थः । स्वकृतयोजनाद्वयानुसारेण परिमाणविषयकं परिमाणाश्रयद्रव्यविषयकं च साध्यद्वयमाह कुतश्चिदिति स्वपरिमाणेति च । कुतश्चित्परिमाणादित्यर्थः। अपकृष्टपरिमाणवानित्यस्यापकृष्टपरिमाणद्रव्ययुक्त इत्यर्थः । यद्वा परिमाणविषयकमेव साध्यद्वयम् । आद्ये युक्तत्वमाश्रयत्वं द्वितीये तु तद्वत्वं तत्साहित्यमात्रमिति ध्येयम् । मूले द्वयोरुक्तावपि उत्कृष्टपरिमाणे विवादाभावाद् अपकृष्टपरिमाणमेव साधितमिति ज्ञेयम् ॥ वक्ष्यमाणत्वादिति । ‘अतस्सर्वपदार्थानां भागाः संत्येवे’त्यत्रेति भावः ।

### **यादुपत्यं**

स्वपरिमाणापेक्षयेत्यादि । अत्र प्रथमे पक्षेऽवधित्वं द्वितीये त्वाश्रयत्वमिति भेदः ॥ वक्ष्यमाणत्वादिति । ‘अतः सर्वपदार्थानां भागाः सन्येवे’त्यत्रेति शेषः ॥

### **वाक्यार्थरत्नमाला **

तत्समर्थनपरतयेति । अतः परं तदिति शेषः । ततश्च तद्योजयितुमित्युक्तं भवति । यद्वा तदित्येतद्वर्णनपरानुव्याख्यानपरम् । भिन्नपदं द्वितीयान्तम् । समर्थनपदं च प्रकृतानुसारेणाभ्युपगमसमर्थनपरम् । अथवा तदित्यनुवर्तनीयम् । तद्योजयितुमिति पाठस्तु सुगम एव । तारतम्यस्थिता इत्यस्य स्वपरिमाणापेक्षयेत्यादिव्याख्यानद्वये तत्तत्पदार्थनिष्ठपरिमाणस्य तदन्यपदार्थपरिमाणस्य चोत्कर्षापकर्षवत्वरूपस्यैकस्यैवार्थस्य लाभादन्यतरेणैव पूर्तेर्न व्याख्यानद्वयकृत्यमित्यतस् तयोरर्थलाभे भेदं दर्शयति । अत्र प्रथमपक्षेऽवधित्वमित्यादि । अवधित्वपरिमाणस्येति शेषः । फलतस्तु अवधिपरिमाणाश्रयत्वमित्यर्थः । स्वपरिमाणापेक्षयोत्कृष्टापकृष्टपरिमाणं हि द्रव्यान्तरगतम् । ततश्च द्रव्यान्तरवर्त्युत्कृष्ठापकृष्टपरिमाणगतोत्कर्षापकर्षावधिभूतं परिमाणं स्वपदोपात्तद्रव्यगतजातमिति प्रथमपक्षे द्रव्यस्यावधिपरिमाणाश्रयत्वं लभ्यत इत्युक्तं भवति । आश्रयत्वमिति । अवधिनिरूप्योत्कर्षापकर्षाश्रयपरिमाणाश्रयत्वमित्यर्थः । कुतश्चिदित्याद्युक्तया द्रव्यान्तरवति परिमाणावधिकोत्कर्षापकर्षाश्रयभूतपक्षीकृतद्रव्यगतं परिमाणं जातमिति पक्षीकृतस्य द्वितीये पक्षे द्रव्यस्य परिमाणाश्रयत्वमेव लभ्यत इत्युक्तं भवति । ततश्च व्याख्यानद्वये अर्थभेदसत्वान्न तदानर्थक्यमिति भावः । व्याख्यानक्रमानुसारित्वं प्रयोगे साध्यनिर्देशक्रमस्येति भ्रान्तिवारणाय विवेकमाह । कुतश्चित्परिमाणादित्यादि । अत्र कुतश्चिदपकृष्टेन चेति चशब्दयुक्तः पाठः । चशब्दाभावस्थले तदर्थान्तर्भावेनार्थो बोध्यः । अत्र मूले परिमाणवन्त इत्यादिना द्रव्यान्तर्वर्तिपरिमाणवत्वद्रव्यान्तरस्येति प्रतीयते । तत्कथमिति चेधणुनात्र द्रव्यान्तरद्रव्य इवैतद्द्रव्यगतपरिमाणनिरूप्योत्कर्षापकर्षवत्परिमाणमाश्रयत्व सम्बन्धेनैतद्रव्येऽपि गतमिति साध्ये विवक्षितं किन्तु द्रव्यान्तरवर्तिपरिमाणगतोत्कर्षापकर्षनिरूपकपरिमाणद्वारैतद्द्रव्यं तद्द्रव्यपरिमाणावच्छेदकमित्यवच्छेदकतासम्बन्धेन तत्परिमाणवत्वमेतद्द्रव्यस्येति विवक्षितम् । अत एव द्रष्टान्ते हेतुसाध्ययोः सामानाधिकरण्यं भूतलादौ घटादेः सामानाधिकरण्यं द्रव्ये संयोगाभावस्य प्रतियोगिसमानाधिकरण्यमित्यादिव्यवहारो द्रष्टान्तादेर् हेत्वादिनिष्टसामानाधिकरण्यावच्छेदकत्वेन सामानाधिकरण्याधिकरणत्वमादायेति सर्वसिद्धम् । द्रव्यान्तरादिसाधनस्थले विमतं द्रव्यं द्रव्यान्तरवद् विमतः सम्बन्धः सम्बन्धान्तरवानित्यादिकमप्येवमेवोपपादनीयमिति ज्ञेयम् । अपकृष्टेत्युक्तमिति । अपकृष्टेत्येवोक्तमित्यर्थः । उक्तं चोत्कृष्टेनेत्येवोक्तमिति । परिमाणावधित्वापेक्षयेति । अवधिपरिमाणाश्रयत्वापेक्षयेत्यर्थः ।





