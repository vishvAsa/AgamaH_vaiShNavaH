+++
title = "०६ जगन्न पशुपतेः प्रयत्नाधिष्ठेयम्"

+++


## ॐ करणवच्चेन्न भोगादिभ्यः ॐ

**जगन्न पशुपतेः प्रयत्नाधिष्ठेयम्**

**ॐ करणवच्चेन्न भोगादिभ्यः ॐ**

### **सुधा**

उक्तदोषपरिहारमाशङ्क्य तन्निरासाय सूत्रम् ॐ करणवच्चेन्न भोगादिभ्यः ॐ इति । तन्नेत्यन्तं तावद्य्वाचष्टे न चेति ।

## **अनुव्याख्यानम्**

***॥ ॐ करणवच्चेन्न भोगादिभ्यः ॐ ॥***

***न च देहादिवाद्विश्वमस्य स्यात् ......।***

यदुक्तमशरीरत्वाच्छिवस्य कर्तृत्वानुपपत्तिरिति । तदसत् । कुलालादयो हि कर्तारो दण्डादिकं साक्षात्प्रयत्नेनाधिष्ठातुमनीशानास्तदधिष्ठानाय साक्षात्प्रयत्नाधिष्ठेयं शरीरमपेक्षन्ते । अस्य तु विश्वं कारकचक्रमेव देहवत्स्यात् साक्षात्प्रयत्नाधिष्ठेयं स्यात् । ततः किमपरेण शरीरेण । अत एव भगवान्विश्वमूर्तिरिति गीयते । न चादिसृष्टेः प्राक् कारकाभावः । मायादेरनादेर्विद्यमानत्वात् । अन्यथा सृष्ट्यनुपपत्तेरिति । आदिपदेनेन्द्रियाणां वक्ष्यमाणस्यधिष्ठानस्य च सङ्ग्रहः । तदिदं नोपपद्यत इत्यर्थः ।

### **शेषवाक्यार्थचन्द्रिका**

ॐ करणवच्चेन्न भोगादिभ्यः ॐ ॥ अधिष्ठातुं प्रेरयितुम् । अधिष्ठानाय प्रेरणाय । अधिष्ठेयं प्रेर्यम् ॥ विश्वमूर्तिरिति । विश्वं कारकचक्रमेव मूर्तिर्देहो यस्येति तथोक्त इत्यर्थः । अस्तु तर्हि शिवो नादिकार्यकारणमशरीरत्वात्सुप्तप्रलीनवदित्यनुमानविरोधः । आदिसृष्टेः प्राक् कारकचक्राभावेन हेत्वसिद्धेरशक्यशङ्कत्वादित्याशङ्क्य निषेधति न चेति ॥ मायादेरिति । तथा चात्राप्यसिद्धिरेवेति भावः ॥ अन्यथेति । मायादेरप्यसत्त्व इत्यर्थः । उपादानाद्यभावादिति भावः ।

### **परिमल **

ॐ करणवच्चेन्न भोगादिभ्यः ॐ ॥ अधिष्ठातुं कर्योन्मुखीकर्तुमित्यर्थः । प्रयत्नाधिष्ठेयं प्रयत्नप्रेर्यम् । मूलं योजयति अस्य त्वित्यादिना ।

### **यादुपत्यम्**

ॐ करणवच्चेन्न भोगादिभ्यः ॐ ॥ अधिष्ठातुं प्रेरयितुम् । अधिष्ठानाय प्रेरणाय । अधिष्ठेयं प्रेर्यम् ।

### **श्रीनिवासतीर्थीया **

ॐ करणवच्चेन्न भोगादिभ्यः ॐ ॥ मायादेः प्रकृत्यादेः ॥ अन्यथेति । आदिसृष्टेः प्राक् प्रकृत्यादिकारकचक्रानङ्गीकार इत्यर्थः । सृष्टीति । उपादानाद्यभावादिति शेष इति भावः।

