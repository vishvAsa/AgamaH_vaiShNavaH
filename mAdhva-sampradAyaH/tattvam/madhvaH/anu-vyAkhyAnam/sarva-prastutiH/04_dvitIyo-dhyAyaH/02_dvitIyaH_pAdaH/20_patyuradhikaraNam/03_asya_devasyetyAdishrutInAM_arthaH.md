+++
title = "०३ अस्य देवस्येत्यादिश्रुतीनाम् अर्थः"

+++


## तच्च बहुश्रुतिविरोधतः

**अस्य देवस्येत्यादिश्रुतीनाम् अर्थः**

**तच्च बहुश्रुतिविरोधतः**

### **सुधा**

‘अस्य देवस्ये’त्यनेन पराधीनपदप्राप्तिः प्रतीयते । मी्हुषः सेचकस्य, एषस्य इच्छारूपस्य, अस्य विष्णोर्देवस्य, प्रभृथे प्रभरणे पूजायामिति यावत् । हविर्भिः कृते सति वया बन्धको रुद्रो, विदे विविदे लेभे, हि यथा तथा हे अश्विनौ युवामपि इरावद् अन्नवत्, वर्ति वर्तनं, यासिष्टम् अयासिष्ट प्राप्तवन्तौ स्थ इति ।

‘स्तुही’त्यनेन स्तावकतया पारतन्त्र्यम् । हे रुद्र त्वं श्रुतं प्रसिद्धं, गर्तसदं हृदयगुहानिवासं, युवानं, मृगं न भीमं सिंहमिव भीषणम्, उग्रम् उग्राणां दैत्यानाम्, उपहत्नुम् उपहन्तारं, नृहरिं, स्तुहि स्तौषि । स एवं स्तवान स्तुवंस्त्वं, जरित्रे स्तोत्रे, त्वां स्तुवन्तं माम् । मृ मृडय सुखय । ते सेनाश्चास्मदन्यमेव निवपन्तु घ्नन्त्विति ।

‘रुद्रस्ये’त्यनेनाज्ञत्वं पारतन्त्र्यं मृतिश्च । आरोपितं धनुर्हनाववष्टभ्यावस्थितस्य रुद्रस्य शिरो ज्यायां (वम्रिरू)कामरूपेणेन्द्रेण छिन्नायामुत्क्षिप्ता धनुरार्त्निरुत्पिपेष चिच्छेदेति ।

‘कुमार’ इत्यनेनापि पारतन्त्र्यं जनिश्च । हे रुद्र कुमारः पुत्रो भवान् जगद्य्वामोहनाय कैलासमुपयन्तं, त्वां वन्दमानं पितरं कृष्णं प्रति ननाम । तेन स्तुतस्त्वं भूरेः पुरुषार्थस्य दातारं सत्पतिं गृणीषे स्तौषि स्तुतवानसि । एवम्भूतस्त्वमस्माभिः स्तुतो ऽस्मेऽस्मभ्यं भेषजा भेषजानि संसारव्याधिनिरसनानि ज्ञानानि रासि ददासि देहीति ।

‘तव श्रिय’ इत्यनेन पराधीनपदप्राप्तिर्जनिः पारतन्त्र्यं च । हे रुद्र यद् येभ्यस्ते जनिम जन्माभूत्ते मरुतो ब्रह्माणोऽतीतवर्तमानास्तव श्रिये सम्पदे चारु सुन्दरं चित्रमाश्चर्यम् उपमम् उपसमीपे मा लक्ष्मीर्यस्य संवहनकर्त्री तत्तथोक्तम् । यद्विष्णोः पदं मर्जयन्तः शोधितवन्तः क्षालितवन्तः । तत्त्वया हृदि निधायि न्यधायि । तेन कारणेन त्वं गोनां गवां (वाचां) मध्ये गुह्यं नाम नारायणादिकं पासि जपोपदेशादिना पालयसीति । ‘अहमि’त्यनेन मृतिः । अहं ब्रह्मद्विषे ब्रह्मद्विषां दैत्यानां शरवे हिंसकाय हिंसकं रुद्राय रुद्रं हन्तवै हन्तुमेव प्रलये धनुरातनोमि विस्तारयामीति ।

‘यमि’त्यनेन पराधीनपदप्राप्तिः । अहं यं यं रुद्रं कर्तुं कामये तं तमुग्रं रुद्रं कृणोमि करोमि एवं तं ब्रह्माणं तमृषिं तं सुमेधां सुमेधसं करोमीति ।

‘मे’त्यनेनाज्ञत्वम् । अतीतानागतवर्तमाना गुह्याभिमानिनो देवा रुद्रा अपि नोऽस्माकमुपास्यमृतं ज्ञानरूपं ब्रह्म मागुर्न ज्ञातवन्त इति ।

घ्नन्नित्यनेन मृतिः । गुह्याभिमानिदेवान्घ्नन्नीश्वरो वर्पसा बलेन सर्वमभ्यभूदभिभूतवानिति ।

‘एक’ इत्यनेन प्रलयेऽभावो जनिश्च ।

‘तस्मादि’त्यनेन जनिः । परमेश्वररोषजो रुद्र इत्यर्थः । सम्प्रसादो ब्रह्मा ।

‘तेषामि’त्यादिवाक्यैः पारतन्त्र्यम् । तेषां देवानां यशो, वैष्णवं मखं विष्णुमखे पशुत्वेन नियुक्तं रुद्रमार्छत्प्राप्तवदिति । देवा यज्ञेन रुद्रेण पशुना यज्ञं विष्णुमयजन्तेति । देवाः पुरुषं रुद्रं पशुमबध्नन्निति । यो भूतानामधिपती रुद्रः स विष्णोराज्ञारूपायां तन्त्यां चरति वृषा प्रसिद्धतन्त्यामिवेति ।

### **शेषवाक्यार्थचन्द्रिका**

मिह सेचन इत्यस्माल्लिटः क्वसुरादेशे दाश्वान्साव्हान्मीढ्वांश्चेति निपातनादद्वित्वानिट्त्वोपधादीर्घत्वढत्वेषु सत्सु निष्पन्नमीढ्वस्प्रातिपदिकात् षष्ठ्येकवचने वसो सम्प्रसारणमिति सम्प्रसारणे, सम्प्रसारणाच्चेति पूर्वरूपत्वे, अदिशप्रत्ययोरित्यनेन स्थानिवत्त्वात्प्रत्ययावयवस्य सकारस्य षत्वे च, मी् हुष इति रूपसिद्धिरित्यभिप्रेत्य व्याचष्टे सेवकस्येति । भक्ताभिलषितवर्षितुरित्यर्थः ॥ एषस्येच्छारूपस्येति । तौदादिकाद् इषु इच्छायामित्यस्मादकर्तरि च कारके संज्ञायामित्यनेन एषणमेष इति भावे घञि पुगन्तलघूपदस्य चेत्युपधागुणे च सति एषशब्दनिष्पत्तिरिति भावः । टीकायां तु अत्र आ ईश इति विग्रहः । शकारस्य व्यत्ययेन षकार इत्यभिप्रेत्य आ समन्तादीशस्येति व्याख्यानं कृतमित्यवधेयम् । वय बन्धन इत्यस्माद् असुनित्यनेन कर्तर्यसुनित्यभिप्रेत्याह बन्धक इति । अहङ्काराभिमानित्वेन जीवानां बन्धक इत्यर्थः । लाभार्थस्य विन्दतेर्लिटि द्विर्वचनाभावश्छान्दस इत्यभिप्रेत्याह विदे विविद इति । इराशब्दस्यान्ननामसु पठितत्वादाह अन्नवदिति । यासिष्टमिति लुङि बहुलं छन्दस्यमाङ्योगेऽपीति स्मरणादडभावश्छान्दस इत्यभिप्रेत्याह अयासिष्टमिति । नेति पदं हि लोके प्रतिषेधार्थ एव वर्तते । स्वाध्याये तु प्रतिषेधार्थे उपमार्थे च वर्तते । येन पदेनान्वीयते तत्पूर्वं प्रयुज्यमानं तत्प्रतिषेधे वर्तते । तत परं प्रयुज्यमानं तत्पदार्थप्रतियोगिकसादृश्ये वर्तते । ‘नेति प्रतिषेधार्थोऽयं भाषायामुभयमन्वध्यायं नेन्द्रं देवममंसते’ति प्रतिषेधार्थीयः पुरस्तदुपचारस्तस्य यत्प्रतिषेधति, दुर्मदासो न सुरायामित्युपमार्थीय उपरिष्टादुपचारस्तस्य येनोपमीयत इति यास्कोक्तेः । तथा चोपमेयवाचिनो मृगशब्दादुपरिष्टात्प्रयुज्यमानं नेतिपदं मृगपदार्थप्रतियोगिकसादृश्यार्थकमित्याशयेनाह सिंहमिवेति ।

ननु न कुमारक इत्युपमेयवाचिकुमारकपदात्पूर्वं प्रयुज्यमानस्यापि नपदस्योपमानार्थत्वान्न पूर्वपदस्य वेदे प्रतिषेधार्थत्वनियमो युक्तः । न चार्भको न शिशुरिव कुमारकः सूक्ष्मे देह इति व्याख्यानान्न काचित्कुसृष्टिरिति वाच्यम् । तथाव्याख्यानस्य शब्दाननुगुणत्वात् । कुमारकशब्दस्य सूक्ष्मदेहार्थत्वव्यवस्थापकयो रूढियोगयोरभावात् । अर्भकशब्दस्य च सूक्ष्मदेहार्थत्वेऽर्भकमल्पकं शरीरं यस्येति व्युत्पत्त्युपपत्तेः । ततश्च न तत्र नपदस्यार्भकपदेनान्वयायोगात्कुमारकपदेनैवान्वय इत्युक्तदोषतादवस्थ्यमिति चेत् । न । नेन्द्रं देवममंसतेत्यादौ सर्वत्र पूर्वस्य नपदस्य प्रतिषेधार्थत्वेऽपि सर्वे विधयश्छन्दसि विकल्प्यन्त इति वचनात्प्रतिषेधार्थत्वाभावस्य कुमारशब्दार्थप्रतियोगिकसादृश्यार्थत्वस्य चोपपन्नत्वात् । उक्तं च टीकाकृता ‘यद्यपि परं नेतिपदम् इवार्थे प्रसिद्धं, तथाऽपि क्वचित्पूर्वमपि भवती’ति । यत्तूदाहृतटीकावाक्यस्य ‘खले न पर्षान्प्रतिहन्मि भूरी’त्यादौ क्वचित्पूर्वमपि नेतिपदमुपमार्थं दृष्टमिति न कुमारक इतीदमप्युपमार्थमेवेत्यभिप्रायवर्णनम् । तन्न । तथा सति पूर्वस्य नशब्दस्योपमानार्थताया दर्शनमात्रेणैव सिध्द्या हेत्वाकांक्षोपरमात्सर्वे विधय इति तत्र हेतुप्रदर्शनपरोत्तरटीकाग्रन्थवैयर्थ्यप्रसङ्गात् । खले न खल इवेति भक्तिपादीयटीकानुरोषधेन येनान्वीयते तस्मात्परत्वेन तस्य पूर्वत्वासिध्द्या दृष्टान्तदार्ष्टन्तिकभावश्रयणस्य तद्विरुद्धत्वात् । न च धान्यनि यद्वत्खलगानीत्यादिस्मृत्यनुसारेणैतत्सिद्धिरिति वाच्यम् । तेन खलशब्दस्य तत्स्थितधान्योपलक्षणत्वस्य वा खलशब्दापरतः स्थितधान्यानीति पदान्तराध्याहारस्य प्राप्तावपि नशब्दस्य पर्षानित्यनेनान्वयस्याप्राप्त्या तद्बलेनास्यार्थस्यासिद्धत्वात् । अत एव खलस्थितधान्यानीवेति नशब्दस्य परत्वमेव निदर्शितमिति दिक् ।

‘मृगं न भीमं’ इत्यनेन पौनरुक्त्यपरिहारायाह उग्रमुग्राणामिति । षष्ठ्यर्थे द्वितीया । एकवचनं च जात्यभिप्रायमिति भावः ॥ उपहत्नुमिति । कृहनिभ्यां त्वनुरिति हरतेस् त्वनुप्रत्ययेऽनुदात्तोपदेशावनतितनोत्यादीनामनुनासिकलोपो खलि क्ङितीत्यनुनासिकलोपे हत्नुशब्दनिष्पत्तिर्बोध्या । वेदापभाष्यकारस्तु दशपादीवृत्तिस्थं तकाररहितं कृहनिभ्यां क्नुरिति पाठमनुसृत्य तकारोपजनश्छान्दस इत्याह । तत्तु हन्तिधातुं विवृण्वता माधवेनोपहत्नुमित्युदाहृत्य त्क्नोः कित्वादनुनासिकलोप इत्युक्तत्वेन तकारसहितपाठस्यैव तत्सम्मतत्वेन तद्विरोधादुपेक्ष्यं यत्तु माधवेनापि सुरूप कृत्नुमिति मन्त्रं विवृण्वता तकारोपजनश्छान्दस इत्युक्तं तत्तु दशपदीवृत्तिमनुसृत्त्यैव, न तु वस्तुस्थितिमनुरुध्येति द्रष्टव्यम् । स्तुहीति लोट्श्रवणाद्विध्यर्थत्वभ्रान्तिं वारयति स्तौषीति । लडर्थेऽयं लोडिति भावः । जरितृशब्दस्य स्तोतृनामसु पाठादाह स्तोत्र इति । द्वितीयार्थे चेयं चतुर्थीति भावेनाह स्तुवन्तमिति । मृडेत्येतदन्तर्णीतणाजर्थमित्यभिप्रेत्याह मृडयेति । शस्य ङित्वाल्लघूपदगुणाभाव इति ध्येयम् ॥ सुखयेति । मृड सुखन इति धातोरिति भावः । ‘उपसर्गेण धात्वर्थो बलदन्यत्र नीयत’ इत्यभियुक्तोक्तेरत्र नीत्युपसर्गश्रवणाद्धिंसार्थत्वमित्याशयेनाह घ्नन्त्विति । वम्रिरूपेण कीटरूपेण । धनुरार्त्निर् धनुषः कोटिस्तदग्रमिति यावत् ।

नानामेत्यत्र लिटि अभ्यासदीर्घश्छान्दस इति भावेनाह ननामेति । सुपां सुलुगिति चतुर्थीबहुवचनस्य शेषादेश इत्यभिप्रेत्याह अस्मे अस्मभ्यमिति ॥ ददासीति । रा दान इति धातोरिति भावः। विध्यर्थतालाभायाह देहीति । लोडर्थेऽयं लडिति भावः । शोधितवन्त इति । मृजूष् शुद्धाविति धतोरिति भावः ॥ न्यधायीति । ‘बहुलं छन्दस्यमाङ्योगेऽपी’ति स्मरणान्निधायीति लुङ्यडभाव इति भावः । छन्दसि षष्ठ्यर्थे चतुर्थी वक्तव्येति स्मरणाद् ब्रह्मद्विष इति चतुर्थी षष्ठ्यर्थ इति भावेनाह ब्रह्मद्विषामिति । यद्यप्यत्र चतुर्मुखस्य पञ्चममुखछेत्रे इति टीकोक्तरीत्या, दक्षप्रजापतिद्विष इति प्रकारान्तरेण वा व्याख्यातुं शक्यमिति व्यत्ययाश्रयणमनर्थकमित्याभाति, तथाऽपि सत्येव तस्मिन्नर्थाधिक्यलाभाय प्रकारान्तरोपदर्शनमेतदिति द्रष्टव्यम् । श्रॄ हिंसायामिति धातुव्याख्यानं मनसि निधायाह हिंसकायेति । हिंसाशीलायेत्यर्थः । ताच्छील्यार्थकस्य उप्रत्ययस्य श्रवणात् । अत एव टीकायां हिंसनशीलायेत्येव व्याख्यातमिति द्रष्टव्यम् । द्वितीयार्थेऽयं चतुर्थीति भावेनाह हिंसकमिति । एवमेव रुद्रायेत्यत्रापि द्रष्टव्यम् ॥ हन्तुमेवति । तुमर्थे तवैप्रत्यय इति भावः । ‘एव’ इति ‘उ’शब्दार्थकथनम् । न तु भीषणाद्यर्थमित्यर्थः । कृणोमीति । व्यत्ययो बहुलमिति विकरणव्यत्यय इति भावेनाह करोमीति ।

उपास्योपासकभाव एव ‘न’ इति षष्ठ्यर्थः सम्बन्ध इति भवेन तल्लब्धार्थकथनमुपास्यमिति ॥ ज्ञानरूपमिति । ऋ गतावित्यतो भावे क्त इति भावः ॥ मागुरिति । इण् गतौ इणोगाङ् लुङिति गादेशः । गतिस्थेति सिचो लुक् । अत इति खेर्जुस् न माङ्योग इत्यडभाव इति भावः । वर्पस्शब्दस्य बलनामसुपठितत्वादाह वर्पसा बलेनेति ॥ जनिश्चेतीति । ‘तत एते व्यजायन्त विश्वो हिरण्यगर्भोऽग्निर्यमो वरुणरुद्रेन्द्रा’ इत्युत्तरवाक्यानुसारेण । अन्यथाऽनुपपत्त्या वाऽत्र जनिलाभादियमुक्तिरिति ध्येयम् ।

### **परिमल **

मिह सेचने लुसदीर्घउपधाया इत्युपेत्यार्थमाह सेचकस्येति । अभीष्टवर्षकस्येत्यर्थः । इषु इच्चायामित्यत; पचाद्यच्प्रत्यये पुगन्त इति गुण इत्युपेत्याह इच्छारूपस्येति । प्रपूर्वस्य भृञ् भरण इत्यस्य भावे थक्प्रत्यय इत्युपेत्यार्थमाह प्रभारण इति । वय बन्धन इत्यतो सुन्प्रत्यय इत्युपेत्याह वया बन्धक इति । रुद्रशब्दाद् घप्रत्यये तस्येयादेशे यस्येतिलोपे रुद्रियमिति रूपमुपेत्याह रौद्रमिति । विद्लृ लाभ इत्यस्य लिट्याभ्यासलोपे रूपमुपेत्याह विदे विविद इति । यासिष्टमिति मध्यमपुरुषश्रवणलब्धमाह युवामपीति । या प्रापण इत्यतो लुङि रूपम् । छन्दस्यमाङ्योगोऽपीत्यडभाव इत्युपेत्याह यासिष्टमयासिष्टमिति । पदात्परस्य नशब्दस्येवार्थत्वप्रसिद्धेराह सिंहमिवेति । सुपां सुलुगित्यादिना षष्ठ्यर्थे प्रथमेत्युपेत्याह उग्रमुग्राणामिति । हन हिंसागत्योरित्यत; क्नुप्प्रत्यये ह्नस्वस्य पिति कृति तुगिति तुगागमे अनुदात्तोपदेशेत्यदिनाऽनुनासिकलोप इत्युपेत्याह उपहन्तारमिति । बहुलं छन्दसीति लडर्थे लोडित्युपेत्याह स्तौषीति ।

मृेति मध्यमपुरुषश्रवणादाह स्तुवान् त्वमिति । ते इत्यस्य जरित्रेत्यन्वियमुपेत्य वा योग्यताबलाद्वाऽऽह त्वां स्तुवन्तमति । सुपां सुपो भवन्तीति वार्तिकोक्तेरिति भावः । अभ्यर्हितत्वाद्वास्मदन्यम् इति श्रवणाद्वाह मामिति । ऋषिमित्यर्थः । मृडेत्यन्तर्णीतणिजन्तमुपेत्याह मृडयेति । दैर्घ्यं संहितायामाधिक्यार्थम् । ‘संहितायां यत्र दैर्घ्यं प(दकाले)दे यत्र न विद्येत । उक्तार्थस्य महाधिक्यं श्रुतेस्तत्र विवक्षितमि’त्युक्तेः ॥ ते इति । त्वदीया इत्यर्थः । ‘दिव्यस्यैका धनुरात्नि पृथिव्यामपराश्रिता । तस्येन्द्रो वम्रिरूपेण धनुर्ज्यामच्छिनत्स्वयमि’ति पूर्ववाक्यार्थमनुवदति आरोपितमित्यादिना । धनुरात्निः । धनुःकोटि; । भवानित्यस्य ननामेत्यन्वयः । नानमेत्यत्र दैर्घ्यं प्राग्वत् । तेनेति कृष्णेनेत्यर्थः । भूरेरिति बहोरित्यर्थः । पुरुषार्थस्येति शेषोक्तिः । सुपां सुलुक्पूर्वसवर्णाच्चेयेत्यादिनास्मच्छब्दाच्छे इति सुबादेशं मत्वोक्तम् अस्मे अस्मभ्यमिति । सुपां सुलुगित्यादिना सुपो डादेशं मत्वाह भेषजाभेषजानीति ॥ ददासीति । रा दाने इति धातोरिति भावः । व्यत्ययो बहुलमित्युक्तेराह देहीति । यदित्यनुवादः । येभ्य इति व्याख्या । जनी प्रादुर्भाव इत्यत उणादयो बहुलग्रहणाद् इमनिच्प्रत्ययमुपेत्याह जनिम जन्मेति । यदिति श्रवणादाह ते मरुत इति । भूतपूर्वगत्यात्र मरुन्नामेति भावेनाह ब्रह्माण इति । बहुवचननिर्वाहायाह अतीतेति । सम्पदे मर्जयन्तेत्यन्वयः । ‘यच्छौचनिःसृतसरित्प्रवरोदकेन तीर्थेन मू(धर्ि्नविधृ)ध्नर्यधिधृतेन शिवः शिवोऽभूदि’त्यादेरिति भावः । मर्जयन्त । मृजूष् शुद्धौ । अमार्जयन्तेति वाच्येऽडभावो ह्रस्वत्वं च छान्दसमिति भावेनाह शोधितवन्त इति । सुपां सुलुगित्यादिना (तेइत्यत्र) तृतीयाविभक्तेः शे इत्यादेशं मत्वाह तत् त्वयेति । अडभावश्छान्दस इत्युपेत्याह न्यधायीति । निहितमित्यर्थः ॥ गवामिति । वाचामित्यर्थः । अहमिति लक्ष्मीराह । एवमग्रेऽपि । ब्रह्मद्विषे । द्विषामित्येतदन्यत्रोक्तादर्थादर्थान्तरमित्युक्तं चन्द्रिकायाम् । ‘तुमर्थे सेसेनसेसेन्क्सेकसेनध्यै अध्यैन्कध्यैकध्यैन्शध्यैशध्यैन्तवैतवेङ्तवेन इति हन्तेस्तुमर्थे तवैप्रत्यय इति भावेनाह हन्तुमेवेति । उशब्दार्थ एवेति । कृञः श्नुविकरणं छान्दसमित्युपेत्याह करोमीति ।

बहुवचननिर्वाहायाह अतीतानागतेति । विशे(शि)ष्योक्तिः रुद्रा इति । नो ऽस्माकमिति । मन्त्रद्रष्टृप्रयुक्तास्मच्छब्दगतषष्ठ्योक्तसम्बन्धं व्यनक्ति उपास्यमिति । ऋ गताविति धातोर्गत्यर्थस्य ज्ञानार्थत्वादाह ऋतं ज्ञानरूपमिति । ब्रह्मेति विशेष्योक्तिः । इण् गतावित्यस्य लुङि इणो गालुडीति गादेशे उस्यपदान्तादित्याकारलोपे न माङ्योगइत्यडभावे सति गुरिति रूपं मत्वाह मा गुर्न मातवन्त इति । गुह्याभिमानिदेवानिति बहुवचनं प्राग्वत् । रुद्रानिति योज्यम् । भूदित्यत्राडभावश्छान्दस इत्युपेत्याह अभ्यभूदिति । व्यवहिताश्चेत्युपसर्गान्वयः । सर्वमिति योग्यतया लब्धोक्तिः । प्रलयेऽसतो जनिः सिद्धेति जनिश्चेत्युक्तम् । देवा वै सत्रमासतेत्युपक्रमादाह देवानां यश इति । आर्छदित्यन्वयः । वैष्णवं मखमित्यस्यार्थः । विष्णुमख इति । प्रकरणप्राप्तमाह पशुना रुद्रेणेति । देवा यद्यज्ञं तन्वाना इति पूर्ववाक्यस्थदेवपदान्वयेनार्थमाह देवाः पुरुषमिति ॥ अधिपती रुद्र इति । ढ्रलोपे पूर्वस्य दीर्घोऽण इति दीर्घत्वम् । वृषा वृषभः ।

### **यादुपत्यम्**

एषस्येच्छारूपस्येति । इषु इच्छायामित्यस्मात्पचाद्यचि गुणे च कृते एष इति शब्दनिष्पत्तिर्भवति । एतच्छब्दरूपत्वे त्वेतस्येति स्यदिति ज्ञातव्यम् ॥ वया बन्धक इति । वय बन्धन इत्यस्मादसुन्प्रत्यये वया इति रूपं भवतीति ज्ञातव्यम् । धनुरात्निर्धनुषः कोटिर् अग्रमिति यावत् ।

### **वाक्यार्थरत्नमाला **

दाशुष इत्येतदुपपादनं वायो तवेत्येतदृग्भाष्यटीकाव्याख्याने टीकाकृता कृतमस्ति तद्वन्मीह्लुष इत्येतदुपपादनं द्रष्टव्यमित्याशयेन संक्षिप्योपपत्तिमाह । मिहसेचन इत्यस्मादित्यादि । अर्भको नकुमारक इत्येतत्कर्मनिर्णयटीकाकारोक्तयनुसारेणाह । नेति पदमित्यादि दिगित्यन्तम् । कृहनिभ्यांक्नुरिति सूत्रपाठः । क्नुरित्युत्तरानुसारात् । अधिकं सुरूपकृत्नुमूतय इत्येतदृग्भाष्यटीकायाम् । विकरणव्यत्यय इति भावेनेति पाठः । बलनामसु पठितत्वादिति ।

------------------------------------------------------------------------

तच्च बहुश्रुतिविरोधतः

**तच्च बहुश्रुतिविरोधतः**

### **सुधा**

एतासां श्रुतीनामेतदर्थत्वोपपादनं त्वाचार्येणैवान्यत्रोदाहृतेभ्यो वाक्येभ्यष्टीकातश्चावगन्तव्यम् । अत एव सामर्थ्यादित्युक्तम् ।

### **शेषवाक्यार्थचन्द्रिका**

आचार्येणैवान्यत्रोदाहृतवाक्येभ्य इति । अत्रैव प्रसङ्गान्तरे उदाहृतेभ्यो ‘यः स्वात्ममायाऽभिभवं स्वयं गतो नाहं नभस्वांस्तमथापरे कुतः’ । ‘ब्रह्माऽपि यं वेत्ति न चेह सम्यगन्ये कुतो देवमुनीन्द्रमर्त्याः’ इत्यादिभ्यः । ‘यस्येहितं न विदुः स्पृष्टमायाः सत्वप्रधाना अपि किं ततोऽन्ये’ इत्यन्तेभ्यो ब्रह्मशिवयमवाक्येभ्यः । भाष्ये उदाहृतात् । ‘श्वपचादपि कष्टत्वं ब्रह्मेशानादयः सुराः । तदैवाच्युत यान्त्येव यदैव त्वं पराङ्मुख’ इति शैवस्कान्दवचनात् । ‘नाहं न च शिवोऽन्ये च तच्छक्त्येकांशभागिनः । बालः क्रीडनकैर्यद्वत्क्रीडतेऽस्माभिरच्युत’ इति ब्राह्मब्रह्मवैवर्तवचनात् । गीताभाष्ये तत्र तत्रोदाहृतात् । ‘सत्यं सत्यं पुनः सत्यं शपथैश्चापि कोटिभिः । विष्णुमाहात्म्यलेशस्य विभक्तस्य च कोटिधा । पुनश्चानन्तधा तस्य पुनश्चापि ह्यनन्तधा । नैकांशसममाहात्म्याः श्रीशेषब्रह्मशङ्कराः’ इति नारदीयवचनात् ‘यदन्तरं सिंहगजेन्द्रयोर्वने यदन्तरं सूर्यशशाङ्कयोरपि । यदन्तरं जान्हविसूर्यकन्ययोस्तदन्तरं ब्रह्मगिरीशयोरपि’ इति स्कान्दशैववचनात् । ‘संसारार्णवनिर्मग्न इदानीं मुक्तिमेष्यसी’ति स्कान्दे शिवं प्रति मार्कण्डेयवचनात् । ‘स्थितप्रज्ञोऽपि यस्तूर्ध्वः प्राप्य रौद्रपदं ततः । साङ्कर्षणं ततो मुक्तिमगाद्विष्णुप्रसादत’ इति गारुडवचनात् । ‘महादेव परे जन्मंस्तव मुक्तिर्निरूप्यत’ इति नारदीयवचनात् । ‘यः स्थाणोः स्थाणुतां प्रादाद्भगवानव्ययो हरि’रित्यादिभागवततात्पर्योदाहृतवचनेभ्येश्चेत्यर्थः ।

टीकातश्चेति । सन्न्यायरत्नावलीतश्चेत्यर्थः । ‘अहमेव स्वयमिदं वदामि जुष्टं देवेभिरुत मानुषेभिरि’त्यादरणीयत्ववर्णनात् । टीकोक्तरीत्या यं कामय इत्यस्य । ‘न त्वं वेत्सि न वेत्तीन्द्रो नाहं वेद्मि न शङ्करः । वेत्ति पारं महत्त्वस्य हरेरद्भुतकर्मण’ इति टीकोदाहृतस्कान्दवचनान् मा शिश्नदेवा इति वाक्यस्य । ‘नमोऽतिशायिने तस्मै देहिनां परमात्मने । नारायणाय विश्वाय निर्गुणाय गुणात्मने । यस्य प्रसादजो ब्रह्मारुद्रश्च क्रोधसम्भवः । एतौ च द्वाविह श्रेष्ठौ प्रसादक्रोधजौ स्मृतौ । तदुद्देशितपन्थानौ सृष्टिसंहारकारकावि’ति टीकोदाहृतशान्तिपर्ववचनानुसारेण स रुष्ट इत्यादिवाक्यस्य । ‘देवा वै सत्रमासत ऋद्धिकामास्तेऽब्रुवन् यन्नः प्रथमयश’ इत्यादिटीकोदाहृतोपक्रमानुसारात् ‘तेषां मखं वैष्णवमि’त्यस्य । ‘तस्येन्द्रो वम्रिरूपेण धनुर्ज्यामच्छिनत्स्वयमि’ति गलेनावष्टब्धधनुषो धनुर्ज्याया यशःप्रत्याहर्तुकामेनेन्द्रेण छिन्नत्वस्योपरि श्रुतत्वस्य टीकायामुपवर्णितत्वात् ‘रुद्रस्य त्वेव धनुरार्त्निरित्यस्ये’त्येवं टीकोक्तरीत्या लिङ्गादिभ्य आचार्योदाहृतवचनेभ्यश्च यथायोगमुदाहृतश्रुतीनामुक्तार्थत्वमुपपादनीयमित्यर्थः ॥ अत एवेति । इहैतासां श्रुतीनामुक्तार्थत्वस्योपपादनसापेक्षत्वज्ञापनार्थमेवेत्यर्थः ।

### **परिमल **

अन्यत्रोदाहृतेभ्य इति । श्रीमद्भारततात्पर्यनिर्णयश्रीमद्भाष्यादावुदाहृतेभ्य इत्यर्थः । तदवलोकिनां स्फुटमेतदिति न प्रपञ्च्यते ॥ टीकात इति । सन्न्यायरत्नावलीत इत्यर्थः । तत्र हि शान्तिपर्वणीत्युपक्रम्य केषाञ्चिद्वचनानामुक्तत्वदिति भावः ।

### **यादुपत्यम्**

आचार्येणैवान्यत्रोदाहृतेभ्य इत्यादि । अस्य देवस्येत्यस्योक्तार्थत्वोपपादनं ‘स्थितप्रज्ञोऽपि यस्तूर्ध्वः प्राप्य रौद्रपदं ततः । साङ्कर्षणं ततो मुक्तिमगाद्विष्णुप्रसदत’ इति गीताभाष्ये ‘यः स्थाणोः स्थाणुतां प्रादाद्भगवानव्ययो हरिरि’त्यादि भागवततात्पर्ये चाचार्येणोदाहृतवाक्यसंवादेनावगन्तव्यम् । एवमितरेषामपि वाक्यानम् उक्तार्थत्वोपपादनमप्याचार्येण तत्तद्ग्रन्थोदाहृतवाक्यसंवादेनावगन्तव्यमित्यर्थः ।

### **श्रीनिवासतीर्थीया **

ॐ पत्युरसामञ्जस्यात् ॐ ॥ टीकात इति । सन्न्यायरत्नावल्यात इत्यर्थः ।

### **वाक्यार्थरत्नमाला **

अवष्टब्धधनुष इति पाठः । अन्यत्र प्रमाणलक्षणे ।

