+++
title = "१० विष्णोर्जगत्कर्तृत्वं श्रुतिसिद्धम्"

+++


## मनोबुध्द्यङ्गितां विष्णोर्लक्षयामो य एव सः

**विष्णोर्जगत्कर्तृत्वं श्रुतिसिद्धम्**

**मनोबुध्द्यङ्गितां विष्णोर्लक्षयामो य एव सः**

### **सुधा**

कास्ताः श्रुतय इत्यतस्ता उदाहरति मन इति ।

## **अनुव्याख्यानम्**

***मनोबुध्द्यङ्गितां विष्णोर्लक्षयामो य एव सः ॥***

***स एव देहो विज्ञानमैश्वर्यं शक्तिरूर्जिता ॥***

***देहो विष्णोर्न ते विष्णो वासुदेवोऽग्रतो भवेत् ॥***

***एको नारायण आसीन्न ब्रह्मा न च शङ्करः ॥***

***अजस्य नाभावध्येकमर्पितं मात्रया परः ॥***

***सद्देहस्सुखगन्धश्च ज्ञानभाः सत्पराक्रमः ॥***

***ज्ञानज्ञानः सुखसुखः स विष्णुः परमोऽक्षरः ॥***

***आनन्द एक एवाग्र आसीन्नारायणः प्रभुः ॥***

***प्रियं तस्य शिरो मोदप्रमोदौ च भुजौ हरेः ॥***

***आनन्दो मध्यतो ब्रह्म पुच्छं नान्यदभूत्क्वचित् ॥***

***मनसोऽस्याभवद्ब्रह्मा ललाटादपि शङ्करः ॥***

***पक्षयोर्गरुडः शेषो मुखादासीत्सरस्वती ॥***

***सहस्त्रशीर्षा पुरुषः सहस्त्राक्षः सहस्त्रपात् ॥***

अनेन ‘बुद्धिमनोऽङ्गप्रत्यङ्गवत्तां भगवतो लक्षयामहे । बुद्धिमान्मनोवानङ्गवान्प्रत्यङ्गवानि’ति श्रुतिमुपादत्ते । ‘य एवे’त्यनेन ‘यदात्मको भगवांस्तदात्मिका व्यक्तिः किमात्मको भगवान् ज्ञानात्मक ऐश्वर्यात्मकः शक्त्यात्मक’ इति । ऊर्जिता बलवती । सर्वत्राप्रतिबद्धा । एतदात्मको भगवांस्ततस्तस्य देहोऽप्येतदात्मक इति श्रुतिलब्धोऽर्थः । ‘न ते विष्णवि’त्यनेन ‘न ते विष्णो जायमानो न जातो देवमहिम्नः परमन्तमापे’ति । ‘वासुदेव’ इत्यनेन ‘वासुदेवो वा इदमग्र आसीदि’ति । ‘मात्रये’त्यनेन ‘परो मात्रया तन्वा वृधान न ते महित्वमन्वश्नुवन्ति’ कथमेताभिः श्रुतिभिरभिप्रेतार्थसिद्धिरित्यतस्तासां तात्पर्यमाह इत्यादीति ।

**अनुव्याख्यानम्**

***इत्यादिश्रुतिसन्दर्भबलान्नित्यगुणात्मनः ॥***

***विष्णोर्देहाज्जगत्सर्वमाविरासीदितीयते ॥***

नित्यश्चासौ गुणात्मा चेति तथोक्तः । तस्मात् । तत्र ‘बुद्धी’ति श्रुत्या विष्णोर्देहवत्त्वमवगम्यते । अङ्गं देहः, प्रत्यङ्गानि हस्तादीनि, लक्षयामहे ज्ञापयामः । कथं बुद्धिमानित्यादि । ‘यदात्मको भगवानि’त्यनया भगवतो देहस्य ज्ञानादिगुणात्मकत्वम् । व्यक्तिर् देहः । ‘ न ते विष्णवि’त्यनया भगवतो देहस्य ज्ञानादिगुणात्मकत्वमनादिनित्यत्वम् । जातादिभिरप्राप्यमहित्वस्यान्यथाऽनुपपत्तेः । ‘वासुदेव’ इति श्रुतिद्वयेनानादिनित्यदेहत्वम् । ‘अजस्ये’त्यनया देहवत्त्वं तस्याप्यजत्वम् । ‘परो मात्रये’त्यनया देशकालगुणैरपरिच्छिन्नतनुत्वम् । ‘सद्देह’ इत्यदिश्रुतिद्वयेन जन्मादिदोषरहितगुणात्मदेहवत्त्वम् । सद्देहो जन्मादिदोषरहितदेहः । सुखगन्धः सुगन्धः । ज्ञानभा न तु तैजसभाः । ज्ञानज्ञान इत्यादेरतिशयितज्ञान इत्यादिरित्यर्थः । प्रियादिशब्दाः सुखविशेषवाचिनः । अन्यत् प्राकृतादिकम् । ‘मनस’ इत्यादिश्रुतिद्वयेन देहवत्त्वं ततो जगतो जन्म च । ‘ब्राह्मणोऽस्ये’त्यादिवाक्यशेषात् । पक्षयोः पार्श्वयोः ।

अत्र कासुचित् श्रुतिषु विवक्षितार्थो न स्फुटं प्रतीयते । किन्तूपपत्तिसाध्य इत्याशयवतोक्तं बलादिति । आविरासीदित्यनेन सत्कार्यवादं सूचयति । ईयते ज्ञायते । अत्र सकलजगत्कारणत्वस्यैव श्रुतिसिद्धत्वे सर्वदोषपरिहारः सिध्यत्येव । न हि दोषेषु सत्सु तत्सम्भवति । तथाऽपि दोषाभावोऽपि श्रौतोऽस्ति किमुपपत्तिगवेषणयेत्याशयेन सोऽपि दर्शितः । तत्र देहवत्त्वेन देहाभावप्रयुक्तानि दूषणानि प्रत्युक्तानि । तस्य च देहस्य ज्ञानानन्दादिगुणात्मकत्वेन जननादिदोषपरिहारोऽपि सिद्धः । जनितोतेत्यादिवाक्यं तु बव्हीभिर्निरवकाशादिभिः श्रुतिभिर् विरुद्धमन्यथाव्याख्येयम् । तदिदमुक्तं सन्दर्भबलादिति ।

### **शेषवाक्यार्थचन्द्रिका**

यदात्मको भगवानित्येतच्छतिव्यतिरिक्तश्रुत्यन्तरस्य विज्ञानं शक्तिरूर्जिता । देहो विष्णोरि’त्येतद्भाष्यखण्डसङ्ग्राह्यत्वासम्भवाद् यदात्मक इति श्रुतेश्च य एव सः स एवेत्यनेनांशेनैव सङ्गृहीतत्वान्मूले तदानर्थक्यमाशङ्क्य य एव सः स एव देह इति भाष्यखण्डसङ्गृहीतश्रुतिलब्धार्थकथनरूपत्वान्नानर्थक्यमिति भावेनोर्जितपदार्थकथनपूर्वकं विज्ञानमित्यादेर्लब्धार्थकथनतामुपदर्शयति ऊर्जितेत्यादिना । उदाहृतश्रुतिभिर्गुणानां नित्यत्वानुक्तेर्गुणानां नित्यत्वानुक्तेर्गुणात्मकत्वेन देहनित्यत्वसिध्द्यसम्भवेन गुणविशेषणवैय्यर्थ्यप्रसङ्गात्, देहसद्भावपक्षोक्तदोषपरिहाराय अवश्यवक्तव्यस्य देहनित्यत्वस्य साक्षादनुक्तिप्रसङ्गाद्, बहुव्रीहेरन्यपदार्थप्रधानस्य वर्तिपदार्थप्रधानकर्मधारयाज् जघन्यत्वाच्च नित्यत्वस्यगुणविशेषणतामङ्गीकृत्य नित्या गुणा यस्येति व्याख्यानमनुपपन्नमिति भावेनान्यथा व्याचष्टे नित्यश्चासाविति । किमत्र देहप्रत्यायकमित्यतोऽङ्गप्रत्यङ्गपदमेवेति तत्पदद्वयार्थमाह अङ्गमिति ॥ ज्ञापयाम इति । शिष्यादीन्प्रतीति शेषः । यदात्मक इति वाक्ये देहप्रत्यायकाभावात्कथं तेन देहस्य ज्ञानादिगुणात्मकत्वसिद्धिरित्यतो व्यक्तिपदमेव तत्प्रत्यायकमिति भावेन तव्द्याचष्टे व्यक्तिरिति ॥ जातादिभिरिति । अत्र तावद्विष्णोर्जातादिभिरप्राप्यमहिमत्वमुच्यते । तत्र विष्णोरपि जातत्वे तस्यापि प्रतियोगिकोटिनिवेशप्रसङ्गेनाजत्वे सिद्धे स्वरूपेणाजत्वस्य जीवादिसाधारणत्वेन देहत एव तस्य वक्तव्यतया तदुपपादकत्वेन ज्ञानादिगुणात्मकत्वसिद्धिरिति भावः ॥ अनादिनित्यदेहत्वमिति । अत्र प्रलयेऽवस्थानोक्त्याऽनादिनित्यत्वं प्रतीयते । तच्च न तत्स्वरूपापेक्षया जीवादिसाधारण्यात् । अतस्तद्देहापेक्षयैव तद्वक्तव्यमिति देहस्यानादिनित्यत्वसिद्धिरिति भावः ॥ तस्याप्यजत्वमिति । अजस्येत्यनेन पद्मनाभदेहविशिष्टस्यैव भगवतो गृहीतत्वादिति भावः ॥ अपरिच्छिन्नतनुत्वमिति । मात्रया मितेः परोऽसीति विष्णोरपरिच्छिन्नत्वे उक्ते तद्देहस्य परिच्छिन्नत्वात्कथं तस्यापरिच्छिन्नत्वमित्यत उक्तं तन्वा वृधानेति । शरीरेणाप्यभिवृद्धत्वं तदर्थः । शरीरस्याभिवृद्धिर्नाम अपरिच्छेद एवेति देहस्य योग्यतया श्रुत्यन्तरबलाद्वा त्रिविधापरिच्छिन्नत्वसिद्धिरिति भावः । जन्मादिदोषरहितेति । द्वितीयश्रुतावप्यन्यत्प्राकृतादिकं क्वचिदपि नाभूदित्युत्तरव्याख्यानानुरोधेन दोषराहित्यस्येक्तत्वलाभाच्छतिद्वयेनेत्यस्योपपत्तिरिति ज्ञेयम् ॥ सुखविशेषवाचिन इति । उपकारजं प्रियं, प्रकृष्टाप्रकृष्टविषयोत्थौ मोदप्रमोदौ, स्वरूपभूत आनन्द, इति वा, श्रवणोत्थं प्रियं, दर्शनोत्थो मोदो, भोगोत्थः प्रमोदः, स्वरूपभूत आनन्द इति वा टीकोक्तरीत्येति शेषः ।

नन्वत्र दोषराहित्यं न प्रतिपाद्यते तत्कथमस्य दोषराहित्ये प्रमाणतयोपन्यास इत्याशङ्क्य नान्यदभूदित्यनेनैव तत्प्रतिपादनाद्युक्तोऽस्य प्रमाणतयोपन्यास इति भावेन तत्सिध्द्यर्थमन्यपदं दोषपरतया व्याचष्टे अन्यत्प्राकृतादिकमिति । ननु सहस्त्रशीर्षेति वाक्ये भगवतो देहप्रतिपादनेऽपि ततो जगतो जन्मानुक्तेः कथमुभयत्र प्रमाणतयोपन्यास इत्यत आह ब्राह्मणोऽस्येत्यादीति । श्रुतावासेत्येतत् ‘यथा द्रौणेरुलूकेन कृतमप्यास बोधकमि’त्येतद्वाक्यस्थस्यासेत्यस्य साधुत्वव्युत्पादनेन कृतसाधुत्वव्युत्पादनम् । ननु विष्णोर्देहाज्जगज्जातमित्येव वक्तव्यमाविरासीदित्याविर्भावकथनं तु किमर्थमित्यतः सत्कार्यवादसूचनद्वारा वैशेषिकाद्यभिमतात्यन्तासत्कार्यवादनिरासार्थं तदिति भावेन तत्प्रयोजनमाह आविरासीदित्यनेनेति ॥ सिध्यत्येवेति । तथा च तत्साधनाय श्रुत्युपन्यासोऽनर्थक इति भावः ॥ सोऽपीति । न तूक्तोपपत्त्या तत्सिद्धिर्न सम्भवतीत्यभिप्रेत्येति भावः ॥ देहाभावप्रयुक्तानीति । सम्बन्धानुपपत्त्यज्ञत्वप्रसङ्गादीनीत्यर्थः ॥ जननादिदोषेति । देहवत्वप्रयुक्तान्तवत्त्वसुखदुःखादिभोगप्रसङ्गादिदोषेत्यर्थः । तर्हि निर्विषयत्वाद्वाक्यस्याप्रामाण्यापत्तिरित्यत आह जनितोतेत्यादीति ॥ अन्यथा व्याख्येयमिति । ‘गुणाः श्रुता इति ह्यस्मान्न दोषोऽर्थः श्रुतेर्भवेदि’त्येतद्ग्रन्थव्याख्यानावसरे ‘विष्णुरिति यज्ञस्य यजमानस्य वा नाम, तौ सोमाद्भवत इति सोमो, जनितोत विष्णोरित्युच्यत’ इति प्रागुपदर्शितप्रकारेण व्याख्येयमित्यर्थः । यद्यपि सोमादिशब्दवाच्यान्मूलरूपादवताररूपप्रादुर्भावपरतया सन्न्यायरत्नावलीव्याख्यानानुसारेण तथैवेदं व्याख्यातुमुचितम् । तथाऽपि सोमादिपदानां प्रसिद्धार्थपरत्वेऽपि ‘अतो दोषवचो यत्र तद्वाक्यमवरं वदेदि’त्यृग्भाष्यानुसारेण ‘यज्ञो वै विष्णुः पशवः शिपिरि’त्यादिश्रुत्या विष्णुशब्दस्य यज्ञादिनामत्वेनैवमपि व्याख्यातुं शक्यमिति भावेन व्याख्यानान्तरमेतदिति द्रष्टव्यम् ।

### **परिमल **

श्रुतिद्वयेनानादिनित्यदेहत्वमिति । प्रलयेऽवस्थानोक्त्याऽनादिनित्यत्वे सिद्धे स्वरूपेणानादिनित्यब्रह्मादेर्लये सत्वाभावोक्तिपूर्वमस्य सत्वोक्तौ देहतोऽप्यनादिनित्यत्वसिद्धिरिति भावः ॥ तस्याप्यजत्वमिति । अन्यथा सर्वलोकाधारपद्मनाभत्वायोग इति भावः ॥देशकालगुणैरिति । सङ्कोचकाभावाद्वर्धनं देशादित्रिभिरिति भावः ॥ सुखविशेषवाचिन इति । आनन्दमयाधिकरणभाष्यटीकोक्तरीत्योपकारजं सुखं प्रियम् । प्रकृष्टापकृष्टविषयोत्थौ मोदप्रमोदौ । स्वरूपभूतसुखमानन्द इति सुखविशेषेत्यर्थः ॥ अन्यत्प्राकृतादिकमिति । तथाच द्वितीयश्रुतावपि दोषरहितदेहलाभाच्छतिद्वयेनेत्युक्तं साध्वित्यर्थः ॥ श्रुतिसिद्धत्व इति । श्रुतिप्रामाण्यगौरवादित्यस्याद्यव्याख्याने तथोक्तेरिति भावः ॥ किमुपपत्तीति । अज्ञानपारतन्त्र्यजनिमृत्यादिदोषेषु सत्सु जगत्कारणत्वासम्भवादित्येवंरूपोपपत्तीत्यर्थः ॥ दर्शित इति । मन इत्यादिभिर्दर्शित इत्यर्थः ॥ अन्यथा व्याख्येयमिति । व्याख्यातमेतत्प्राक्जन्माधिकरणे । ‘विष्णुरिति यजमानस्य यज्ञस्य वा नाम । तौ सोमाद्भवत इति सोमो विष्णोर्जनिता जनयितेत्युच्यत’ इति ।

### **यादुपत्यं**

वासुदेव इति श्रुतिद्वयेनेति । अत्र प्रलयेऽप्यवस्थानोक्त्याऽनादिनित्यत्वं तावत्प्रतीयते । तच्च न स्वरूपापेक्षया । जीवसाधारण्यादतस्तद्देहस्यैव तत्सिध्यतीति भावः ॥ तस्याप्यजत्वमिति । अजस्येत्यनेन पद्मनाभदेहविशिष्टस्यैव भगवतो गृहीतत्वदिति भावः । न च तत्स्वरूपापेक्षयाऽजत्वं तथात्वे ‘अजस्य नाभावि’ति षष्ठ्यर्थसम्बन्धस्यामुख्यतापत्तेः ॥ परो मात्रयेत्यनयेति । मात्राया मितेः परोऽसीति विष्णोरपरिच्छिन्नत्वे उक्ते तद्देहस्य परिच्छिन्नत्वात्कथं तस्यापरिच्छिन्नत्वमित्यत उक्तं ‘तन्वा वृधाने’ति । शरीरेणाप्यभिवृद्धो भवसीत्यर्थः । शरीरस्याभिवृद्धिरपरिच्छेदः । स च सङ्कोचे कारणाभावात्त्रिविधोऽपि विवक्षित इति भावः ॥ जन्मादिदोषरहितेति । द्वितीयश्रुतावप्यन्यत्प्रकृतादिकं क्वचिदपि नाभूदिति दोषराहित्यस्योक्तत्वाच्छतिद्वयेनेत्युपपन्नमिति ज्ञातव्यम् ॥ सुखविशेषवाचिन इति । उपकारजं प्रियम् । प्रकृष्टाप्रकृष्टविषयोत्थौ मोदप्रमोदौ । स्वरूपभूत आनन्द इति सुखविशेषवाचिन इत्यर्थः ॥ अन्यथाव्याख्येयमिति । ‘विष्णुरिति यजमानस्य यज्ञस्य वा नाम, तौ सोमाद्भवत इति सोमो विष्णोर्जनितेत्युच्यत’ इति जन्माधिकरणोक्तरीत्या व्याख्येयमित्यर्थः ॥

### **श्रीनिवासतीर्थीया **

अन्यथा अनादिनित्यत्वाभावे । ननु मनस इति श्रुतौ देहवत्त्वस्य ततो जगज्जन्मनश्च श्रुतत्वेऽपि सहस्त्रेति श्रुतावीश्वरस्य देहवत्वश्रवणेऽपि ततो जगज्जन्माश्रवणाच्छतिद्वयेनेति कथमुक्तमित्यत आह ब्राह्मणोऽस्येति ॥ उपपत्तिसाध्य इति । ‘न ते विष्णो जायमान’ इति श्रुतौ भगवतो देहस्यानादिनित्यत्वरूपो विवक्षितोऽर्थो जातादिभिरप्राप्यत्वान्यथाऽनुपपत्त्यैव प्रतीयते, न स्फुटम् । ‘सहस्त्रशीर्षेति’ श्रुतौ हरेर्जगतो जन्म ‘ब्राह्मणोऽस्येति’ वाक्यशेषबलादेव प्रतीयते, न स्फुटमित्यर्थः । सिध्द्यत्येवेति । अन्यथाऽनुपपत्त्येवेत्यर्थः । एतदेवोपपादयति न हीति ॥ तत्सम्भवतीति । जगज्जन्मादिकारणत्वमित्यर्थः । तथा च सकलजगज्जन्मादिकारणत्वमित्यर्थः । तथा चार्थात्स्वत एव सिद्धजन्मादिदोषरहितदेहवत्वोपपादकं ‘सद्देह’ इत्यादिश्रुतिद्वयकथनं व्यर्थम् ॥ उपपत्तीति । न हि दोषेष्वित्युक्तोपपत्तीत्यर्थः । सोऽपि श्रौतदोषाभावोऽपीत्यर्थः । दोषाभावप्रतिपादकश्रुतिर्दर्शितेति यावदिति भावः ।

### **वाक्यार्थरत्नमाला **

देहनित्यत्वसिद्धेरसम्भवेनेति पाठः । अत्रायं भावः । अत्रहि गुणानां नित्यत्वात्तदात्मकदेहस्यापि नित्यत्वमिति परंपराभिप्रायेण गुणग्रहणम् । तदनुपपन्नम् । गुणानां नित्यत्वे सिद्धे किल तादृशगुणात्मकतया देहनित्यत्वसिद्धिः स्यात् । न चासावस्ति । उक्तप्रमाणानां गुणनित्यतासाधकत्वाभावेन बलान्नित्यगुणात्मन इति देहविशेषगुणायोगात् । ततश्च नित्यादित्येव वाच्यमिति । नित्यत्वाद्युक्तेरित्यादेरप्यनुपपन्नमित्यनेन सम्बन्धः । गुणात्मकत्वेनेति । न ते विष्णावित्यनयेत्यादिवक्ष्यमाणरीत्येति शेषः । गुणविशेषणेति । गुणीयनित्यत्वरूपविशेषणेत्यर्थः । टीकोक्तरीत्येति शेष इति । आनन्दमयाधिकरणीयतत्वप्रकाशिकोक्तरीत्येत्यर्थः । एतच्चोपपादितमस्माभिस्तद्य्वाख्याने । श्रुताविति । मनसोऽस्य भवेद्ब्रह्मेत्यस्यां श्रुतौ मुखादासेत्यत्रत्यासेत्येतदित्यर्थः । यथा द्रौणेरित्यादि । नविलक्षणत्वाधिकरणीयवाक्यस्थस्येत्यर्थः । गुणाः श्रुता इति ह्यस्मादित्यादि । जन्माधिकरणीयेत्यर्थः । इत्यृग्भाष्यानुसारेणेति । ऋष्यादिकथनप्रसङ्गे दोषाभिधायि वाक्यगतिकथनावसरे विष्णुरमादीनामपि दोषश्रवणमाशङ्क्य तत्परिहारायोक्तेति शेषः । .......णाह । केचित्विति । ......सारेणाह । अन्येत्विति । .......मप्याह गच्छतीत्यादावित्यादिना । अप्याहुरित्यन्तेन ॥

