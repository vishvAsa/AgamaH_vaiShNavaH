+++
title = "०८ अदेहश्चेदसर्वज्ञः देही चेन्मरणवान् स्यात्"

+++


## अदेहश्चेदसर्वज्ञः शिलाकाष्ठादिवत्सदा

**अदेहश्चेदसर्वज्ञः देही चेन्मरणवान् स्यात्**

**अदेहश्चेदसर्वज्ञः शिलाकाष्ठादिवत्सदा**

### **सुधा**

ननु युक्तं कुलालस्याधिष्ठानसापेक्षत्वं शरीरित्वात् । शरीरं हि गुरुत्वात्प्रसक्तपतनं तत्प्रतिबन्धाय स्पर्शवदधिष्ठानमपेक्षते । अनवस्थितशरीरस्य कर्तृत्वायोगात् । ईश्वरस्य तु शरीरविधुरस्य किमधिष्ठानेन । इहेदं जातमित्यादिव्यवहारस्तु गगनादिकमाश्रित्योपपत्स्यत इत्यत आह ओहश्चेदिति ।

## **अनुव्याख्यानम्**

***ओहश्चेदसर्वज्ञः शिलाकाष्ठादिवत्सदा ॥***

सदेत्यनेन व्याप्तिमुपपादयति । अत एव शिलाकाष्ठादिवदित्यनेकदृष्टान्तोपादानम् । तथा च कुतः सार्वज्ञम् । कुतश्च सर्वकर्तृत्वमिति भावः । स्यादेतत् । न सर्वथा सदाशिवो ऽशरीरः । किन्तु लीलया शरीराण्यपि गृह्णाति । ततो नायं दोषः । न च भोगादिप्राप्तिः । लीलया गृहीतस्य विग्रहस्य तदहेतुत्वादित्यत आह देही चेदिति ।

**अनुव्याख्यानम्**

***देही चेदन्तवानेव यज्ञदत्तनिदर्शनात् ॥***

अन्तवान्मरणवान्स्यात् । उपलक्षणं चैतत् । दुःखादिमांश्च स्यादित्यपि द्रष्टव्यम् । नन्वसौ विग्रहो न तद्धेतुरित्युक्तम् । मैवम् । शरीरं न भोगायतनं चेत्यस्य व्याहतत्वात् । शरीरत्वेनैव तदनुमानाच्च । तदिदमाह एवेति । एतेन ‘अन्तवत्वमसर्वज्ञता वे’ति सूत्रं व्याख्यातं भवति । पाठक्रमादर्थक्रमो गरीयानित्यतो व्युत्क्रमेण व्याख्यानम् ।

### **शेषवाक्यार्थचन्द्रिका**

अत एवेति । व्याप्तेरुपपादनीयत्वस्यात्राभिप्रेतत्वादेवेत्यर्थः । अन्यथैकेनैव दृष्टान्तेन पूर्तेरनेकदृष्टान्तोपादानस्यानर्थक्यादिति भावः । कुतः सार्वज्ञमिति । अनेन सर्वपदार्थपरित्यागेनाज्ञत्वमात्रं पूर्वमापादनीयमिति सूचयति । अत एव ‘अन्यथा ज्ञानाभाव’ इत्येव भाष्यं, ‘यदि न शरीरी तर्हि तस्य ज्ञानमेव न स्यात्कुतः सार्वज्ञमि’ति तट्टीका चेति ध्येयम् ॥ व्याहतत्वादिति । भोगायतनं शरीरमिति तल्लक्षणादिति भावः । नन्वन्तवत्वमसर्वज्ञता वेति सौत्रक्रमानुरोधेन ‘देहवत्वेऽन्तवत्वमन्यथा ज्ञानाभाव’ इति भाष्य इवेहापि ‘देही चेदन्तवानेव यज्ञदत्तनिदर्शनात् । ओहश्चेदसर्वज्ञः शिलाकाष्ठादिवत्सदे’ति क्रमेणैव व्याख्यानं कर्तुमुचितम् । तत्कथं सौत्रक्रमविपरीतक्रमेण व्याख्यानमित्यत आह पाठेति । सूत्रे त्वभावस्य भावपूर्वकत्वात्प्रथमतो भावपक्षनिराकरणं कृतमिति भावः ।

### **परिमल **

एतेनेति । ‘ओहश्चे’ति श्लोकेन व्याख्यातमित्यर्थः । ननु सूत्रेन्तवत्वं मरणवत्वमिति देहित्वपक्षदोषं पूर्वमुक्त्वा असर्वज्ञता वेत्यदेहित्वपक्षदोषं पश्चादुक्तवानिति तदनुरोधाद्देही चेदित्युत्तरार्धस्य पूर्वं निवेशनेन भाव्यम् । तत्कथमदेहश्चेदित्यस्य पूर्वनिवेशनेन व्युत्क्रमेण व्याख्यानमित्यत आह पाठक्रमादर्थक्रम इति । सम्बन्धानुपपत्त्यधिष्ठानानुपपत्तिसूत्राभ्यामदेहत्वपक्षे दूषणे कथिते सति तदुद्धाराय करणवच्चेदितिसूत्रेण देहित्वमाशङ्क्य तत्पक्षेऽपि दूषणेऽभिहिते सत्यधिष्ठानानुपपत्तिदोषोद्धार आदावाशङ्क्य निराकार्यश्च । करणवच्चेदित्यत्रोक्तदोषोद्धारः पश्चादाशङ्क्य निराकर्तव्यश्चेत्येवमर्थक्रमोज्यायानिति तं क्रममनुसृत्य सौत्रपाठक्रममुल्लङ्घ्य ओहश्चेदित्यदिना व्युत्क्रमेणान्तवत्त्वमिति सूत्रं व्याख्यातमित्यर्थः ।

### **यादुपत्यं**

कुतः सार्वज्ञमिति । अनेन सर्वपदपरित्यागेनाज्ञत्वमात्रं पूर्वमापादनीयमिति सूचयति ।

### **श्रीनिवासतीर्थीया **

आकाशादिरूपाधिष्ठानस्य सत्त्वात्स्पर्शवदित्युक्तम् । नन्विहेदं जातमिति व्यवहारान्यथाऽनुपपत्त्या, इहप्रत्ययविषयभूतं भूम्यादि किञ्चिदधिष्ठानमङ्गीकार्यमित्यत आह इहेति । गगनाद्यधिष्ठानं च न स्पर्शवदिति भावः । अत एव व्याप्त्युपपादनार्थमेव । तदहेतुत्वाद् भोगादिप्राप्त्यहेतुत्वात् । असौ लीलया गृहीतः । तदिति । भोगादीत्यर्थः । उक्त लीलयेत्यादिवाक्येनेत्यर्थः ॥ अनुमानादिति । लीलागृहीतं शरीरं सुखदुःखादिभोगप्राप्तिहेतुः शरीरत्वात्सम्मतशरीरवदित्यनुमानेन भोगायतनत्वस्यानुमानादित्यर्थः । गरीयान् ओहित्वपक्षस्य तेनाङ्गीकृतत्वादिति भावः ।

### **वाक्यार्थरत्नमाला **

इहेदं जातमित्यादिव्यवहारस्त्विति मूलवाक्यं शोध्यमस्ति ।

