+++
title = "०४ अशरीरत्वान्न शिवस्य जगत्कर्तृत्वम्"

+++


## ॐ सम्बन्धानुपपत्तेश्च ॐ

**अशरीरत्वान्न शिवस्य जगत्कर्तृत्वम्**

**ॐ सम्बन्धानुपपत्तेश्च ॐ**

### **सुधा**

युक्त्यन्तरेण शिवस्य जगत्कर्तृत्वमपाकर्तुं सूत्रम् ॐ सम्बन्धानुपपत्तेश्च ॐ इति । तस्यार्थमाह अशरीरत्वत इति ।

## **अनुव्याख्यानम्**

***॥ ॐ सम्बन्धानुपपत्तेश्च ॐ ॥***

***अशरीरत्वतस्तस्य सम्बन्धो जगता क्वचित् ॥***

***कर्तृत्वेन न युज्येत ..............***

तस्य शिवस्य । अशरीरस्यापि गगनादेर्जगता सम्बन्धदर्शनात्कथमेतदित्यतः सम्बन्धमेव व्याख्याति । क्वचित् कार्ये । कर्तृत्वेनेति । कार्यकर्तृत्वलक्षणः सम्बन्धो न युज्यत इत्यर्थः । क्वचिदित्यनेन कुतः सर्वकर्तृत्वमिति सूचयति । अयमत्र प्रयोग; । शिवो न कर्ताऽशरीरत्वात् सुप्तप्रलीनवदिति ।

ननु शिवः सिद्धो न वा । न द्वितीयः । आश्रयासिद्धेः । आद्ये तु कर्तृत्वेनैव सिद्ध इति धर्मिग्राहकमानविरोधः । किञ्च भवन्मते(ऽपि) शिवस्य कर्तृत्वं शरीरित्वं चाङ्गीक्रियत एव । तथा चापसिद्धान्तान्यतरासिद्धी स्यातामिति । उच्यते । इदमत्राकूतम् । पशुपतेर्जगत्कारणत्वं वदन्प्रष्टव्यः । किं पाशुपतादिशास्त्राण्यनुमानानि (चा)वाऽऽश्रित्येदमुच्यते, उत श्रुत्यादिकम् । आद्ये त्वतिप्रसङ्गोऽयमुच्यते । यदि पाशुपाद्याश्रित्येदमुच्यते तर्हि तस्याशरीरत्वमपि ततः सिद्धमिति तदप्यङ्गीकार्यं स्यात् । तथा च कर्तृत्वानुपपत्तिरिति । अत एव न युज्येतेति लिङ्प्रयोगः । द्वितीये तु वक्ष्यत इति । एवञ्च न कश्चिद्दोषः । शिवस्वरूपस्य अस्माकं श्रुत्यादितः सिद्धेराश्रयासिध्द्यभावात् । परसिद्धेनाशरीरत्वेन कर्तृत्वाभावापादनाद्धर्मिग्राहकविरोधाद्यभावात् । एतेन पाशुपतादिविरोधात् श्रुतयोऽन्यथा योज्या इति निरस्तम् ।

### **शेषवाक्यार्थचन्द्रिका**

ॐ सम्बन्धानुपपत्तेश्च ॐ ॥ सुप्तप्रलीनवदिति । सुप्तवत्प्रलीनवच्चेत्यर्थः । सुप्तस्याशरीरत्वं न मुख्यं किन्त्वभिमानाभावेनैव तदिति गौणमेव । मुख्यमेव च हेतुतया विवक्षितम् । अन्यथाऽसिध्द्यापातादित्यतो दृष्टान्तान्तरमप्युक्तमित्यवधेयम् ॥ अत एवेति । आपादनमात्रस्यात्राभिप्रेतत्वादेवेत्यर्थः ॥ वक्ष्यत इति । ‘शिवादिनामयुक्ताश्च श्रुतयो विष्णुवाचका’ इत्यादिना शिवस्य जगत्कारणत्वप्रतिपादकश्रुत्याद्यभावो वक्ष्यत इत्यर्थः । न कश्चिद्दोष इत्युक्तमेव प्रपञ्चयति शिवेति ॥ ननु तर्हि माऽस्त्वाश्रयासिद्धिर् जगत्कर्तृत्वेनैवेश्वरसिद्धेर्धर्मिग्राहकप्रमाणविरोधस्तु स्यादेव । तथा भवन्मतेऽपि शिवस्य शरीरित्वजगत्कर्तृत्वयोरङ्गीकारादन्यतरासिध्द्यपसिद्धान्तौ च स्यातामित्यतः साधन एव तेषां दूषणत्वस्यापादने च भूषणत्वेनादूषणत्वस्य ‘अतो न दूषणेऽपसिद्धान्तादी’त्यादिनाऽन्यत्र ‘अप्रसङ्गार्थतया प्रोक्ता न सिद्धान्तस्य दूषका’ इत्यादिना तृतीयस्य द्वितीये समर्थनान्नानुपपत्तिरित्याह परसिद्धेनेति । ‘परन्यायैस्तु दूषणमि’त्युपरि वक्ष्यमाणत्वादिति भावः । यद्यप्याश्रयस्यान्यतरासिद्धिरप्यापादने न दोषः । ‘एवमेव क्वचिदाश्रयस्योभयासम्मतावपि न दोष’ इति पूर्वग्रन्थानुरोधात् । तथाऽपि व्याप्यव्याप्त्यादिवत्सर्वत्र तदसिद्धेरदूषणतायाः क्वचिदित्यनेनैव व्यावर्तितत्वात्क्वचिद्दूषणत्वं क्वचिन्नेत्येवं किमर्धजरतीयाश्रयणेनेत्यभिप्रेत्याङ्गीकृत्य तद्दोषत्वमियमुक्तिरिति ध्येयम् । श्रुत्यनुमानाभ्यां शिवस्वरूपसिद्धेराश्रयासिद्धिरपीह नास्तीति वस्तुस्थितिप्रदर्शनायेदमुदितमिति वा ॥ एतेनेति । शिवकर्तृत्वस्य युक्तिविरुद्धत्वकथनेनेत्यर्थः । ततश्च युक्तिविरुद्धतत्कर्तृत्वाभिधायकतया पाशुपतादीनामप्रामाण्यान्न तद्विरोधस्य श्रुतीनामन्यथायोजनीयत्वसाधकत्वमिति भावः ।

### **परिमल **

ॐ सम्बन्धनापत्तेश्च ॐ ॥ सुप्तप्रलीनवदिति । सुप्तवत्प्रलीनवत्प्रलयं प्राप्तवदित्यर्थः। सुप्तस्य देहाभिमानाभावेनाशरीरत्वं प्रलीने तु मुख्यमेवेति ज्ञेयम् । कैमुत्यायाऽऽद्यदृष्टान्तः ॥ अत एवेति । कर्तृत्वस्य पाशुपतादिधर्मिग्राहकमानसिद्धत्वादनिष्टापादनत्वद्योतनाय लिङ्गप्रयोगः कृत इत्यर्थः ॥ वक्ष्यत इति । ‘शिवादिनामयुक्ताश्च श्रुतयो विष्णुवाचका’ इत्यादौ रुद्रकर्तृत्वे श्रुतिरेव नेति वक्ष्यत इत्यर्थः ॥ एवं चेति । परसिद्धेनैव परस्यापादने सतीत्यर्थः ॥ श्रुत्यादित इति । प्रागुक्तश्रुतिभिः । ‘रुद्रं समाश्रिता देवा’ इत्यादिस्मृतिभिश्चेत्यर्थः ॥ विरोधादीति । आदिपदेनान्यतरासिद्ध्यपसिद्धान्तयोर्ग्रहः ॥ एतेनेति । सम्बन्धानुपपत्तिकथनेनेत्यर्थः । तर्कपराहतत्वेन तस्यैवालब्धात्मकत्वादिति भावः ।

### **यादुपत्यम्**

ॐ सम्बन्धानुपपत्तेश्च ॐ । सुप्तस्याशरीरत्वमभिमानाभावेनैव न मुख्यं मुख्यमेव च हेतुतया वाच्यमन्यथाऽसिध्द्यापत्तेरतो दृष्टान्तान्तरमाह प्रलीनवदिति ॥ द्वितीये तु वक्ष्यत इति । ‘शिवादिनामयुक्ताश्च श्रुतयो विष्णुवाचका’ इत्यादिना ग्रन्थेन शिवस्य जगत्कारणत्वप्रतिपादकं श्रुत्यादिकं नास्तीति वक्ष्यत इत्यर्थः ॥ श्रुत्यादित इति । प्रागुदाहृतश्रुत्यादित इत्यर्थः । ननु प्रागुदाहृतश्रुत्यादौ शिवस्य प्रतिपादनेऽपि तस्य जगत्कारणत्वाप्रतिपादनाद्धर्मिग्राहकमानविरोधाभावेऽप्यन्यतरासिध्द्यपसिद्धान्तौ स्यातामित्यत आह परसिद्धेनेति ॥ आपादनादिति । आपादने च नान्यतरासिध्द्यादिकं दोष इति भावः । यथोक्तम् । ‘परन्यायैस्तु दूषणमि’ति । अतो न दूषणोपसिद्धान्तादीति च । यद्यप्यापादनत्वादेवाश्रयस्यान्यतरासिद्धिर्न दोषः, एवमेव क्वचिदाश्रयस्योभयासम्मतावपि न दोष इति पूर्वमुक्तत्वात्, तत एव धर्मिग्राहकमानविरोधोऽपि न दोषो मानविरोधस्यापादनालङ्कारत्वदिति शक्यते वक्तुम् । तथाऽप्याश्रयस्य सिद्धत्वेऽपि न धर्मिग्राहकमानविरोध इति वस्तुस्थितिप्रदर्शनायेदमिति ज्ञातव्यम् ॥ एतेनेति । उक्ततर्कबाधितत्वेन पाशुपतादेरप्रामाण्यस्यात्र सूत्रेऽभिप्रेतत्वेनेत्यर्थः ।

### **श्रीनिवासतीर्थीया **

ॐ सम्बन्धानुपपत्तेः ॐ ॥ अपसिद्धान्तान्यतरासिद्धी इति । शिवो न जगत्कर्तेति साधनेऽपसिद्धान्तः शरीरत्वादिति हेतोरन्यतरासिद्धिरित्यर्थः ॥ कर्तृत्वानुपत्तिरिति । त्वन्मत इति शेषः । इदं जगत्कारणत्वं, अत एवेति तत्वज्ञापनार्थमेवेति । न कश्चिद्दोष इत्युक्तं विवृणोति शिवस्वरूपस्येत्यादिना । शिवो न प्रसिद्ध इति द्वितीयपक्षोक्ताश्रयासिद्धिं परिहरति शिवस्वरूपस्येति । शिवः प्रसिद्ध इत्याद्यपक्षोक्तधर्मिग्राहकमानविरोधोऽप्येतेनैव परिहृतः । शिवस्वरूपमात्रग्राहकस्यैव श्रुत्यादेर्धर्मिग्राहकप्रमाणत्वेनाङ्गीकृततया तेन जगज्जन्मादिकर्तृत्वाप्रतिपादनात् । नन्वथाऽपिकिञ्चेत्यादिनोक्तापसिद्धनान्तादिदोषस्तु स्येदेवेत्यत आह परसिद्धेनेति । धर्मिग्राहकविरोधाद्यभावादित्यत्र धर्मिग्राहकविरोधादीत्यतद्गुणसंविज्ञानबहुव्रीहिणाऽपसिद्धान्तादिकमुच्यते । धर्मिग्राहकविरोधाभावस्य पूर्ववाक्येनैव लब्धत्वेन परसिद्धेनेति वाक्येन धर्मिग्राहकविरोधाभावोपपादनालाभादिति द्रष्टव्यम् । तथा च न तद्दूषणेऽपसिद्धान्तादिर्दोष इति भावः ॥ एतेनेति । अशरीरस्य कर्तृत्वायोगेनेत्यर्थः ॥ अन्यथा योज्या इति । रुद्राणामेकादशत्वेन प्रधानरुद्रातिरिक्तरुद्रपरा भवदुदाहृतश्रुतय इति भावः ।

### **वाक्यार्थरत्नमाला **

दूषका इत्यादिनेति पाठः । तृतीयस्य द्वितीये चेति पाठः । पूर्वग्रन्थानुरोधादिति । जैनाधिकरणीयग्रन्थेत्यर्थः । अत्रोभयासंमतावपीति पाठः । ज्ञानाभावसाधनस्य व्यापकाभावेन व्याप्याभावेति पाठः ।

