+++
title = "०९ दुरवधारणप्रामाण्यं पाशुपतागमस्य"

+++


## श्रुतिप्रामाण्यगौरवात्

**दुरवधारणप्रामाण्यं पाशुपतागमस्य**

**श्रुतिप्रामाण्यगौरवात्**

### **सुधा**

ननु पशुपतेरप्येवमागमैरनुमानैश्च जगत्कारणता प्रतिपादितैव । ततः को विशेष इत्यत आह श्रुतीति ।

## **अनुव्याख्यानम्**

***........... श्रुतिप्रामाण्यगौरवात् ॥***

पाशुपतादितोऽपि श्रुतीनां प्रामाण्यस्य गुरुत्वात् । एतदुक्तं भवति । पाशुपतादिकं हि शिवे जगत्कर्तरि सर्वज्ञे सिद्धे तत्प्रणीतत्वेन प्रमाणत्वेन निश्चीयेत । निश्चिते च तत्प्रामाण्ये शिवस्यैवंविधस्य सिद्धिरित्यन्योन्याश्रयतया दुरवधारणप्रामाण्यम् । अन्यतः शिवस्यैवंविधतासिद्धावलमनेन । न चान्यत्तादृशं प्रमाणमस्ति । अनुमानानां दूषितत्वात् । न चैवं श्रुतिप्रामाण्यम् । अपौरुषेयत्वेन करणदोषाणां बाधकप्रत्ययस्य चाभावे सति तस्य निष्कम्पमेव स्वतो निश्चितत्वात् । अतो निश्चितप्रमाणभावया श्रुत्या विधूतावद्यगन्धं विष्णोर्जगत्कारणत्वं सिद्धत्येवेति ।

### **शेषवाक्यार्थचन्द्रिका**

आगमैरिति । पाशुपताद्यागमैरित्यर्थः ॥ अनुमानैश्चेति क्षित्यादिकं सकर्तृकं कार्यत्वाद्घटवत्, विवादाध्यासितं कर्म प्रयत्नाधारजं कर्मत्वात्सम्प्रतिपन्नवद् विप्रतिपन्ने पृथिव्युदके प्रयत्नवता धृते गुरुत्वे सत्यपातित्वात्सम्प्रतिपन्नवत्, क्षित्यादिकं प्रयत्नवद्विनाश्यं नाश्यत्वात्सम्प्रतिपन्नवदित्यादिभिरनुमानैरित्यर्थः । यद्यपि च कार्यत्वाद्यनुमानात्कर्तृमात्रं सिध्यति न पुनः शिवः कर्तेति । कर्तृमात्रं च विष्णोः कर्तृत्वाविरोधि लोकप्रसिध्द्यादेरुभयत्र तुल्यत्वात् । तथाऽप्यनुमानं स्वप्रामाण्यनिषेधकश्रुत्युक्ते कर्तरि विष्णौ न पर्यवस्यति । किन्त्वागमोक्ते कर्तरीति नानुमानावष्टम्भेन विष्णोर्जगत्कारणत्वप्राप्तिः किन्तु शिवस्यैवेति भावः । यद्वा शिवो जगज्जन्मादिकर्ता सर्वज्ञत्वात्सर्वशक्तित्वाद्वेत्यादिभिर्व्यतिरेक्यनुमानैस्तत्सिद्धिः । सर्वज्ञत्वादिकं चागमसिद्धमित्यागमसहायानुमानैः शिवस्य जगत्कारणत्वसिद्धिरित्यर्थः । किं तच्छतिप्रामाण्यस्य गुरुत्वं, कश्चानेन पक्षद्वयस्य विशेष उक्त इत्यत आह एतदुक्तं भवतीति ॥ पाशुपतादिकमिति ।

नन्वत्रादिशब्देन नानुमानपरामर्शस्तत्र वक्ष्यमाणान्योन्याश्रयाप्रसरात् । नापि लिङ्गपुराणादेस्तस्य व्यासकृतत्वेन शिवप्रणीतत्वाभावेन तत्राप्यन्येन्याश्रयाप्रसरात् । अन्यस्य च तत्संङ्ग्राह्यस्याभावादिति चेन्न । अन्योन्याश्रयप्रसक्तियोग्यस्यैतदधिकरणान्ते निरसिष्यमाणस्य स्कान्दाद्यागमस्यैव ग्रहणसम्भवात् । ‘ननु पशुपतेरप्येवमि’त्यादिशङ्काग्रन्ते पशुपतिशब्दस्य स्कन्दाद्युपलक्षणत्वस्याभिमतत्वादित्याशयः ॥ जगत्कर्तरीति । तच्च मोक्षादिकर्तृत्वस्येत्यत्र करिष्यमाणस्वकीयतत्साधुत्वव्युत्पादनेन कृतसाधुत्वव्युत्पादनम् । ननु प्रमाणान्तरेण शिवस्य सर्वज्ञत्वादिसिद्धेरङ्गीकारेण तदर्थं पाशुपतादिप्रामाण्यानपेक्षणान्नान्योन्याश्रयत्वमित्याशङ्क्य तथा सति तस्यैव प्रमाणस्य सार्वज्ञादिसाधकतयोपन्यसनीयत्वात् पाशुपतागमोपन्यासवैयर्थ्यमित्याशयेनाह अन्यत इति । अङ्गीकृत्य सार्वज्ञादिसाधकं प्रमाणान्तरं पाशुपतागमोपन्यासवैकल्यमभिहितम् । वस्तुतस्तु तादृशं प्रमाणमेव नास्तीति न तेन तत्सिद्धिरित्याशयेनाह न चेति ॥ तादृशं सार्वज्ञादिबोधकम् । ननु चोक्तमनुमानजातमेव सार्वज्ञादिसाधकं प्रमाणमस्तीति कथं तदभाव इत्यत आह अनुमानानां चेति ॥ दूषितत्वादिति । ‘न पृथक् चानुमेश्वरे’ इत्यादिना शास्त्रयोनिसूत्र इति शेषः ॥ न चैवमिति । श्रुतिप्रामाण्यं पाशुपतप्रामाण्यवद्दुरवधारणं नेत्यर्थः । प्रामाण्यस्योत्पत्तौ स्वतस्त्वापवादकाभावं दर्शयति कारणदोषाणामभावे सतीति । ज्ञप्तौ स्वतस्त्वापवादकाभावं दर्शयति बाधकप्रत्ययस्याभावे सतीति ॥ निष्कम्पं निश्शङ्कम् । अनेन गुरुत्वान्निष्कम्पं स्वतो निश्चितत्वं प्रमाणतया निश्चितत्वानिश्चितत्वलक्षण एव च पक्षद्वयस्य विशेष इत्युक्तं भवति । इतीत्यस्ये येतदिति पूर्वेणान्वयः ।

### **परिमल **

आगमैरनुमानैश्चेति । शास्त्रयोनिसूत्रपूर्वपक्ष्युक्तैः पाशुपतागमैरनुमानैश्चेत्यर्थः ॥ दूषितत्वदिति । शास्त्रयोनिसूत्र इति भावः ॥ न चैवमिति । अन्योन्याश्रयतया दुरवधारणं चेत्यर्थः । न विलक्षणत्वनयसिद्धमाह अपौरुषेयेति ।

### **यादुपत्यम्**

आगमैरिति । पाशुपताद्यागमैरित्यर्थः ॥ दूषितत्वादिति । शास्त्रयोन्यधिकरण इति शेषः ।

### **श्रीनिवासतीर्थीया **

पशुपतेरप्येवमिति । सकलदोषपरिहारेणेत्यर्थः । ननु द्वितीयकोटेरनङ्गीकारान्नान्योन्याश्रय इत्याशङ्क्याह अन्यत इति । अनुमानादित्यर्थः । एवंविधतासिद्धौ जगत्कर्तृतायाः सिद्धौ । अनेन पाशुपतशास्त्रेण । दूषणान्तरमाह न चेति । तादृशं शिवस्यैवंविधताप्रतिपादकम् ॥ न चैवमिति । श्रुतिप्रमाण्यम् एवं पाशुपतशास्त्रवद्दुरवधारणं न चेत्यर्थः ।

### **वाक्यार्थरत्नमाला **

अनुमानैरित्यर्थ इति । किरणावल्याद्यभिहितैरिति शेषः । चन्द्रिकायां शास्त्रयोनित्वाधिकरणोक्तरीत्याह । यद्यपि चेत्यादिना । इत्यादिभिरिति । आदिपदेन महाकल्पत्वम् । कल्पत्वव्याप्येत्याद्यनुमानानां परिग्रहः । तत्राप्यन्योन्याश्रयाप्रसरादिति पाठः । प्रसक्तियोग्यस्येवेति पाठः । एतच्च मोक्षादीति पाठः । षष्टीसमासाद्यनुपपत्तिपरिहारायेदं बाधकप्रत्ययस्य चाभावे सतीति प्रतीकमुपादेयम् । अनेन गुरुत्वं निष्कंपमिति पाठः । निश्चितत्वमित्यस्य उक्तं भवतीत्यनेन सम्बन्धः । मूले विधूतावद्यगन्धमिति । अस्पृष्टदोषगन्धायेत्येतच्चन्द्रिकोपपादनम् । तट्टीकाप्रपञ्चेऽस्मदीयेऽस्ति । तत्रेवात्रापि साधुता । अन्यथागन्धीत्यापत्तेः । तत्रत्यप्रकारो लेख्योऽस्ति ।

