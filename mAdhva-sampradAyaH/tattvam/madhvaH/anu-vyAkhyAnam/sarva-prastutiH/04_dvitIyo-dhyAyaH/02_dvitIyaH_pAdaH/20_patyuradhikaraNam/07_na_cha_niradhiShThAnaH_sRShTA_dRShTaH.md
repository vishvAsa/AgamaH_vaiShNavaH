+++
title = "०७ न च निरधिष्ठानः सृष्टा दृष्टः"

+++


## ॐ अधिष्ठानानुपपत्तेश्च ॐ

**न च निरधिष्ठानः सृष्टा दृष्टः**

**ॐ अधिष्ठानानुपपत्तेश्च ॐ**

### **सुधा**

हेत्वन्तरेण शिवस्य विश्वकर्तृत्वं निराकुर्वत् ॐ अधिष्ठानानुपपत्तेश्च ॐ इति सूत्रं व्याचष्टे अधिष्ठान इति ।

## **अनुव्याख्यानम्**

***॥ ॐ अधिष्ठानानुपपत्तेश्च ॐ ॥***

***अधिष्ठाने स्थितः कर्ता कार्यं कुर्वन्प्रतीयते ॥***

यः कर्ता कुलालादिः स पृथिव्यादावधिष्ठाने स्थित एव घटादिकार्यं कुर्वन्प्रतीयते । न तु निरधिष्ठानः कश्चित्किञ्चित्कुर्वाणः । अनेन व्यतिरेकाविनाभावेन निरधिष्ठानत्वस्याकर्तृत्वेन व्याप्तिरुपपादिता भवति । ततः किमित्यत आह नास्येति ।

**अनुव्याख्यानम्**

***नास्याधिष्ठानयोगोऽस्ति भूतानां प्रलये तदा ॥***

अस्य शिवस्य । तदा आदिसृष्टिसमये । कुतो नास्ति । प्रागुत्पन्नानां पृथिव्यादीनां महाभूतानां प्रलये सति । तस्मात्कर्तृत्वमपि तस्य नोपपद्यत इति शेषः । ननु कारकाणामेव अधिष्ठानत्वं भविष्यति । मैवम् । साधिष्ठानस्य चेतनस्य भोगादिप्रसक्तेरुक्तत्वात् । नन्वयं निरधिष्ठानत्वहेतुः कर्तुर्विपक्षात्कुलालादिवा कर्तुः सपक्षाद्घटादेरपि व्यावृत्तत्वादसाधारणः । मैवम् । गगनादौ सपक्षे वृत्तेः ।

नन्विदं सूत्रद्वयं व्युत्क्रमेण कुतो व्याख्यातम् । सम्बन्धानुपपत्त्यधिष्ठानानानुपपत्त्योरुभयोरपि परिहारः करणवच्चेदित्यनेन निरस्यत इति ज्ञापनार्थम् । यदि खलु यथाक्रममेव व्याख्यायेत । तदा सन्निहिताधिष्ठानानुपपत्तिपरिहारनिरासकमेवेदं ज्ञायेत । व्युत्क्रमेण तु उभयमध्ये व्याख्याने सत्युभय सम्बन्धि विज्ञायत इति । अत एव भाष्येऽधिष्ठानादिरूपमित्युक्तमत्र तु देहादिवदिति ।

### **शेषवाक्यार्थचन्द्रिका**

ॐ अधिष्ठानानुपपत्तेश्च ॐ ॥ व्यतिरेकेति । यद्यपि गगनादेरेवान्वयव्याप्तौ दृष्टान्तत्वसम्भवात्साक्षात्सैवोपदर्शयितुं शक्येति व्यतिरेकयोरविनाभावेन व्याप्त्युपपादनं गौरवकरमित्याभाति । तथाऽपि व्यतिरेकयोरविनाभावकथनं विना व्यभिचारशङ्काया अनिरासात्तदर्थं तदुपादानमिति द्रष्टव्यम् । भाष्ये साध्यानुक्तेराह तस्मादिति । करणवच्चेन्न भोगादिभ्य इत्यधिष्ठानानुपपत्तिपरिहारनिरासकमपि भवतीत्यभिप्रेत्य तत्प्ररिहारनिरासपरतया योजयति । ननु कारकाणामेवेति । शङ्कासमाधानाभ्यामुपपादनं तु पूर्ववदेव द्रष्टव्यमिति भावः । न सकलसपक्षवृत्तित्वं हेतोरपेक्षितं तथा सति धूमस्यापि सपक्षेऽयोगोलकेऽवृत्त्याऽसाधारणत्वप्रसङ्गात् । किन्तु यत्किञ्चित्सपक्षवृत्तित्वम् । तच्च गगनादौ सपक्षैकदेशवृत्त्याऽस्त्येवेति नासाधारण्यमित्याशयेन परिहरति मैवमिति ।

करणवच्चेति सूत्रस्योभयसम्बन्धित्वस्याभिप्रेतत्वमित्यत्रोपष्टम्भकमाह अत एवेति । अस्योभयसम्बन्धिताया ग्रन्थकृदभिप्रेतत्वादेवेत्यर्थः । अन्यतरमात्रसम्बन्धित्वस्याभिप्रेतत्वे तूभयत्रादिपदोपादानमनर्थकं स्यदिति भावः । देहादिवदितीत्यतः परमुक्तमित्यनुवर्तते ।

### **परिमल **

व्यतिरेकाविनाभावेनेति । व्यतिरेकव्याप्त्येत्यर्थः ॥ भागादीति । आदिपदेन जनिमृतिग्रहः ॥ इदं सूत्रद्वयमिति । ‘करणवच्चे’ति ‘अधिष्ठानानुपपत्तेश्चे’ति सूत्रद्वयमित्यर्थः । करणवच्चेदित्यस्य पश्चात्तनस्य पूर्वं व्याख्यानाद्य्वुत्क्रमेणेत्युक्तम् ॥ इत्यनेनेति । इति शङ्काभागेन निरस्यत इत्यर्थः ॥ उभयमध्य इति । सम्बधानुपपत्त्यधिष्ठानानुपपत्त्युक्तिपरसूत्रद्वयमध्य इत्यर्थः ।

### **यादुपत्यम्**

ॐ अधिष्ठानानुपपत्तेश्च ॐ ॥ ‘न च देहादिवद्विश्वमि’त्यत्रादिपदेनाधिष्ठानस्यापि गृहीतत्वात्करणवच्चेदिति सूत्रमधिष्ठानानुपपत्तिपरिहारनिरासकमपि भवतीति सूचितम् । तत्प्रपञ्चयति ननु कारकाणामेवेति । करणवच्चेदिति सूत्रस्योभयसम्बन्धित्वमभिप्रेतमित्यत्रोपष्टम्भकमाह अत एवेति । उभयसम्बन्धित्वेन व्याख्यानस्यभिप्रेतत्वादेवेत्यर्थः । न्यथा अन्यतरमात्रसम्बन्धित्वस्याभिप्रेतत्वे, उभयत्रादिपदोपादानमनुपपन्नं स्यदिति भावः ॥

### **श्रीनिवासतीर्थीया **

ॐ अधिष्ठानानुपपत्तेश्च ॐ ॥ अनेनेत्यनन्तरमीश्वरो जगत्कर्ता न, निरधिष्ठानत्वादित्यनुमान इति शेषः । अनेन अन्वयव्याप्तिप्रदर्शकेन मूलेन ॥ व्यतिरेकाविनाभावेन व्यतिरेकव्याप्त्या । व्यप्तिर् अन्वयव्याप्तिः ॥ उपपादितेति । व्यतिरेकव्याप्त्या व्यभिचारपरिहारस्य कृतत्वादिति भावः ॥ गगनादाविति । ततश्चासाधारण्याभावे कतिपयसपक्षवृत्तित्वमेव प्रयोजकं न सर्वसपक्षवृत्तित्वम् । मा हि भूद् धूमानुमानस्याप्ययोगोलकेऽवृत्त्याऽसाधारण्यमिति भावः ॥ उभयसम्बन्धीति । यदुक्तमधिष्ठानानुपपत्तिरिति तन्न । कारकचक्रस्यैवाधिष्ठानस्य सत्वादिति परिहारस्य भोगादिप्राप्त्या निरासेन तथा सम्बन्धानुपपत्तिरपि नास्ति, जगत एव तच्छरीरत्वे न सम्बन्धसम्भवादिति परिहारस्यापि भोगादिप्राप्त्या निरासादित्युभयसम्बन्धीत्यर्थः ।

### **वाक्यार्थरत्नमाला **

उभयं सम्बन्धित्वमभिप्रेतमित्यत्रेति पाठः ।

