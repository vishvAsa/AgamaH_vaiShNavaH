+++
title = "११ अप्राकृतविग्रहे विष्णौ न कोऽपिदोषः"

+++


## मानवत्वाद्विरोधः को

**अप्राकृतविग्रहे विष्णौ न कोऽपिदोषः**

**मानवत्वाद्विरोधः को**

### **सुधा**

स्यादेतत् । देहो ज्ञानानन्दादिगुणात्माऽनादिनित्यश्चेत्येतच्छशो विषाणवानितिवद्धिरुद्धम् । यो देहः स भौतिको जन्मादिमानिति नियमदर्शनात् । ततो विष्णोर्देहमङ्गीकृत्य तस्याभौतिकत्वाद्यङ्गीकारे शशस्यापि विषाणित्वमङ्गीकार्यमित्यतो देहस्याभौतिकत्वादिना विरोधं तावदपाकरोति मानवत्वादिति ।

## **अनुव्याख्यानम्**

***मानवत्वाद्विरोधः को .......***

***क इत्याक्षेपे । नास्ति विरोध इत्यर्थः । इदानीं शशविषाणप्रतिबन्दीं मोचयति नेति ।***

***.......... ... नामानं क्वचिदिष्यते ॥***

अङ्गीकुर्मः शशविषाणमपि । यदि परमेश्वरविग्रहस्यानन्दाद्यात्मकत्वमिव प्रामाणिकं स्यात् । न चैवम् । न ह्यप्रमाणिकं केनापि कदाऽपि क्वचिदप्येष्टुं शक्यत इति । ननु प्रामाणिकत्वेऽपि विरोधाभावः कथमित्यत आह अविरोध इति ।

**अनुव्याख्यानम्**

***अविरोधो विरोधश्च मानेनैव हि गम्यते ॥***

ययोः क्वचित्सहदर्शनं तयोरविरोधः । ययोस्तु नियमेन व्यधिकरणतयैव दर्शनं तयोर् विरोध इत्येवं सहदर्शनासहदर्शनलक्षणेन मानेन (हि) वस्तूनामविरोधविरोधाववगन्तव्यौ । तन्नियामकस्यान्यस्याभावात् । अतः प्रमाणेन सहदृष्टेऽर्थे विरोधः कथं स्याद्य्वाघातादिति ।

उपसंहरति अत इति ।

**अनुव्याख्यानम्**

***अत उक्तं समस्तं च वासुदेवस्य युज्यते ॥***

प्रमाणैः सहदृष्टेऽर्थे विरोधस्यानाशङ्कनीयत्वात् । उक्तम् उदाहृताभिः श्रुतिभिः । समस्तं चिदानन्दाद्यात्मकनिरवद्यविग्रहेण जगत्कारणत्वम् । एतच्चारूपवदेवेत्यादिना वक्ष्यमाणं शिष्यहितैषिणाऽऽचार्येणात्रोक्तमिति ज्ञातव्यम् ।

### **शेषवाक्यार्थचन्द्रिका**

दर्शनादिति । अस्मदादिशरीरेष्विति शेषः ॥ व्याघातादितीति । प्रमाणेन सहदृष्टं विरुद्धं चेत्यस्य विप्रतिषिद्धत्वादित्यर्थः । नन्वेवं ‘अरूपवदेव हि तत्प्रधानत्वादि’त्याधिकरणवैयर्थ्यं तत्प्रयोजनस्यानेनैव सिद्धेरित्यतस्तदधिकरणप्रमेयस्यैवेह भाष्यकारेण प्रतिपादनान्नानेन तस्य गतार्थतेति भावेनाह एतच्चेति ।

### **परिमल **

ननु परमतनिरासप्रस्तावे स्वमतस्थापनमुत्सूत्रितमिह कस्माद्भाषितमित्यत आह ॥ एतच्चारूपवदेवेति । ‘अरूपवदेव हि तत्प्रधानत्वादि’ति भक्तिपादीयाधिकरणे वक्ष्यमाणाप्राकृतविग्रहत्वमित्यर्थः ।

### **श्रीनिवासतीर्थीया **

तदिति । अविरोधविरोधेत्यर्थः ।

