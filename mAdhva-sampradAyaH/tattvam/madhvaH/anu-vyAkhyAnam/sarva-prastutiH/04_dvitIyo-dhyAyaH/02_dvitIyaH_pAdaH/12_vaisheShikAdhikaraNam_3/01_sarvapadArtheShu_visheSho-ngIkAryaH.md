+++
title = "०१ सर्वपदार्थेषु विशेषोऽङ्गीकार्यः"

+++


## सामान्यादिपदार्थेषु तन्निष्ठत्वादयोऽखिलाः

**सर्वपदार्थेषु विशेषोऽङ्गीकार्यः**

**सामान्यादिपदार्थेषु तन्निष्ठत्वादयोऽखिलाः**

### **सुधा**

प्रागुक्तं समवाये विशेषोऽङ्गीक्रियत इति तन्न तावदेव । किन्तु सर्वेष्वपि पदार्थेष्विति दर्शयन्विशेषस्य व्यवहारान्यथाऽनुपपत्तिसिद्धतां चोपपादयति सामान्यादीति ।

## **अनुव्याख्यानम्**

***सामान्यादिपदार्थेषु तन्निष्ठत्वादयोऽखिलाः ॥***

***कथं धर्मा निवार्यन्ते वस्त्वैक्येऽपि हि वादिभिः ॥***

तन्निष्ठत्वादयो व्यक्तिनिष्ठत्वादयः । कथमित्याक्षेपे । वस्त्वैक्येऽपि धर्म्यैक्येऽपि । कुतो न निवार्यन्त इत्यत उक्तं वादिभिरिति । अविसंवादिव्यवहारसिद्धत्वादिति यावत् ।

एतदेव प्रपञ्चयति कार्यस्येति ।

**अनुव्याख्यानम्**

***कार्यस्य तत्तन्निष्ठत्वं गुणादेर्व्यापितादिकः ॥***

***कथं विशेषो नैवास्ति .......***

अस्ति तावदवयविनोऽवयवनिष्ठत्वं नाम धर्मः । गुणानां केषाञ्चिद्रूपादीनामाश्रयव्यापित्वं केषाञ्चित्संयोगादीनां प्रदेशवृत्तित्वम्, रूपादीनामुद्भूतत्वम्, सर्वेषां चतुर्विंशतित्वम्, कर्मणश्च आश्रयव्यापित्वमनित्यत्वं पञ्चत्वं मूर्तनिष्ठत्वम्, सामान्यस्यापि द्रव्यगुणकर्मनिष्ठत्वम्, नित्यत्वमनुगतत्वम्, द्विविधत्वमित्यतिबहुलोऽयं पदार्थधर्मसमूहः । न चायमाश्रयतो भिन्न एवेति युक्तम् । अस्ति च धर्मधर्म्यादिव्यवहारः । तन्तुषु पटः, प(घ)टो न भवति घ(प)ट इत्यादिः । स चायमत्यन्ताभेदेऽनुपपद्यमानः स्वोपपादकं विशेषमवगमयतीति सर्वपदार्थेषु कथं विशेषो नैवास्ति ।

### **शेषवाक्यार्थचन्द्रिका**

सामान्यादिपदार्थेषु तन्निष्ठत्वादिधर्माणां धर्म्यभिन्नत्वोपपादनपरः सरमनिवारणीयत्वमुच्यते । तदनर्थकमित्याशङ्क्य सामान्यादिपदार्थेषु विशेषसमर्थनार्थत्वान्न तदित्यभिप्रायेण तत्र विशेषसमर्थनपरतया तद्योजयितुं तत्र विशेषसमर्थनस्यापि का सङ्गतिरित्यस्तामाह प्रागुक्तमिति । ‘विशेषस्तद्गतत्वादिर्यद्यभिन्नेऽवसीयते’ इत्यादिनेति शेषः । एवं व्यवहितेन सङ्गतिमुक्त्वाऽव्यवहितेनापि तामाह विशेषस्येति । उत्तराभावेन कथमित्यस्य प्रश्नार्थत्वायोगादाह आक्षेप इति । वादिभिरित्यस्यानर्थक्यमित्याशङ्क्य निवार्याश्रत्वे हेतूक्त्यर्थत्वान्न तदिति भावेन तत्परतया तद्योजयितुं हेत्वाकाङ्क्षामुत्थापयति कुत इति । कथमनेन तदाकाङ्क्षापरिहार इत्यतोऽपेक्षितहेतुसमर्पकतया तत्तात्पर्यमाह अविसंवादीति । सामान्यादीति पूर्ववाक्योक्तार्थस्य कार्यस्येत्युत्तरवाक्येन प्रतिपादनात्पौनरुक्त्यमित्याशङ्क्योक्तार्थप्रपञ्चकत्वान्न तदिति भावेनोक्तार्थप्रपञ्चकतया तद्योजयति एतदेवेति । प्रपञ्चकत्वं च सामान्यादीत्यादिपदसङ्ग्राह्यस्य तन्निष्ठत्वादय इत्यादिपदसङ्ग्राह्यस्य कथं विशेषो नैवास्तीत्यापादकस्य च कथनादित्यवगन्तव्यम् ॥ युक्तमिति । तथा सत्युदाहृतधर्माणां षड्भ्यः पदार्थेभ्योऽतिरिक्तत्वेन षडेव पदार्था इति नियमभङ्गप्रसक्तेरिति भावः । अस्तु धर्मपदार्थस्य धर्मिणाऽभेदः स तु अत्यन्ताभेद एव किन्न स्यादित्यतस्तत्र बाधकमाह अस्ति चेति । उक्तव्यवहारमेवाभिनयेन दर्शयति तन्तुषु पट इत्यादिना ॥ अनुपपद्यमान इति । घटः कलश इति सामानाधिकरण्यव्यवहारदर्श नादिति भावः ।

### **परिमल **

प्रागुक्तमिति । ‘विशेषस्तद्गतत्वादिर्यद्यभिन्न’ इत्यत्रोक्तमित्यर्थः । वस्त्वैक्येपीत्यस्य व्याख्या धर्म्यैक्येपीति । धर्मिणा सहैक्येपीत्यर्थः ॥ न चेति । भिन्न एवेति न च युक्तमेवेत्येतदग्रे स्पष्टीभविष्यतीति भावः । धर्मधर्म्यादीत्यादिपदेन षष्ठ्यन्तादिव्यवहारग्रहः । ‘कार्यकारणपूर्वके ॥ अभावान्ते पदार्थे’ इति प्राङ्मूलोपात्तयोराद्यन्तयोस्तावद्दर्शयति तन्तुषु पट इति । गुणगुण्यादौ तु स्पष्ट इति भावः । एतेन प्राग्विधिनिषेधभेदेन द्विविधो व्यवहार इत्युक्तं विवृतं ज्ञेयम् ।

### **यादुपत्यम्**

प्रत्याहारन्यायेन कार्यकारणयोरभावधर्मिणोश्च धर्मधर्म्यादिव्यवहारं दर्शयति तन्तुषु पट इति । आदिपदेनावयव्यादीनां तत्तान्निष्ठत्वादिधर्मसमूहेऽपि अवयविन्यवयवनिष्ठत्वमित्यादिरूपधर्मधर्म्यादिव्यवहारसङ्ग्रहः ।

### **श्रीनिवासतीर्थीया **

धर्म्यैक्येऽपि धर्मिणा तन्निष्टत्वादिधर्माणामैक्येऽपि ॥ तन्तुषु पट इति । पटेऽवयवनिष्ठत्वं धर्मतया प्रतीयत इत्यर्थः ।

### **वाक्यार्थरत्नमाला **

सामान्यादिपदार्थेष्विति । सामान्यादिपदार्थेष्वित्युत्तरानुव्याख्यानेनेति शेषः । कथमित्यस्याक्षेपार्थताया उक्तत्वान् न कथमपि निवारयितुं शक्यन्ते इत्युक्तयनन्तरं कुत इत्येवशङ्कोदयान्मूले कुत इत्युक्तम् । अविसंवादीतीति प्रतीकोपादानन्तरं तत्सिद्धस्याप्यनङ्गीकारे वादित्वमेव न स्यादिति शेषः पूरणीयः । इत्यपि बहुलोयमिति । इत्याद्यतिबहुलोऽयमित्यर्थः । तेनोक्तधर्माणां द्वादशत्वप्राप्तावपि नातिबाहुल्यम् । किञ्चगुणादेरिति भाष्योक्तादिपदस्य सत्यपदार्थसङ्ग्राहकत्वमवश्यं वाच्यम् । यदि च सामान्यस्येति वाक्योक्तसामान्यस्य गुणादेरित्यादिपदेन कर्मण इव ग्रहणमिति भावेन मूलकृता गुणकर्मसामान्येष्वेव धर्माभिधानं कृतं नान्यत्रेत्युच्यते । तर्हि सर्वेष्वपीति प्रतिज्ञा । उत्तरत्र घटो न भवति पट इत्यत्राभावे धर्मधर्मिभावप्रतीत्युपन्यासः सर्वपदार्थेषु सप्तस्वपि पदार्थेष्वित्यादिकमुपपन्नं स्यात् । अतो मूलवाक्यस्योपलक्षणत्वमिति वाच्यम् । तथा च विशेषसमवायाभावनिष्टानांनित्यद्रव्यमात्रनिष्टत्वानन्तत्वद्रव्यगुणकर्मसामान्यविशेषनिष्टत्वैकत्वधर्मिगतत्वादीनामपि धर्माणां ग्रहणमावश्यकमिति तदनुपदर्शनायोग इति च शङ्काद्वयं निरस्तं भवति । अन्त्योपादानेनैव विशेषसमवायाभावानां त्रयाणामपि उपपादनं ज्ञेयमिति भावेनैव उत्तरत्राभावधर्मप्रतीतिरेवोपन्यस्ता । इतरसङ्ग्रहाय चादिपदं प्रयुक्तम् । अन्यथा तदसङ्गतिप्रसङ्गात् । एवमस्योपलक्षणत्वाभिप्राय एवोत्तरमूले कार्यद्रव्यविशेषसमवायानामित्युक्तिरुपपद्यते । तत्र विशेषादिवदभावस्य सङ्ग्रहाभाव उपलक्षणतया सुज्ञेयत्वाभिप्रायेण । पूर्वत्र कार्यद्रव्यगुणकर्मसामान्यविशेषसमवायानामित्युत्तरमूलानुसारेणातिबहुल इत्यादौ वक्तव्यस्य सर्वस्य सुज्ञेयत्वाभिप्रायेण तत्र भावस्योपलक्षणयेवात्राप्युपलक्षणया ग्रहणमिति भावेनोपलक्षणत्वाद्यभिधानं टीकायाम् । उक्ताभिप्रायेणैव च टीकायाम् आदिपदसङ्ग्राह्यत्वेन समवायान्तानामयुतसिद्धान्तानां च वचनमुत्तरत्र । अतो न कश्चिद्दोष इति सूरयो विदांकुर्वन्तु । अस्तु धर्मपदार्थस्य धर्मिणाऽभेद इति । तत्तद्गतत्वादिधर्मपदार्थस्य धर्मिभूतावयव्यादिनाऽभेद एवास्त्वित्यर्थः । तत्र बाधकमाहेति । ननु तन्तुषु पट इत्यादिप्रतीतिस्तन्तुपटादिरूपधर्मधर्मिविषया तन्तुपटादीनां विशेषमाक्षिपति । न तु पटादिधर्मितन्तुगतत्वादिधर्माणां तद्विषयत्वाभावादिति चेदत्र ब्रूमः । तन्तुषु पट इत्यत्र हि तन्तुष्विति सप्तम्या तन्तूनामाधारभावे उक्ते तद्बलात् पटस्याधेयभावोपि लब्ध एव । पटस्याधेयतायास् तन्तुनिष्टत्वातिरिक्ताया अभावेन पटे तन्तुनिष्टत्वमपि प्रतीतमेव । यतोऽत्र सम्बन्धत्रयं प्रतीयते । एकस्तन्तुपटयोः सम्बन्धो ऽपरः पटाश्रयत्वतन्त्वोरन्यश्च तन्तुनिष्टत्वपटयोस्तेषु तन्तुपटयोः सम्बन्धः सप्तम्यैवाधाराधेयभावरूप इतरौ तु योग्यतया तद्रूपौ । घटस्य रूपमित्युक्तेऽपि योग्यतया तद्रूपत्वस्यैव प्रतीतेः । तथा च तन्तुषु पट इति प्रतीतेरुभयविषयत्वेन तन्तुषु पटेन पटे तन्तुनिष्टत्वेन च विशेषमाक्षेप्तुमलम् ॥





