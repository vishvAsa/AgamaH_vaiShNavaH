+++
title = "०६ सविशेषाभेदवादिनामस्मत्पक्षे नानवस्था"

+++


## अस्तत्पक्षे गुणाद्याश्च तद्वन्तो हि विशेषतः

**सविशेषाभेदवादिनामस्मत्पक्षे नानवस्था**

**अस्तत्पक्षे गुणाद्याश्च तद्वन्तो हि विशेषतः**

### **सुधा**

अपि च यो धर्मधर्मिणोर्भेदं समवायं चाङ्गीकृत्याभेदं विशेषं चावजानाति तेनानवस्थातो बिभ्यता गुणसामान्ययोर्गुणसामान्यप्रतीतिरेवापलपनीया । विनैव बाधकेन भ्रान्तिर्वा वाच्या । प्रतीत्यपलापादितो वा बिभ्यतोऽनवस्था स्यादित्येकं सन्धित्सतेऽन्य(त्प्र)च्च्यवते । अभेदं विशेषं चाङ्गीकुर्वतां तु नेदं दूषणद्वयमतोऽपि तत्पक्षपात इत्याशयवानाह अस्मत्पक्ष इति ।

## **अनुव्याख्यानम्**

***अस्तत्पक्षे गुणाद्याश्च तद्वन्तो हि विशेषतः ॥***

***अनन्यत्वान्नानवस्था ..... ......***

धर्मधर्मिणोः सविशेषाभेदवादिनां पक्ष इत्यर्थः । गुणाद्या गुणाः सामान्यानि च । तद्वन्तो गुणवन्तः । सामान्यवन्ति च । तेन चतुर्विंशतिगुणाः सद्गोत्वमित्यादिप्रतीतिविरोधो नास्तीति शेषः । अनन्यत्वाद् धर्मधर्मिणोरिति शेषः । अप्रामाणिकापर्यवसितपरम्परारूपा ह्येषा । अनन्यत्वे कथं तद्वत्वमिति तदवस्थः प्रतीतिविरोध इत्यत उक्तं विशेषतो हि तद्वन्त इति भेदसम्बन्धकार्यकारी हि विशेष इति ।

### **शेषवाक्यार्थचन्द्रिका**

‘अस्मत्पक्षे गुणाद्या’ इति स्वपक्षे प्रतीतिविरोधाद्यभाववर्णनस्य पूर्वेण सङ्गत्यभावादानर्थक्यम् । न च धर्मधर्मिणोर्भेदपक्षपरित्यागेनाभेदपक्षपरिग्रहे को हेतुरित्यतस् तत्र हेतुकथनार्थत्वेन तेन सङ्गतिसम्भवान्नानर्थक्यमिति वाच्यम् । ‘कल्पनागुरुतादोषादि’त्यादिनैव तत्र हेतुकथनेन तच्छङ्कायाः प्रागेव निरस्तत्वेन तादर्थ्यायोगादित्याशङ्क्य तत्र निमित्तान्तराभिधायकत्वान्नानर्थक्यमिति भावेन व्यवहितसङ्गतिप्रदर्शनपूर्वकं निमित्तान्तराभिधायकतया तद्योजयति अपि चेति ।

### **परिमल **

एकं सन्धित्सत इति । प्रतीतितदभ्रान्तित्वे सन्धातुमिच्छतो ऽन्यदनवस्थाराहित्यं प्रच्यवते । तत्सन्धित्सतः प्रतीत्यादिकं प्रच्यवतेऽपयातीत्यर्थः । मूलस्थानवस्थापदार्थमाह अप्रामाणिकापर्यवसितपरम्परारूपेति । धर्मपरम्परारूपेत्यर्थः ।

### **श्रीनिवासतीर्थीया **

प्रतीत्यपलापादित इत्यत्रादिपदेन विनैव बाधकेन भ्रान्तित्वकथनाच्च बिभ्यत इत्यर्थः । प्रतीत्यनुसारेण गुणसामान्यादौ गुणसामान्याद्यनुसरण इति यावत् ॥ एकमिति । अनवस्थाया दूषणत्वाङ्गीकारे तद्भयेन प्रतीत्यपलापो दोषः स्यात् । प्रतीत्यपलापभयेन तदादरे चानवस्था स्यादित्यर्थः । द्वयं प्रतीत्यपलापानवस्थारूपम् । मूले नानवस्थेत्युक्तम् । कुतो नानवस्तेत्यत आह अप्रामाणिकेति । एषा अनवस्था । तथा च गुणादीनां तद्वत्वं प्रतीतिसिद्धमिति नाप्रामाणिकत्वं परम्परायाः । तेषां चानन्यत्वाङ्गीकारान्नापर्यवसितपरम्परेत्यर्थः ।

