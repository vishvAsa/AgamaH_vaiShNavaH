+++
title = "०८ विशेषेण विरोधाभावाभिधानम्"

+++


## विशेषो बलवान्यतः

**विशेषेण विरोधाभावाभिधानम्**

**विशेषो बलवान्यतः**

### **सुधा**

कथं विशेषाश्रयणे विरोधशान्तिरित्यत आह विशेष इति ।

## **अनुव्याख्यानम्**

***........ विशेषो बलवान्यतः ॥***

बलवान्भेदकार्यकरण इति शेषः । ततो विशेषं समाश्रित्यैकत्र भेदाभेदौ भवत इत्यन्वयः । अयमर्थः । भेदो हि विरोधशान्तिहेतुः । तथा हि । क्वचिदाश्रयभेदो यथा मधुरायां देवदत्तसद्भावः स्रुघ्ने तदभावः । क्वचित्कालभेदो यथा मधुरायामेव देवदत्तस्य भावाभावौ । क्वचित्प्रतियोगिभेदो यथा गवयो गोघटाभ्यां सदृशो विसदृशश्चेति । भेदप्रतिनिधिश्च विशेष इत्युक्तम् । अतः कथमसौ भेदाभेदावेकदैवैकत्रैव नावस्थापयेदिति ।

### **शेषवाक्यार्थचन्द्रिका**

तथाऽपि ‘विशेषो बलवान्यत’ इति विशेषस्य भेदकार्यकरणे समर्थत्ववर्णनमनर्थकमित्याशङ्क्य विशेषस्य विरोधशान्तिहेतुत्वोपपादनार्थत्वान्न तदिति भावेन तद्धेतुत्वोपपादकतया तद्योजयितुं तद्धेतुत्वानुपपत्तिशङ्कामुत्थापयति कथमिति । नन्वत्र विशेषस्य समर्थत्वमात्रमुच्यते न तु भेदकार्यकरणे समर्थत्वमिति कथमनेनोक्ताकाङ्क्षानिवृत्तिरित्यतोऽत्रापेक्षितं शेषमाह बलवानिति । ननु भेदकार्यकरणे समर्थत्वेन विशेषस्य तत्कार्यकारित्वमेव स्यान्न तु विरोधशान्तिहेतुत्वमपि । तस्या भेदकार्यत्वासिद्धेः । तत्कार्यत्वेऽपि वा तस्याः, विशेषस्य तद्धेतुत्वे नियामकाभावादित्यतो विरोधशान्तेर्भेदकार्यत्वोपपादनपूर्वकं विशेषस्य तद्धेतुतायां नियामकं स्मारयितुमाह अयमर्थ इति ॥ स्रुघ्न इति । परिष्कृतभूम्यामित्यर्थः ।

### **परिमल **

स्रुघ्न इति । पुरविशेषस्य स्रुघ्न इति नाम ।

### **यादुपत्यं**

स्रुघ्न इति । परिष्कृतभूम्यामित्यर्थः ॥

### **वाक्यार्थरत्नमाला **

तत्कार्यत्वेपि वेति । तस्यास्तत्कार्यत्वेपि वेति सम्बन्धः ।

------------------------------------------------------------------------

दृष्टिप्रमाणतश्चैव

**दृष्टिप्रमाणतश्चैव**

### **सुधा**

एवं तर्ह्यतिप्रसङ्गः । सर्वत्र विशेषमाश्रित्य विरोधस्योत्सादयितुं शक्यत्वादित्यत आह दृष्टीति ।

## **अनुव्याख्यानम्**

***दृष्टिप्रमाणतश्चैव .............***

दृष्टिश्च तत्प्रमाणं च । प्रमाणभूता दृष्टिरित्यर्थः । ततो भेदाभेदौ न विरुद्धाविति सम्बन्धः । चशब्दो विशेषेण सह दृष्टेः समुच्चये । न स्वेच्छामात्रेण भेदाभेदावित्युपेत्य विशेषेण विरोधाभावोऽभिधीयते । येनातिप्रसङ्गः स्यादित्येवशब्दः । उक्तं तावदवयवावयव्याद्यभेदग्राहिणी दृष्टिरस्ति । सम्बद्धवस्तुबुद्धितो विलक्षणतयाऽनुव्यवसायात् । अस्ति च भेदग्राहिणी सत्यपि तस्मिन्नसत्वादिति हेतुजनिता द्रष्टिरिति । न चैते बाध्यबाधके । अन्यतराननुवृत्तिप्रसङ्गात् । नापि प्रतिपक्षभूते । प्रतिपत्तॄणामुभयोदासीनतापत्तेः । चैवं न । अतो द्वयोरपि प्रामाण्यमेषितव्यम् । प्रमाणश्च भेदाभेदयोरवगतयोर्न विरोधः । तदिदमुक्तं प्रमाणत इति ।

### **शेषवाक्यार्थचन्द्रिका**

ननु ‘दृष्टिप्रमाणतः’ इति भेदाभेदयोः प्रामाणिकत्ववर्णनमनर्थकम् । न च तयोरेकत्राविरुद्धत्वसमर्थनाथमेतदिति वाच्यम् । विशेषेण तयोरविरुद्धत्वस्य सिद्धत्वेन तस्यानपेक्षितत्वादित्यतः प्रमाणसहकृतस्यैव विशेषस्य तत्साधकत्वेन केवलस्य तस्यासाधकतया तत्प्रामाणिकत्ववर्णनस्यार्थवत्त्वादिति भावेन तत्प्रामाणिकत्ववर्णनपरतया उत्तरग्रन्थं योजयितुं विशेषमात्रस्य प्रयोजकतामतिप्रसङ्गेन दूषयितुं तच्छङ्कामुत्थापयति एवं तर्हीति । घटपटादावपि भेदाभेदौ स्यातामित्यतिप्रसङ्ग इत्यर्थः । दृष्टेः प्रमाणत्वमप्युपपाद्यमिति भावेनाह प्रमाणभूतेति । चशब्दस्येतरसङ्ग्राहकत्वाद् एवशब्दस्य च तद्य्वावर्तकत्वाद्भाष्ये चैवशब्दयोर्विरोधमाशङ्क्य चशब्दसङ्ग्राह्यस्य एवशब्देनाव्यावर्तितत्वात्तद्द्यावर्तितस्य च चशब्देनासङ्ग्रहान्न तयोर्विरोध इति भावेन तत्सङ्ग्राह्यव्यावर्त्ये दर्शयति चशब्द इत्यादिना । नन्ववयवावयव्यादिषु भेदाभेदग्राहिणी दृष्टिरेव तावदसिद्धा कुतस्तस्याः प्रामाण्यं, येन तन्मूलकत्वाद्भेदाभेदाभ्युपगमस्य स्वेच्छामात्रमूलकत्वाभावादतिप्रसङ्गपरिहारः स्यादित्यतोऽभेदग्राहिणीं दृष्टिं तावदाह उक्तं ह्येतदिति । ‘अभेदेन प्रतीतिश्चे’त्यादिनेति शेषः । अवयवावयव्यादिप्रतीतेरत्यन्तभिन्नघटपटादिप्रतीतितो वैलक्षण्याननुभवस्य प्रतीत्यपलापानुपपत्तिपराहतत्वात्तद्वैलक्षण्यानुभवस्य चाभेदविषयत्वं विनाऽनिर्वाहात्तत्प्रतीतेरभेदग्राहकत्वमिति भावः । ननु च सम्बन्धविषयत्वमात्रेणाप्यसम्बद्धघटपटादिबुद्धितो वैलक्षण्योपपत्तेर्न तदर्थमभेदविषयत्वं तस्याः कल्पनीयमित्यतस्तावता घटापटादिबुद्धिवैलक्षण्यसिद्धावपि सम्बन्धकुण्डबदरादिबुद्धितो वैलक्षण्यानुभवानिर्वाहात्तन्निर्वाहायाभेदविषयत्वमेव कल्पनीयमित्याशयवानाह सम्बद्धेति । एवमभेदग्राहिणीं दृष्टिमुपदर्श्य भेदग्राहिणीं दृष्टिमप्युपदर्शयति अस्ति चेति । नन्वस्तु भेदाभेदग्राहकं दृष्टिद्वयं, तत्प्रामाण्यं तु कुत इत्यतः किमत्र दृष्टिद्वयस्य बाध्यबाधकभावापन्नत्वान्न प्रामाण्यमित्यभिमतं प्रतिपक्षभूतत्वाद्वेति विकल्पद्वयं मनसि निधाय पक्षद्वयमप्यनूद्य दूषयति न चेत्यादिना । उभयत्रापीष्टापत्तिं परिहरति न चैवमिति । पक्षद्वयनिराकरणेन सिद्धमर्थं दर्शयति अत इति । प्रकारान्तराभावादित्यर्थः । प्रामाण्यसमर्थनस्य प्रयोजनमाह प्रमाणतश्चेति ।

### **परिमल **

उक्तं तावदिति । ‘अभेदेन प्रतीतिश्चे’त्यत्राभेदग्राहिणी दृष्टिरस्तीति ‘भेदो नाशे भवेत्तथे’त्यत्र भेदग्राहिहेतुजदृष्टिरस्तीत्युक्तमित्यर्थः ॥ सम्बद्धवस्त्विति । कुण्डबदरादिवस्तुबुद्धित इत्यर्थः । एते इति । दृष्टी इत्यर्थः ॥ अन्यतरेति । इदं रूप्यं नेदं रूप्यमिति दृष्ट्योर्बाध्यबाधक भावापन्नयोर्मध्ये बाध्यदृष्टेरनुवृत्त्यभावदर्शनादिति भावः ।

### **यादुपत्यम्**

उक्तं तावदिति । ‘अभेदेन प्रतीतिश्चेत्यत्रेति शेषः ॥

### **श्रीनिवासतीर्थीया **

अतिप्रसङ्गः घटतदभावयोरपि विरोधाभावरूपः ॥ समुच्चय इति । न केवलं भेदाभेदौ विशेषेणाविरुद्धौ, किन्नाम दृष्टिप्रमाणतश्र्चेत्यर्थः ॥ हेतुजनिता दृष्टिरिति । अनुमानजनिता प्रतीतिरित्यर्थः । एते प्रतीती । अवगतयोः सतोः । अवगतत्वादिति यावत् ॥

### **वाक्यार्थरत्नमाला **

प्रमाणत्वमप्युपपाद्यमितीति । नचैते बाध्यबाधिकेत्यादिना तदुपपादनादिति भावः । कुतस्तस्या इति पाठः । अभेदविषयत्वं विनेति । सम्बन्धादिविषयत्वेन निर्वाहस्य दूषितत्वादिति भावः । प्रागुक्तप्रमेयं स्मारयितुं मूले सम्बन्धेति वाक्यं प्रवृत्तमतस्तदनुसारेण अवतारमाह । ननु च सम्बन्धेति । उपलक्षणया अन्यदपि ग्राह्यं मूले । इष्टापत्तिं परहरतीति । एवं तु नास्ति नात इष्टापत्तिरिति तत्परिहारप्रतीतेरिति भावः ।

