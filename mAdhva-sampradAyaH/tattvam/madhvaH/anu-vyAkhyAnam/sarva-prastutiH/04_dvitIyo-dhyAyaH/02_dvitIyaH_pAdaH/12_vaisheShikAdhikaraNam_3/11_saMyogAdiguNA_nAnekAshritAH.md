+++
title = "११ संयोगादिगुणा नानेकाश्रिताः"

+++


## संयोगश्च विभागश्च भेदश्चैव पृथक् पृथक्

**संयोगादिगुणा नानेकाश्रिताः**

**संयोगश्च विभागश्च भेदश्चैव पृथक् पृथक्**

### **सुधा**

अथापि स्यात् । अवयव्यादीनामवयवादिभिरभेदो नोपपद्यते । एको ह्यवयव्यनेके चावयवाः । तदभेदेऽवयवानामप्यभेदोऽवयविनो वा भेदः प्रसज्येत । तथा गुणाश्च केचिदनेकाश्रिताः । एकैव हि संयोगव्यक्तिर्द्वयोर्द्वयोर्वर्तते । तथा विभागव्यक्तिरपि । सङ्ख्या च द्विविधा । एकत्वानेकत्वभेदात् । तत्रैकत्वस्यैकद्रव्यगतत्वेऽपि द्वित्वादिकमनेकाश्रितम् । एवं पृथक्त्वमपि द्विविधम् । एकपृथक्त्वमनेकपृथक्त्वं च । तत्रैकपृथक्त्वस्यैकद्रव्यवृत्तित्वेऽपि द्विपृथक्त्वादिकमने(कद्रव्याश्रि)काश्रितमेव । एवञ्च गुणानां गुणिनैक्ये संयोगाद्याश्रयानेकद्रव्याभेदो वा संयोगादिभेदो वाऽऽपद्येत । सामान्यं चैकमनेकाश्रितम् । तस्य व्यक्त्यभेदे व्यक्तीनामप्यभेदः सामान्यस्य वा भेदः प्रसज्येतेत्यतः संयोगविभागपृथक्त्वानां तावदनेकाश्रितत्वं नास्तीत्याह संयोगश्चेति ।

## **अनुव्याख्यानम्**

***संयोगश्च विभागश्च भेदश्चैव पृथक् पृथक् ॥***

भेद इति पृथक्त्वमुच्यते । चशब्दा इतरेतरयोगे । पृथक्पृथगेव एकैकद्रव्याश्रिता एवेत्यर्थः । ततश्चैकेन गुणेनाभिन्नत्वे द्रव्ययोरप्यभेदः स्यादित्यतिप्रसङ्गस्यापादकासिद्धिः । अनेकद्रव्याभिन्नत्वे गुणस्यापि भेदः स्यादित्यस्येष्टापत्तिदूषणमित्युक्तं भवति ।

### **शेषवाक्यार्थचन्द्रिका**

ननु संयोगविभागादेरेकैकद्रव्याश्रितत्ववर्णनस्य पूर्वेण सङ्गत्यभावात् तत्परोत्तरग्रन्थानर्थक्यमाशङ्क्याव्यवहितपूर्वेण तस्य सङ्गत्यभावेऽपि ‘अभेदेन प्रतीतिश्च कार्यकारणपूर्वके’ इत्यादिव्यवहितपूर्वग्रन्थोक्तगुणगुण्याद्यभेदे प्राप्तानुपपत्तिपरिहारेण तदुपपादकतया तत्सङ्गतिसम्भवान्न तत्परोत्तरग्रन्थानर्थक्यमिति भावेन तत्सङ्गततया उत्तरग्रन्थं योजयितुं तद्वाक्यार्थमाक्षिपति अथापि स्यादिति ॥ अवयवानामप्यभेद इति । नीलतन्त्वभिन्नपटाभिन्नस्य पीततन्तोर्नीलतन्त्वभेदः स्यात् । यद्यदत्यन्ताभिन्नेनात्यन्ताभिन्नं तत्तेनात्यन्ताभिन्नमिति नियमादिति भावः । अवयविनो वा भेद इति ॥ अत्यन्तभिन्नानेकावयवात्मकत्वादिति भावस् तथेति । एकैव विभागव्यक्तिर्द्वयोर्द्वयोर्वर्तत इत्यर्थः । संयोगाद्याश्रयानेकद्रव्याभेद इति । घटभिन्नपटस्यापि घटाभेदः स्यादित्यर्थः । यद्यदत्यन्ताभिन्नेनात्यन्ताभिन्नं तत्तेनात्यन्ताभिन्नमिति व्याप्तेरिति भावः संयोगादिभेदो वेति । अत्यन्तभिन्नानेकद्रव्याभिन्नत्वादिति भावः ॥ व्यक्तीनामप्यभेद इति । घटाभिन्नद्रव्यत्वाभिन्नपटस्यापि घटाभेदः स्यादुक्तव्याप्तेरिति भावः ॥ सामान्यस्य वेति । अत्यन्तभिन्नानेकद्रव्याभिन्नत्वादिति भावः । नरत्वादिकमप्येवमित्यादिना सामान्यस्यापि तन्निरूपणात्तावदित्युक्तम् ॥ पृथक्त्वमुच्यत इति । ननु च परेण द्विपृथक्त्वस्यैवानेकाश्रितत्वेनाङ्गीकारात्तस्यैवानेकाश्रयत्वाभावोपपादनार्थं प्रवृत्तेऽत्र वाक्ये भेद इति द्विपृथक्त्वमुच्यत इत्येव व्याख्यातत्वात् पृथक्त्वमुच्यत इति कथं व्याख्यानमिति चेन्न । प्रसङ्गात् पृथक्त्वमात्रस्य अनेकाश्रयत्वाभावोपपादनार्थं प्रवृत्तमूलगतभेदशब्दानुसारेण तथा व्याख्यानसम्भवात् । अत एव घटाद्भिन्नः पट इत्युदाहरणमप्युपपन्नम् अन्यथैकपृथकत्वस्यैकैकाश्रयत्वपरतादृशोदाहरणासङ्गतेरिति ध्येयम् ॥ इतरेतरयोग इति । ननु चात्र संयोगादिष्वेकद्रव्याश्रितत्वरूपपृथक्त्वसमुच्चयार्थतयैव चशब्दाः कुतो न व्याख्याता इति चेत् । उच्यते । स्यादेतदेवं यद्येकाश्रितत्वमात्रमत्र विधेयं स्यात् । न चैवम् । पृथगित्येवाश्रवणात् । किन्त्वेकैकद्रव्याश्रितत्वमेव पृथक् पृथगित्युक्तत्वात् । तत्सम्बन्धश्च न प्रत्येकं संयोगादौ सम्भवति । किन्तु मिलितेष्वेव । ततश्च साहित्यप्रतियोगिनां संयोगादीनां परस्परानपेक्षाणामेककार्यसम्बन्धाभावेन समुच्चयस्य बाधितत्वान्न समुच्चयार्थत्वं युक्तं, किन्तु तेषां परस्परसापेक्षाणामेककार्यसम्बन्धादितरेतरयोगस्यैव न्यायप्राप्तत्वात्तदर्थतया व्याख्यानमित्याशयात् । एकेन गुणेनेति । एकेन संयोगादिनेत्यर्थः ।

### **परिमल **

संयोगविभागपृथक्त्वानां तावदिति । नरत्वादिकमप्येवमिति सामान्यस्यानेकवृत्तित्वं नास्तीति वक्ष्यतीति तावच्छब्दार्थः । एवकारान्वयेनानूद्यार्थमाह पृथक्पृथगेवैकैकव्याश्रिता एवेत्यर्थ इति ॥ एकेन गुणेनेति । संयोगेनेत्यर्थः ।

### **यादुपत्यम्**

इतरेतरयोग इति । ननु संयोगादिष्वेकद्रव्याश्रितत्वरूपपृथक्त्वसमुच्चय एव कुतो न चशब्दो व्याख्यात इति चेत् । उच्यते । स्यादेतदेवं यद्येकाश्रितत्वमात्रमत्र विधेयं स्यात् । न चैवम् । पृथक् पृथगित्युक्तत्वात् । किन्त्वेकैकाश्रितत्वम् । तत्सम्बन्धश्च न प्रत्येकं संयोगादौ सम्भवति किन्तु मिलित एव । अतः साहित्यप्रतियोगिनामेककार्यसम्बन्धे इतरेतरयोगस्य विहितत्वादितरेतरयोग एव व्याख्यात इति द्रष्टव्यम् ॥ गुणेनेति । संयोगादिनेत्यर्थः ।

### **श्रीनिवासतीर्थीया **

तदभेदे एकेनावयविनाऽनेकेषामवयवानामभेदे । अभेदो यद्यदभिन्नाभिन्नं तत्तेनाभिन्नमिति व्याप्तेरिति भावः । एतव्द्याप्तिबलादेवोत्तरत्राप्यभेदोपपादनं द्रष्टव्यम् । भेदो ऽनेकावयवाभिन्नत्वादित्यर्थः । एवमुत्तरत्रापि भेदोपपादनं ज्ञेयम् । भेदो ऽनेकत्वम् ॥ एकद्रव्यगतत्वेऽपीति । तथा न तेनाभेदो युक्त उक्तदोषाभावादिति भावः । एवमुत्तरवाक्यभावोऽपि ज्ञेयः । द्रव्याभेदः द्रव्याणामभेदः । तस्य सामान्यस्य । द्रव्यगुणकर्माणि व्यक्तय उच्यन्ते । द्रव्ययोरिति पूर्वोत्तराभ्यां सम्बद्ध्यते ॥ आपादकासिद्धिरिति । संयोगादेर्गुणस्यानेकत्वेनैकेन गुणेनाभिन्नत्वं नास्तीत्यापादकासिद्धिरित्यर्थः ।

### **वाक्यार्थरत्नमाला **

यद्यदत्यन्ताभिन्नेति । न चात्र दृष्टान्ताभावः । यावद्रव्यभाविरूपादिनाऽत्यन्ताभिन्नेन पटादिद्रव्येणात्यन्ताभिन्नस्य पटादेरेवोक्तरूपादिनाऽत्यन्ताभेदसत्वात्तत्र व्याप्तिग्रहोपपत्तेर् अवयविनस्त्वेकत्वेऽपि न कश्चिद्दोषः । आकाशस्य स्वावयवैरभेदवदवयवानामप्यभेदस्यांगीकृतत्वादिति तत्रैकवचनं यत्तद्विप्राणामिति उत्तरानुव्याख्यानमूले उक्तेराकाशावयवानां वा दृष्टान्तत्वम् ईश्वरगुणक्रियादीनां वा सर्वे सर्वगुणात्मानः सर्वकर्तार इति परमतः सेतून्मानेत्यधिकरणानुव्याख्यानमूलानुसारात् । अव्याकृतब्राह्मणे गुणानां परस्परात्मकत्वोक्तेश्च । इन्द्रायाहि चित्रभानो इत्येतदृग्भाष्यस्थाभिदेत्येतट्टीकायाम्, ननु चितेस्तत्वादीनां भगवद्धर्माणां कथं ज्ञानतेजोधर्मत्वमित्यत उक्तम् । अभिदेति । ज्ञानतेजसोः परमेश्वरेण अभिदाकारणेनोक्तं युक्तमित्यर्थ इति उक्तेश्च । नन्वेवं व्याप्तौ घटादिरूपादिषु व्यभिचारः । यद्रूपं येन रसेनात्यन्ताभिन्नेन पटेनात्यन्ताभिन्नं भवति तत्तेन रसेनात्यन्ताभिन्नं नेति व्याप्यस्य व्यापकाभाववति वृत्तेरिति चेदत्र ब्रूमः । यावद्रव्यभाविषु पुरुषादिषु परस्परात्यन्ताभेदस्यापि सत्वेन व्यभिचाराभावात् । तत्रापि व्याप्तिग्रहसम्भवाच्च । अयावद्रव्यभाविषु तु अत्यन्ताभेदस्यैवाभावेन व्याप्यविरहादेव व्यभिचाराभावः । उक्तं चान्यथाख्यातिस्थलीय एवं खण्डो गौः शुक्लः पट इत्यादय इत्येतद्विवरणोक्तातिप्रसङ्गनिरासावसरे ।

ननु च गुणादीनामाश्रयेण परस्परं चाभेदो भगवतो मुनेः सिद्धान्तः । क्वचिद्भेदाभेदौचेत्यादि । सविशेषत्वाङ्गीकारादिति परिहारश्च । उक्तं च तट्टीकायां क्वचिदित्ययावद्रव्यभाविगुणादिस्थले गुणादीना माश्रयेण परस्परसविशेषाभेदाङ्गीकारान्नानुपपत्तिरित्याह । सविशेषत्वेतीति ज्ञेयम् । क्वचिदयावद्द्रव्यभाविगुणस्थदिस्थले गुणादीनामाश्रयेण तत्तस्थले एतेषां दृष्टान्तानामुपयोगो ज्ञेयः । सिद्धान्तिनं प्रति शङ्कित्रा एतत्प्रकरणेऽवयवानामभेदादिकमापाद्यते । तदनुसारेणैतेषु दृष्टान्तेषु मध्ये स्वपरसम्मतो वाऽस्मन्मात्रसंमतोवा दृष्टान्तो ज्ञेयः । एवमवयवादिष्वपि व्यभिचाराभावो बोध्य इति । तथाविभागेत्यत्रत्यं तथेत्येतदुपादत्ते । तयेतीति । सामान्यस्यापि तन्निरूपणादिति । अवयविसङ्ख्ययोस्त्वनेकाश्रितत्वेऽपि नाश्रयाभेदप्रसक्तिरिति तु वक्ष्यत इति भावति शेषः । अन्यथा संयोगविभागपृथक्त्वसामान्यानामनेकाश्रितत्वनिरासेनाश्रयाभेदाप्रसंगेऽप्यवयविसङ्ख्ययोस्तदनिरासप्रयुक्तन्यूनताशङ्का स्यात् । अत्रायं विवेकः । यत्संख्याश्रयाभेदनिराकरणमुत्तरत्र क्रियते तत्तु मूलात्तल्लाभ आनुषङ्गिकः । तन्मात्रेणोक्तशङ्कापरिहारस्यापि सिद्धेरिति भावेन । न तु स्वतन्त्रतया । अत एव सामान्ये तन्निराकरणपरग्रन्थस्येदानीं सामान्यस्येत्यादिरूपेणावतारकरणेऽपि सङ्ख्यायां तन्निराकरणपरस्य तथावताराभावः । अवयविनि तन्निराकरणं त्वनुभाष्यासंस्पृष्टं स्वयमेव मूलकृताक्रियत इति । भेदशब्दस्य स्वरूपभेदादिपरताव्युदासाय पराभिमतपृथग्व्यवहारासाधारणरूप पृथक्त्वलाभाय तदर्थकतया तं व्याचष्टे । भेद इतीति मूलम् । द्विपृथक्त्वस्यैवेति । द्विपृथक्त्वादेरेवेत्यर्थः । एवमुत्तरत्र । पृथक्त्वमात्रस्येति । एकपृथक्त्वसाधारण्येन समस्तपृथक्त्वस्येत्यर्थः । उदाहरणमपीति । उत्तरत्रेतिशेषः । उपलक्षणं चैतत् । अत एवैकपृथक्त्वे पार्थक्यमङ्गीकृत्यद्विपृथक्त्वादौ पार्थक्याभावाशङ्कापरिहाराय भिन्ना इत्युत्तरभाष्यं प्रवृत्तमित्यपि ज्ञेयम् । समुच्चेयपक्षमङ्गीकृत्य मूलकृताऽभ्युपगतमितरेतरयोगपक्षं समुच्चयपक्षे बाधकोपदर्शनपूर्वकं स्पष्टयितुं समुच्चयपक्षमाशङ्कते । ननु चेति । एकद्रव्याश्रितत्वेति । एकमात्रद्रव्याश्रितत्वरूपेत्यर्थः । ततश्च न केवलं संयोगः पृथगपि तु विभागोऽपि । तथा न केवलं विभागोपि तु भेदोपीति समुच्चयार्थतयैव व्याख्यानं कुतो न कृतमित्यर्थः । एकाश्रितत्वमात्रमिति । एकैकमात्राश्रितत्वमात्र इत्यर्थः । यद्वक्ष्यति । एकैकद्रव्यमात्राश्रितत्वसाधनमिति । तत्सम्बन्धश्चेति । एकैकद्रव्याश्रितत्वरूपकार्यसम्बन्धश्चेत्यर्थः । एतत्स्पष्ठनीयमस्ति ।

------------------------------------------------------------------------

अन्योन्यप्रतियोगेन ह्युभयोरपि दृश्यते

**अन्योन्यप्रतियोगेन ह्युभयोरपि दृश्यते**

### **सुधा**

ननु घटपटसंयोगविभागभेदा घटपटसम्बन्धितयाऽनुभूयन्ते । तत्कथमेकैकाश्रिताः । तथात्वे चैकैकस्मिन्नेव संयुक्तादिप्रत्ययप्रसङ्गम् इत्यत आह अन्योन्येति ।

## **अनुव्याख्यानम्**

***अन्योन्यप्रतियोगेन ह्युभयोरपि दृश्यते ॥***

प्रतियोगः प्रतियोगित्वम् । अन्योन्यस्य प्रतियोगोऽन्योन्यप्रतियोग; । यत्संयोगादिरुभयोरपि दृश्यते तदन्योन्यप्रतियोगेन हि निमित्तेन । अत्रोभयोरपीत्यनेकोपलक्षणम् । भेदस्य बहुसम्बन्धितयाऽपि प्रतीतेः । एतदुक्तं भवति । घटप्रतियोगिकः संयोगादिः पटेऽस्ति । तथा पटप्रतियोगिको घटेऽस्ति । तस्मादुभयसम्बन्धितया प्रतिभासोऽतिप्रसङ्गाभावश्च युज्यत इति ।

### **शेषवाक्यार्थचन्द्रिका**

अन्योन्यप्रतियोगेनेत्युत्तरग्रन्थानर्थक्यमाशङ्क्य संयोगादीनामनेकाश्रितत्वसाधकप्रमाणस्यैकाश्रयत्वबाधकस्य चान्यथासिद्धिव्युत्पादनेन निरासार्थत्वान्न तदिति भावेन तत्परतया तद्योजयितुमनेकाश्रितत्वसाधकमेकाश्रयत्वे बाधकं चाशङ्कते नन्विति ॥ भेदस्य बहुसम्बन्धितयाऽपीति । अत्र भेदस्येत्युपलक्षणम् । संयोगादेरित्यपि द्रष्टव्यम् । अत एवोत्तरत्र संयोगस्यापि संयुक्ताविमौ संयुक्ता इमे इति बहुसम्बन्धितया प्रतीत्युदाहरणमिति ध्येयम् । कथमनेन परोक्तसाधकस्य बाधकस्य चान्यथासिद्धिसमर्थनमित्यत आह एतदुक्तं भवतीति ॥ अतिप्रसङ्गाभावश्चेति । एकस्मिन्नेव संयुक्तादिप्रत्ययप्रसङ्गरूपातिप्रसङ्गाभावश्चेत्यर्थः ।

### **परिमल **

भेदस्य बहुसम्बन्धितयेति । एते पृथगिति बहुसम्बन्धितया पृथक्त्वस्य प्रतीतेरित्यर्थः । अतिप्रसङ्गाभावश्चेति । एकस्मिन्नेव संयुक्तादीत्युक्तातिप्रसङ्गस्याभावश्चेत्यर्थः ।

### **यादुपत्यम्**

अतिप्रसङ्गाभावश्चेति । एकस्मिन्नेव संयुक्तादिप्रत्ययप्रसङ्गम् इत्यतिप्रसङ्गश्चेत्यर्थः ।

### **श्रीनिवासतीर्थीया **

सम्बन्धितयेति । घटपटयोः संयोग इति घटपटोभयाश्रितत्वेनेत्यर्थः । तथात्वे एकैकाश्रितत्वे । ननु तर्ह्येकैकाश्रितत्वे एकस्मिन्संयुक्तादिप्रत्ययः स्यादित्यतिप्रसङ्ग इति चेत्तत्राह अतिप्रसङ्गाभावश्चेति । एकैकाश्रितत्वेऽपि प्रतियोगिनिरूप्यत्वात्तदप्रतीतौ धर्मिभूतैकैकमात्रप्रतीतौ तत्र संयोगो न प्रतीयत इत्यर्थः ।

### **वाक्यार्थरत्नमाला **

संयोगश्च विभागश्च भेदश्चेत्यस्यानुवृत्तिमाश्रित्याह । यत्संयोगादिरिति मूलम् । वक्ष्यति च । अन्यथाधर्मीति टीकायाम् ।

