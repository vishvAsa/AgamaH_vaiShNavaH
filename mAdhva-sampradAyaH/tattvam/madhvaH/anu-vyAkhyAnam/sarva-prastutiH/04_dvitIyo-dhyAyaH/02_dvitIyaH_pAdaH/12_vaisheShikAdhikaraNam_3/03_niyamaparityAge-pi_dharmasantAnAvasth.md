+++
title = "०३ नियमपरित्यागेऽपि धर्मसन्तानावस्था"

+++


## पदार्थानियमेऽपि हि

**नियमपरित्यागेऽपि धर्मसन्तानावस्था**

**पदार्थानियमेऽपि हि**

### **सुधा**

ननु धर्मा धर्मितो भिन्ना एव । न चोक्तदोषः । नैयायिकादिभिः परमाण्वारम्भवादिभिः षडेव पदार्था इति नियमस्यानङ्गीकृतत्वात् । धर्मपदार्थस्य पृथगङ्गीकृतत्वाच्च । तथा च भिन्नधर्मसंसर्गवशात्सर्वव्यवहारोपपत्तौ न तदन्यथाऽनुपपत्त्या विशेषसिद्धिरित्यत आह पदार्थेति ।

## **अनुव्याख्यानम्**

***...... ...... ......पदार्थानियमेऽपि हि ॥***

***धर्मस्य धर्मसन्तानादनवस्था(ऽऽकरो)खनिर्भवेत् ॥***

पदार्थानां षडेवेति नियमाभावपक्षेऽपि हि यस्माद्धर्मस्य धर्मसन्तानादनवस्थाया आकरो भवेदयं पक्षः, तस्माद्धर्मधर्माणामाश्रयाभेदेऽवश्यमङगीकार्ये तत्र धर्मधर्म्यादिव्यवहारान्यथाऽनुपपत्त्या विशेषोऽङ्गीकरणीय इति योज्यम् । खनिर् आकरः ।

### **शेषवाक्यार्थचन्द्रिका**

ननु ‘पदार्थानियमेऽपि ही’त्युत्तरवाक्ये धर्मानवस्थाप्रसञ्जनेन धर्माणां स्वाश्रयतोऽत्यन्तभिन्नत्वनिराकरणं क्रियते । तदनर्थकम् । प्रकृतानुपयोगात् । न चात्यन्तभिन्नधर्मसंसर्गवशाद्विशेषसाधकव्यवहारोपपत्तिशङ्कानिरासार्थं तदिति वाच्यम् । षट्पदार्थातिरेकः स्यादिति पूर्वग्रन्थे पदार्थनियमभङ्गापादनेनैव धर्माणां स्वाश्रयतोऽत्यन्तभिन्नत्वनिराससिध्द्या पुनस्तदाश्रयणेनान्यथासिद्धिशङ्कानुदयाद् इत्यतो नियमवादिनं प्रति नियमभङ्गापादनसम्भवेन तेन धर्माणां स्वाश्रयतोऽत्यन्तभेदनिराससिध्द्या तदाश्रयणेन पुनस्तस्यान्यथासिद्धिशङ्कानुदयेऽपि पदार्थानियमवादिनं नैयायिकं प्रति तन्नियमभङ्गस्येष्टापादनतयाऽसम्भवेन तेन धर्माणां स्वाश्रयतोऽत्यन्तभेदनिरासासिद्ध्याऽनियमवादिनस्तदाश्रयणेन विशेषसाधकव्यवहारस्यान्यथासिद्धिशङ्कासम्भवेन तन्निरासार्थतया तं प्रत्यप्यनवस्थाप्रसङ्गेन भेदनिराकरणस्यार्थवत्वान्न तत्परोत्तरभाष्यवैयर्थ्यमित्यभिप्रेत्यानियमपक्षेऽपि तद्भेदनिरासपरतयोत्तरभाष्यं योजयितुमनियमपक्षमाश्रित्यान्यथासिद्धिशङ्कामुत्थापयति नन्विति । ननु धर्माणां षड्भ्योऽतिरेके षडेवेति नियमभङ्गप्रसङ्गादनतिरेके च षट्स्वन्तर्भावानुपपत्तेर्न धर्मिणो भिन्नत्वाश्रयणं युक्तमित्याशङ्क्यङ्क्य निषेधति न चेति । तत्कुत इत्यतोऽतिरिक्त्वपक्षोकां दोषं परिहरति नैयायिकादिभिरिति । आदिपदेन तदेकदेशिमतपरिग्रहः । परमाण्वारम्भवादिभिरिति क्वचित्पट्यते तत्स्वरूपकथनमित्यवधेयम् । धर्मपदार्थस्य पृथगङ्गीकारेणानतिरेकानभ्युपगमान्न तत्पक्षोक्तान्तर्भावानुपपत्तिरपीत्याह धर्मपदार्थस्येति ॥ सर्वव्यवहारेति । धर्मधर्म्यादिव्यवहारेत्यर्थः ।

### **परिमल **

वैशेषिकपरीक्षायां नैयायिकादिदूषणमनुचितमित्यत उक्तं परमाण्वारम्भवादिभिरिति । उभयेषामन्यारम्भवादित्वाददोष इति भावः ॥ धर्मपदार्थस्येति । तद्गतत्वादिप्रागुक्तधर्मपदार्थस्येत्यर्थः ॥ सर्वव्यवहार इति । तन्तुषु पटः शुक्लः पट इत्यादिप्रागुक्त इत्यर्थः ।

### **यादुपत्यं**

नैयायिकादिभिरिति । वैशेषिकभिन्नैस्तार्किकादिभिरित्यर्थः ।

### **श्रीनिवासतीर्थीया **

उक्तदोषः द्रव्यत्वाद्यन्तर्भावसम्बन्धरूपः ।

### **वाक्यार्थरत्नमाला **

नियमवादिनं प्रतीति । वैशेषिकं प्रतीत्यर्थः । अर्थवत्वान्नतत्परेति । अत्रार्थवत्वादित्यनन्तरं तस्मादिति पूरणीयम् । बुध्याविवेकेनार्थवत्वम् । ततश्च न तत्परेति वा योज्यम् । धर्मधर्म्यादिव्यवहारे इत्यर्थ इति । ज्ञातत्वाज्ञातत्वादिव्यवहार आदिपदार्थः ।

