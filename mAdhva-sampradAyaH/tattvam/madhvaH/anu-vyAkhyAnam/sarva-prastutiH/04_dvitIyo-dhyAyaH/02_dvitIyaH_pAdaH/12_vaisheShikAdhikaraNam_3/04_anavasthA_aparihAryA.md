+++
title = "०४ अनवस्था अपरिहार्या"

+++


## सामान्यस्यापि सामान्यं गुणस्यापि गुणो ह्यतः

**अनवस्था अपरिहार्या**

**सामान्यस्यापि सामान्यं गुणस्यापि गुणो ह्यतः**

### **सुधा**

नन्वस्त्येव द्रव्यादिधर्मेष्वस्तित्वादिष्वप्यस्तित्वादिकम् । तच्चाश्रयतो भिन्नमेव । न चैवं धर्मस्यानवधिकधर्मसन्तानादनवस्थादोषः । उत्पत्तिज्ञप्तिप्रतिबन्धकत्वाभावेनादोषत्वात् । यथाऽऽहुः ‘मूलक्षयकरीं प्राहुरनवस्थां हि दूषणमि’ति । यदर्थमुत्तरोत्तरानुसरणं तन्मूलमुत्पत्तिर्ज्ञप्तिर्वा । ततो भिन्ननिमित्ततयोपपद्यमानो व्यवहारो न विशेषमाक्षेप्तुमलमित्यत आह सामान्यस्यापीति ।

## **अनुव्याख्यानम्**

***सामान्यस्यापि सामान्यं गुणस्यापि गुणो ह्यतः ॥***

***नाङ्गीकृतः ...... ...... .......***

सामान्यस्य गोत्वादेः, सामान्यं सत्तालक्षणम् । गुणस्य च रूपादेः, सङ्ख्यापृथक्त्वादिगुणो ऽत अनवस्थाभयादेव हि नाङ्गीकृतः ।

अयमाशयः । सामान्यस्यापि सामान्यं तावत्परेण नाङ्गीकृतम् । तथा गुणस्यापि गुणो नाङ्गीकृतः । तत्कस्मादिति वक्तव्यम् । तावत्प्रतीत्यभावात् । सद्गोत्वं चतुर्विंशतिगुणा रूपाद्रसः पृथगिति प्रतिभासस्य दुरपन्हवत्वात् । न च न सद्गोत्वमित्यादि बाधकमस्ति येन प्रतीतस्यापि परित्यागः । गोत्वं न सत्तावदपरसामान्यशून्यत्वाद्विशेषवत्, गुणा न गुणवन्तोऽद्रव्यत्वात्क्रियावदित्यादिबाधकमस्तीति चेन्न । विपक्षे बाधकाभावेनाप्रयोजकत्वात् । दृष्टान्तयोः(श्च) साध्यविकलत्वाच्च । यदि गोत्वादौ सत्ता स्यात्तदा सत्तायामपि स्यात् । तथा चात्माश्रयत्वमिति चेन्न । सत्तान्तरत्वोपपत्तेः । किञ्च प्रतीते किमात्माश्रयता करिष्यति । अन्यथा प्रमेयत्वादीनां केवलान्वयित्वं न स्यात् । आत्माश्रयभयाद्यतः प्रमेयत्वादिव्यावृत्तिस् तस्यैव विपक्षत्वात् । उक्तं च ‘कथं स्ववृत्तिरिष्टा चेद्यथाऽन्यत्रेति गृह्यताम् । प्रमाणं शरणं वृत्तौ न भिन्नाभिन्नतेयते’ इति । गुणानामपि गुणवत्वे द्रव्यलक्षणयोगाद्द्रव्यतापत्तिरिति चेन्न । प्रतीतिमनुरुध्य लक्षणान्तरस्य कर्तव्यत्वात् । तस्मात्सामान्ये सामान्यं गुणे च गुणः । अनवस्थाभयादेव नाङ्गीक्रियत इत्येव वक्तव्यम् । यथाऽऽह ‘व्यक्तेरभेदस्तुल्यत्वं सङ्करोऽथानवस्थितिः । रूपहानिरसम्बन्धो जातिबाधकसङ्ग्रहः ’ इति । न चानवच्छिन्ना सामान्यपरम्परागुणपरम्परा चोत्पत्तिज्ञप्तिप्रतिबन्धे हेतुः । तथा च यथा सा दूषणं तथा प्रकृताऽपि दूषणमेव । न चेत्साऽपि न स्यादिति सामान्यादेरपि सामान्याद्यङ्गीकार्यं स्यात् । यदि कथञ्चिज्ज्ञप्तिप्रतिबन्धकत्वं तत्र व्युत्पाद्येत । तर्हि वयमप्यत्र तद्य्वुत्पादयिष्याम इति ।

### **शेषवाक्यार्थचन्द्रिका**

ननूत्तरग्रन्थे सामान्यादौ सामान्याद्यनभ्युपगमस्यानवस्थानिमित्तकत्व मुच्यते तदनर्थकमित्याशङ्क्य धर्मानवस्थाया विपक्षे बाधकोपदर्शनमुखेन दूषणत्वोपपादनार्थत्वान्न तदिति भावेन तत्परतयोत्तरग्रन्थं योगयितुं धर्मानवस्थाया दूषणत्वानुपपत्तिशङ्कामुत्थापयति नन्विति । उत्पत्तिज्ञप्तिप्रतिबन्धकत्वेनानवस्थाया दूषणत्वे नियामकमाह यताऽऽहुरिति । नन्वत्र मूलक्षयकरत्वमनवस्थाया दूषणत्वे नियामकमुक्तं न तूत्पत्तिज्ञप्तिप्रतिबन्धकमिति कथमस्योक्तार्थनियामकत्वेनोपन्यास इत्यत आह यदर्थमिति ॥ व्यवहार इति । द्रव्यादिधर्माणां द्रव्येण, धर्मधर्माणां च स्वाश्रयेण सामानाधिकरण्यव्यवहार इत्यर्थः ॥ विशेषमिति । द्रव्यादिषु द्रव्यादिधर्मेषु चेति शेषः । ननु सामान्यादौ सामान्याद्यनभ्युपगमस्य तत्साधकप्रमाणाभावबाधकप्रमाणसद्भावनिबन्धनत्वादनवस्थानिबन्धनत्वमेव तावदसिद्धम् । तन्निबन्धनत्वेऽपि वा सामान्यानवस्थाया उत्पत्त्यादिप्रतिबन्धकत्वेनैव दूषणत्वसम्भवात्तदप्रतिबन्धकत्वेऽपि दूषणत्वासिद्धेरेव तदप्रतिबन्धकत्वेऽपि वा तस्या अप्यदूषणत्वमिष्टमेवेति कथं तद्दृष्टान्तेन धर्मानवस्थाया दूषणत्वसिद्धिरित्यतस्तदुपपादयति अयमाशय इति । सामान्यादौ सामान्याद्यनङ्गीकारः किं साधकाभावनिबन्धनः किं वा बाधकसद्भावनिबन्धन इति विकल्पद्वयं मनसि निधायाद्यमनूद्य दूषयति न तावदिति । बाधकमपि न सद्गोत्वमित्यादिप्रत्यक्षं वाऽभिमतमनुमानं वेति विकल्पद्वयं मनसि निधायाद्यं दूषयति न चेति । आदिपदेन न चतुर्विंशतिगुणा न रूपाद्रसः पृथगित्यादिप्रत्यक्षपरिग्रहः । योग्यानुपलम्भबाधेन तादृशप्रत्यक्षासिद्धेर्न तद्बाधकमिति भावः । द्वितीयमाशङ्कते गोत्वमिति ॥ दृष्टान्तयोरिति । विशेषस्य सत्ताशून्यतायाः क्रियायाश्च गुणशून्यतायाः प्रतिवादिनो ममासिद्धेरिति भावः । आद्यप्रयोगेऽप्रयोजकत्वपरिहारमाशङ्कते यदीति ॥ सत्तायामपि स्यादिति । अविशेषादिति भावः । इष्ठापत्तिं परिहरति तथा चेति । सत्तान्तरत्वेति । तथा च नात्माश्रयत्वमिति भावः । अङ्गीकृत्य चैतदुक्तम् । वस्तुतस्तु तत्सत्तावत्वापादनेऽपि नानुपत्तिरित्यभिप्रेत्यात्माश्रयत्वस्यादोषतां विपक्षे बाधकदर्शनेनोपपादयति किञ्चेति ॥ स्ववृत्तिरिति । प्रमेयत्वादेः स्ववृत्तिप्रसङ्गे तदाक्षेपोऽयं प्रमेयत्वादीनां स्ववृत्तिः कथमिष्टेति चेदिति । आश्रयाश्रयिभावस्य भेदव्याप्तत्वान्न स्ववृत्तिः सम्भवतीति भावः । उत्तरमाह यतेति । यथाऽन्यत्र स्वभिन्ने घटादौ प्रमेयत्वस्य वृत्तिरिष्यते तथा स्वस्मिन्नपि वृत्तिर्गृह्यतां स्वीक्रियतामित्यर्थः । तत्र वृत्तिप्रयोजकस्य भेदस्य सत्वादुपपद्यते वृत्तिः, अत्र तु न तथेत्याशङ्क्याह प्रमाणमिति । उपलक्षणमेतत् । अवृत्तौ प्रमाणाभाव एव शरणमित्यपि द्रष्टव्यम् । यतः प्रमाणमेव वृत्तौ शरणं न भेदो यतश्च प्रमाणाभावा एवावृत्तौ शरणं नाभेद इति । ततश्च वृत्तौ प्रमाणस्यैव नियामकत्वेन भेदस्यानियामकत्वादभेदेऽपि प्रमाणबलात्स्ववृत्तिरुपपन्नेति भावः । द्वितीयानुमानेऽप्यप्रयोजकत्वमाशङ्क्य परिहरति गुणानामपीत्यादिना । एवं सामान्यादौ सामान्याद्यनभ्युपगमस्यान्यनिमित्ततां परिहृत्य अनवस्थानिमित्ततां निगमयति तस्मादिति । सामान्ये सामान्यानङ्गीकारस्यानवस्थामूलकत्वमुदयनसम्मतं चेत्यभिप्रेत्य तद्वाक्यमुदाहरति यथाऽऽहेति । अस्यार्थः । अनेकासु व्यक्तिषु सङ्गतिग्रहणस्यानन्त्यव्यभिचाराभ्यामशक्यत्वात्तदर्थमनुवृत्तप्रत्ययनिर्वाहाय च जातिरङ्गीकरणीया । व्यक्तिभेदाभावे तु स्वरूपेणैव निर्वाहाद्य्वर्था जातिरिति व्यक्त्यभेदो जातिबाधकः । तुल्यत्वं नाम जात्याश्रयव्यक्तीनामन्यूनानधिकत्वम् । अयं भावः । घटादिष्वेकयैव जात्या सङ्गतिग्रहणाद्युपपत्तौ परापरभावानापन्नतावन्मात्रव्यक्तिवृत्तिकरीरत्वादिरूपद्वितीयजात्यङ्गीकारो निष्प्रामाणिक इति तुल्यत्वं जात्यन्तरसद्भावे बाधकम् । परस्परपरिहारेणैव वर्तमानयोर्जात्योरेकत्र समावेशः सङ्करः । स च जातिबाधकः । अन्यथा गोत्वाश्वत्वयोरप्येकत्र समावेशसम्भावनया गौस्तिष्ठतीत्युक्ते तत्राश्वत्वस्यापि शङ्कितत्वान्नाश्व इति निश्चयाभावेन क्वापि प्रवृत्तिनिवृत्ती न स्यातामिति । तथाऽनवस्थितिरपि सामान्यनिष्ठजातेर्बाधिका । तथा हि । अनुवृत्तप्रत्ययनिर्वाहाय व्यक्ताविव जातावपि यदि जातिः कल्प्येत तदा कल्पितायामपि जतौ तन्निर्वाहाय जातिरङ्गीकरणीयेत्यनन्तजातिकल्पनायामनवस्था । तथा विशेषेषु जातिसद्भावे समानधर्माक्रान्तत्वेन कदाचित्संशयहेतुत्वस्यापि सम्भवादत्यन्तव्यावृत्तिबुद्धिजनकत्वाभावेन विशेषरूपताव्याघातो बाधकः । समवाये सामान्याभ्युपगमे व्यक्तेरभेदस्तावदेको बाधकः । सम्बन्धाभावश्चापरः । समवायतन्निष्ठजातिरूपसम्बन्धिनोरद्रव्यत्वेन संयोगाभावात्समवाय एव हि तत्र सम्बन्धो वाच्यः। तत्र जात्याश्रयत्वेनाभिमतसमवायव्यतिरिक्तसमवायान्तरानङ्गीकारे स्वात्मनि वृत्तिः प्रसज्येत । तदङ्गीकारे तु तत्रापि समवायनिष्ठजात्या वर्तितव्यमेव । अवृत्तौ सकलसमवायावृत्या जातिरूपताव्याघातात् । तथा चान्योन्याश्रयत्वमिति समवाये सामान्यस्य सम्बन्धाभावो जातिबाधक इति ॥ तथा चेति । उत्पत्याद्यप्रतिबन्धकत्वेऽपीत्यर्थः ॥ सेति । अनवच्छिन्नसामान्यपरम्परेत्यर्थः ॥ तथा प्रकृताऽपीति । उत्पत्याद्यप्रतिबन्ध कत्वेऽपिधर्मानवस्थाऽपि दूषणमेवेत्यर्थः ॥ न चेदिति । उत्पत्याद्यप्रतिबन्धकत्वाद्धर्मानवस्ताया अदूषणत्वे तत एवानवच्छिन्नसामान्यपरम्पराया अपि दूषणत्वं न स्यादित्यर्थः । इष्टापत्तिं परिहरति इतीति ।

यदि कथञ्चिदिति । जातिरियं जातिरियमित्यनुवृत्तप्रत्ययनिर्वाहाय जातिषु यदि जातिः कल्प्येत तर्हि कल्पितायामपि जातावियं जातिरित्यनुवृत्तप्रत्ययनिर्वाहाय जातिरङ्गीकरणीयेत्यनन्ता जातयः कल्पनीयाः स्युः । ततश्च ‘नागृहीतविशेषणा विशेष्ये बुद्धिरुदेती’ति न्यायेन तत्तज्जातिविषयविशिष्टबुध्द्यनुपपत्तौ इयं जातिरिति ज्ञानं न स्यादिति जात्यनवस्थाया ज्ञाप्तिप्रतिबन्धकत्वाम् । तथा गुणास्तु चतुर्विंशतिरित्यादिप्रत्ययनिर्वाहाय गुणेषु गुणाः कल्प्यन्ते तर्हि कल्पितेषु गुणेष्वपि सङ्ख्यादिप्रत्ययनिर्वाहायान्ये गुणाः कल्पनीयाः । एवं तत्र तत्रेत्यनन्तगुणाः कल्पनीयाः स्युः । ततश्च नागृहीतविशेषणान्यायेन तत्तत्सङ्ख्यादिविषयविशिष्टबुध्द्यनुपपत्तौ चतुर्विंशतिगुणा इति प्रत्ययस्याप्यनुपपत्तिरिति गुणानवस्थाया ज्ञाप्तिप्रतिबन्धकत्वं यदि व्युत्पाद्येतेत्यर्थः । स्यादियं जातिगुणविशिष्टबुध्द्यनुपपत्तिर्यदि जात्यादिरूपविशेषणज्ञानस्य स्वगतजात्याद्यन्तरविशिष्टविषयकतानियमः स्यात् । नचैवं क्वचिज्ज्यात्यादि रूपविशेषणज्ञानस्य निर्विकल्पकत्वेऽपि क्षत्यभावात् । नागृहीतविशेषणान्यायस्य सविकल्पकबुद्धिविषयत्वादित्याशयेनोक्तं कथञ्चिदिति ॥ तर्हीति । यद्यस्तित्वमस्तीत्यादिप्रत्ययनिर्वाहायास्तित्वादावप्यस्तित्वादिकं कल्प्येत तर्हि कल्पितेष्वस्तित्वादिषु तन्निर्वाहायास्तित्वाद्यन्तरं कल्पनीयम् । एवं तत्र तत्रेत्यन्तधर्माः कल्पनीयाः स्युः । ततश्च नागृहीतविशेषणान्यायेन तत्तदस्तित्वादिविषयकविशिष्टबुध्द्यनुपपत्तावस्तित्वमस्तीत्यादिबुद्धेरप्यनुपपत्तिरिति धर्मानवस्थाया अपि ज्ञाप्तिप्रातिबन्धकत्वं व्युत्पादायिष्याम इत्यर्थः । इतीत्यास्येत्ययमिति पूर्वेणान्वयः ।

### **परिमल **

ननु मूलक्षयेति वाक्ये उत्पत्तिज्ञप्तिक्षयकरत्वं न प्रतीयत इत्यत आह यदर्थमिति । ततः किमित्यत आह तत इति । अनवस्थाया मूलक्षयकरत्वाभावादित्यर्थः ॥ भिन्ननिमित्ततयेति । धर्मणामाश्रयतो भिन्नत्वहेतुनेत्यर्थः ॥ दृष्टान्तयोश्चेति । विशेषवत्क्रियावदित्युक्तविशेषक्रिययोरित्यर्थः । विशेषे सत्तायाः, क्रियायां कर्माण्युत्क्षेपणादिभेदेन पञ्चेति पञ्चत्वसङ्ख्याया एतावत्क्रियातः सा क्रिया पृथगिति पृथक्त्वस्य गुणस्य, सत्वादित्यर्थः । किञ्चेत्यादिनोक्तं प्रमेयं तार्किकवाक्येन संवादयति उक्तं चेति । प्रमेयत्वादीनां स्ववृत्तिरिष्टा चेत्कथं ज्ञातव्या सेति चेद् अन्यत्र घटादौ घटत्वादिवृत्तिर्यथा तथा गृह्यताम् । ननु तत्र भेदाद्घटत्वादेर्घटादौ वृत्तिः सुग्रहा । प्रमेयत्वादिष्वभेदात्कथमित्यत उक्तम् ‘‘प्रमाणं शरणं वृत्तौ । धर्माणां क्वचिदाश्रितत्वे प्रमाण प्रमितिरेव कारणं न तु भिन्नत्वाभिन्नत्वे वृत्यवृत्तिनिमित्ते यतो ऽतोऽभेदेऽपि प्रमितत्वात्स्ववृत्तिरिष्टैवेत्यर्थः ॥ व्यक्तेरभेद इति । आकाशत्वं न जातिस् तत्र व्यक्तेरेकत्वेनानेकानुगतत्वरूपजातिलक्षणाभावात् । तुल्यत्वं तुल्याश्रयकत्वमन्यूनानधिकदेशवृत्तित्वमिति यावत् । घटत्वेन तुल्याश्रयकत्वं करीरत्वकलशत्वकम्बुग्रीवत्वपृथुबुध्नोदराकारत्वादीनां जातित्वे बाधकम् । सङ्करो नाम परस्परपरिहारेण वर्तमानयोरेकत्र समावेशः । यथा प्रागुक्तोद्भूतत्वं रूपत्वं विना(उद्भूत) स्पर्शे । रूपत्वं चोद्भूतत्वं विनानुद्भूतरूपे । रूपत्वम् उद्भूतत्वं चोद्भूतरूप इति रूपत्वेन साङ्कर्यमुद्भूतत्वस्य जातित्वे बाधकम् । जातौ जात्यङ्गीकारेऽनवस्था बाधिका । विशेषे जात्यङ्गीकारेत्यन्तव्यावर्तकत्वरूपविशेषस्वरूपहानिर्बाधिका । समवायत्वस्य जातित्वे सम्बन्धाभावो बाधक इति जातिबाधकसङ्ग्रह इत्यर्थः । नन्वस्त्वेवमनवस्थाभयाज्जात्यादौ जात्यन्तराद्यनङ्गीकारः, तावता धर्मसन्तानानवस्थोत्पत्याद्यप्रतिबन्धकत्वान्न दोष इत्यस्य किमुत्तरमनेन प्राप्तमित्यत आह न चानवच्छिन्नेति । अपर्यवसितेत्यर्थः ॥ प्रकृताऽपीति । धर्मस्य धर्मसन्तानरूपेत्यर्थः ॥ न चेदिति । प्रकृतदूषणं न चेत्सामान्याद्यनवस्थापि दूषणं न स्यादिति हेतोरित्यर्थः ॥ यदि कथञ्चिदिति । सामान्यादौ तन्निष्ठोत्तरोत्तरसामान्याद्यन्तरज्ञानं विना पूर्वपूर्वसामान्यादिज्ञानं नोत्पत्तुमर्हति । ‘नागृहीतविशेषणा विशेष्ये धीरि’ति न्यायादिति व्युत्पादनमस्माकमपि समानमित्यर्थः ।

### **यादुपत्यं**

कथं स्ववृत्तिरिति । प्रमेयत्वादीनां स्ववृत्तिरिष्टा चेत्सा कथम् । आश्रयाश्रयिभावस्य भेदव्याप्तत्वादिति शङ्काभिप्रायः । उत्तरमाह यथाऽन्यत्रेति । यथाऽन्यत्र स्वभिन्ने वृत्तिस् तथा स्वस्मिन्नपि वृत्तिर्भविष्यतीत्यर्थः । ननु वृत्तिप्रयोजकस्य भेदस्याभावात्कथमिदमुच्यत इत्यत आह प्रमाणमिति । इदमुपलक्षणम् । अवृत्तौ प्रमाणाभाव एव शरणमित्यपि द्रष्टव्यम् । भिन्नाभिन्ने वृत्यवृत्तिप्रयोजके इति शेषः । सामान्ये सामान्याङ्गीकारेऽनवस्था बाधिकेत्यत्र उदयनसम्मतिमाह ययाऽऽहेति व्यक्तेरभेद इति । अस्यार्थः । अनेकासु व्यक्तिष्वानन्त्यव्यभिचारभ्यां सङ्गतिग्रहणादेरशक्यतया तदर्थमनुवृत्तप्रत्ययनिर्वाहार्थं च जातिरङ्गीकार्या । व्यक्तिभेदाभावे तु तत्स्वरूपेणैव सर्वस्य निर्वाहाव्द्यर्था जातिरिति व्यक्त्यभेदो जातिबाधकः । तुल्यत्वं नाम जात्याश्रयव्यक्तीनामन्यूना नधिकत्वम् । घटादिष्वेकयैव घटत्वजात्या सङ्गतिग्रहणाद्युपपत्तौ परापरभावानापन्नतावव्द्यक्तिमात्रवृत्तिकरीरत्वादिरूपद्वितीयजात्यङ्गीकारो निष्प्रमाणिक इति तत्र तुल्यत्वं जात्यन्तरसद्भावे बाधकम् । परस्परपरिहारेण वर्तमानयोर्जात्योरेकत्र समावेशः सङ्करः । सेऽपि जतिबाधकः । अन्यथा गोत्वाश्वत्वयोरप्येकत्र समावेशसम्भावनया गौस्तिष्ठतीत्युक्ते तत्ताश्वत्वस्यापि शङ्कितत्वान् नाश्व इति निश्चयासम्भवेन न निष्कम्पा प्रवृत्तिः स्यादिति । अनवस्थितिश्च जातौ जात्यङ्गीकारे बाधिका । विशेषेषु सामान्यसद्भावे समानजात्याक्रान्तत्वेन कदाचित्संशयहेतुत्वस्यापि सम्भवाद् अत्यन्तव्यावृत्तिबुद्धिजनकत्वाभावेन विशेषरूपताहानिर्बाधिका । समवाये जात्यङ्गीकारे व्यक्त्यभेदस्तावदेको बाधकोऽपरश्च सम्बन्धाभावः । समवायतन्निष्ठजात्योरद्रव्यत्वेन संयोगासम्भवे समवाय एव वाच्यः । न च सोऽपि युक्तः । तस्यात्माश्रयत्वप्रसङ्गभीत्याऽन्यत्वे तत्रापि समवायनिष्ठजात्या भवितव्यम् । अन्यथा सकलसमवायावृत्तौ तस्या जातिताव्याघातात् । तदर्थं च तत्रापि समवायान्तराङ्गीकारे अवस्थाप्रसङ्गः । अत सम्बन्धभावः समवाये जातिस्वीकारे बाधक इति ॥ यदि कथञ्चिदिति । इयं जातिरियं जातिरित्यनुवृत्तप्रत्ययनिर्वाहाय यदि जातिषु जातिः कल्प्येत तर्हि तासु कल्पितायामपि जातावनुवृत्तप्रत्ययनिर्वाहाय जात्यन्तरमङ्गीकरणीयम् । एवं तत्र तत्रेत्यनन्ता जातयः कल्पनीयाः स्युर्न चेदं सम्भवति । ततश्च ‘नागृहीतविशेषणाविशेष्ये बुद्धिरुदेती’ति न्यायेन पूर्वपूर्वजातिविषयविशिष्टबुद्ध्यनुपपत्तावियं जातिरिति प्रत्ययस्याप्यनुपपत्तिरिति जात्यनवस्थायां ज्ञप्तिप्रतिबन्धकत्वम् । तथा गुणाश्चतुर्विंशतिरित्यादिप्रत्ययनिर्वाहाय यदि गुणेषु गुणाः कल्प्यन्ते तर्हि कल्पितेषु गुणेष्वपि सङ्ख्यादिप्रत्ययनिर्वाहायान्ये गुणाः कल्पनीयाः । एवं तत्र तत्रेत्यनन्ता गुणाः कल्पनीयाः स्युः । न चेदं सम्भवति । ततश्च नागृहीतविशेषणान्यायेन पूर्वपूर्वसङ्ख्यादिविषयविशिष्टबुद्ध्यनुपपत्तौ चतुर्विंशतिगुणा इत्यादिप्रत्ययस्याप्यनुपपत्तिरिति गुणानवस्थायामपि ज्ञप्तिप्रतिबन्धकत्वं यदि व्युत्पाद्येतेत्यर्थः । स्यादियं जातिगुणविशिष्टबुद्ध्यनुपपत्तिर्यदि जात्यादिरूपविशेषणज्ञानस्यापि स्वगतजात्याद्यन्तरविशिष्टविषयकतानियमः स्यात् । न चैवम् । क्वचिज्जात्यादिरूपविशेषणज्ञानस्य निर्विकल्पकत्वेऽपि क्षत्यभावात् । नागृहीतविशेषणान्यायस्य सविकल्पकबुद्धिपरत्वादित्याशयेनोक्तं कथञ्चिदिति ॥ तर्हि वयमपीति । यद्यस्तित्वमस्तीत्यादि प्रत्ययनिर्वाहायास्तित्वादावप्यस्तित्वादिकं कल्यते तर्हि कल्पितेष्वप्यस्तित्वादिषु तन्निर्वाहायास्त्विद्यन्तरं कल्पनीयम् । एवं तत्र तत्रेत्यनन्ता धर्माः कल्पनीयाः स्युः । न च तथा सम्बभति । ततश्च नागृहीतविशेषणान्यायेन पूर्वपूर्वास्तित्वादिविषयविशिष्टबुद्ध्यनुपपत्तौ अस्तित्वमस्तीत्यादिबुद्धेरप्यनुपपत्तिरिति तत् कथञ्चिज्ज्ञप्तिप्रतिबन्धकत्वं व्युत्पादयिष्याम इत्यर्थः ।

### **श्रीनिवासतीर्थीया **

अत एव नाङ्गीकृत इत्युक्तमुपपादयितुं परिशेषमाह न तावदित्यादिना ॥ सत्तान्तरेति । सत्तानिष्ठा सत्ता न स्वयमेव, येनात्माश्रयः किन्त्वन्यैवेत्यर्थः । प्रतीते सत्ता सतीति सत्तायां सत्तावत्वे प्रतीते सतीत्यर्थः ॥ अन्यथेति स्वनिष्ठत्वेन प्रतीतत्वेऽपि यद्यात्माश्रयत्वं दोष इत्यर्थः । यतः प्रमेयत्वात् ॥ विपक्षत्वादिति । शब्दः प्रमेयोऽभिधेयत्वादित्यत्र प्रमेयत्वस्यैव विपक्षत्वेन व्यभिचार इति भावः ।

### **वाक्यार्थरत्नमाला **

विभिन्ननिमित्ततयेति मूले गुणगुण्यादिषु गुणगुण्याद्यन्तरेणेव धर्मिणो गुणादिनापि भेदेन व्यवहारोऽभिप्रेतः । अनवस्थाभावसंपादकत्वेन धर्मिणामारभ्यैव निमित्तभेदमङ्गीकृत्य व्यवहारस्योपपादनीयत्वमावश्यकमिति भावेन व्याख्याति । द्रव्यादिधर्माणामिति । उक्तनिमित्तादेव शेषं पूरयन्ति । द्रव्यादिष्विति । कुसुमाञ्जलिं व्याख्याति । प्रमेयत्वादेः स्ववृत्तिप्रसङ्गे तदाक्षेपोऽयमित्यादिना । तद्वाक्यमुदाहरतीति । किरणावलीवाक्यमित्यर्थः । वर्धमानाद्यनुसारेण व्याख्याति । अयमर्थ इत्यादिना जातिबाधक इतीत्यन्तेन । जातिरियं जातिरियमित्यनुवृत्तीति । एतच्च तत्र चेदनवस्थितिरिति उत्तरानुव्याख्यानमूलयोः स्पष्टम् । स्यादि यं जातीति ।

