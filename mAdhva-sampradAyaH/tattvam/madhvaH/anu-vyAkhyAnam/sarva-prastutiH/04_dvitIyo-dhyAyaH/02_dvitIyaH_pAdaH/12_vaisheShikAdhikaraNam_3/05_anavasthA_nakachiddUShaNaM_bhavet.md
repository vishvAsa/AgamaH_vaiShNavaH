+++
title = "०५ अनवस्था नकचिद्दूषणं भवेत्"

+++


## स च यदि नानवस्था क्वचिद्भवेत्

**अनवस्था नकचिद्दूषणं भवेत्**

**स च यदि नानवस्था क्वचिद्भवेत्**

### **सुधा**

यदि कश्चिद्वैयात्याद्ब्रुयात् । अस्त्येव सामान्यस्यापि सामान्यं गुणस्यापि गुणो निर्बाधप्रतीतिसिद्धत्वात् । उत्पत्तिज्ञप्त्यप्रतिबन्धहेतोरनवस्थाया दोषत्वायोगात् । अतो नैतन्न्यायेन धर्मपरम्पराऽनवस्थाभयान्निवारणीयेति । तत्राह स चेति ।

## **अनुव्याख्यानम्**

***.....स च यदि नानवस्था क्वचिद्भवेत् ॥***

स च गुणस्यापि गुणः । चशब्दात्सामान्यस्यापि सामान्यं यद्यङ्गीक्रियते तदा ब्रूमो नानवस्था क्वचिद्भवेदिति ।

अयमाशयः । एवं वदन्क्वचिदनवस्थादूषणमङ्गीकरोति न वेति वाच्यम् । न चेद् दूषणान्तरमपि नाङ्गीकुर्यात् । अविशेषात् । तथा च कथायां नाधिकारी स्यात् । नाद्यः । धर्मसामान्यगुणानवस्थाया अदूषणत्वे विमताया अपि दूषणत्वायोगात् । विशेषहेतोरभावात् ।

### **शेषवाक्यार्थचन्द्रिका**

ननु स चेत्युत्तरवाक्यवैयर्थ्यम् । न च सामान्यादेः सामान्यादिमत्वानिरासाय तत्पक्षे बाधकोपदर्शकत्वान्न तदिति वाच्यम् । अपसिद्धान्तप्रसङ्गेन साधकाभावेन सामान्याद्यनवस्थाग्रस्ततया च तस्याप्रसक्तत्वेनानिरसनीयत्वादित्यतः प्रसञ्जकोपदर्शनेन सामान्यादेऽपि सामान्यादिमत्ताप्रसक्तिमुपदर्शयति यदीति । अनन्वयदोषपरिहाराय यदीत्यादिश्रवणाल्लब्धं शेषमाह तदेति । नन्वनवस्थायाः क्वचिदप्यदूषणत्वमिष्टमेवेति नानवस्था क्वचिद्भवेदित्यापादनानुपपत्तिः । यत्र सामान्याद्यनवस्थाया अदोषत्वं तत्रानवस्थान्तरस्याप्यदोषत्वमिति विशेषव्याप्तेर् दृष्टान्ताभावेनायोगादुत्पत्यादिप्रतिबन्धकत्वभावाभावाभ्यां विशेषेणाविशेषमूलकव्याप्तेरप्ययोगाव्द्याप्तिवैकल्यं चेत्यतस्तदुभयं परिहर्तुमाह अयमिति । नन्वनवस्थाया दूषणत्वानङ्गीकारेण दूषणान्तरस्यापि तत्वेनाङ्गीकारापादनमयुक्तं व्याप्तिवैकल्यादित्यतो विशेषव्याप्त्यभावेऽपि सामान्यव्याप्तिसद्भावान्नानुपपत्तिरित्याह अविशेषादिति । इष्टापत्तिं परिहरति तथा चेति ॥ धर्मेति । धर्मानवस्थायाः सामान्यानावस्थाया गुणानवस्थाया इति सम्बन्धः । अत्रापि विशेषव्याप्तौ दृष्टान्ताभावेन तदसम्भवाव्द्याप्तिवैकल्यमित्याशङ्क्य विशेषव्याप्त्यभावेऽपि सामान्यव्याप्तिसद्भावान्नानुपपत्तिरित्याह विशेषेति ।

### **परिमल **

अतो नैतन्न्यायेनेति । सामान्यादिपरम्परा यथाऽनवस्थाभयान्निवार्यते तथास्तित्वादिधर्मपरम्पराऽपि निवारणीयेति न(च)वाच्यमित्यर्थः ॥ धर्मसामान्यगुणानवस्थाया इति । दूषणत्वेन त्वदङ्गीकृताया इत्यर्थः । धर्मानवस्थायाः सामान्यानवस्थाया गुणानवस्थाया इत्यर्थः ॥ विमताया इति । दूषणत्वेन त्वदङ्गीकृताया इत्यर्थः ।

### **यादुपत्यं**

क्वचिदिति । परमाणोरवयवपरम्पराङ्गीकारस्थले इत्यर्थः ॥

### **श्रीनिवासतीर्थीया **

न चेत् प्रकृतानवस्थादूषणं न चेदित्यर्थः । धर्मेति । अस्मदुक्तधर्मानवस्था सामान्यानवस्था गुणानवस्था च । तस्या इति जात्येकवचनम् । विमतायास् त्वया दूषणत्वेनाङ्गीकृताया अप्यनवस्थायाः ॥

### **वाक्यार्थरत्नमाला **

तस्याप्रसक्तत्वेनेति । सामान्यादिमत्वनिरासायेत्यतो बुध्या विवेकेन सामान्यादिमत्वस्य तस्येत्यनेन परामर्शः । तस्येत्यनन्तरमाशङ्कनीयतया प्रसञ्जकान्तराभावेनाप्रसक्तत्वेनेति योज्यम् । प्रसक्तिमिति । वैय्यात्येनाशङ्कोपपत्या प्रसक्तिरित्युपदर्शयतीत्यर्थः । प्राग्विशिष्टस्यावतारोभिहितः । अथ तत्तद्य्वावर्त्यशङ्कोत्थापनपूर्वकं योजयति । नन्ववस्थाया दूषणत्व इत्यादिना । प्रत्येकमिति शेषः ।





