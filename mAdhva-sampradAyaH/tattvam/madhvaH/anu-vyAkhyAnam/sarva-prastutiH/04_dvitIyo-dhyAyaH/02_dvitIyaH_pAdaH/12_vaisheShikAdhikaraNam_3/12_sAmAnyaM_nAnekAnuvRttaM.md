+++
title = "१२ सामान्यं नानेकानुवृत्तम्"

+++


## नरत्वादिकमप्येवं

**सामान्यं नानेकानुवृत्तं**

**नरत्वादिकमप्येवं**

### **सुधा**

इदानीं सामान्यस्यैकैकाश्रितत्वमाह नरत्वादिकमिति ।

## **अनुव्याख्यानम्**

***नरत्वादिकमप्येवं ..........***

एवं संयोगादिवदेकैकवृत्तीत्यर्थः । सामान्यमपीति वक्तव्ये ब्राह्मणत्वादेरयावद्द्रव्यभावित्वेनापि तत्र परिहारः सम्भवतीति ज्ञापयितुं नरत्वादिकमित्युक्तम् । उपपादनं च नैकप्रकारमिति योगविभागः ॥ कुतो नरत्वादिकं प्रतिव्यक्ति भिन्नमित्यत आह तत्तदिति ।

**अनुव्याख्यानम्**

***.........तत्तद्धर्मतयेयते ॥***

यथाहि नरेषूपलभ्यमानेषु तदीयं रूपादिकं प्रतिनियतमुपलभ्यते । तथा नरत्वादिकमपि तत्तन्नियतधर्मतयैवेयते दृश्यते इति प्रत्यक्षमुक्तम् । यद्वा योऽनेकाश्रितो धर्मो नासावेकैकप्रतीतौ प्रतीयते, यथा द्वित्वादि । प्रतीयते च नरत्वादिकमेकैकप्रतीतावतो नानुगतमित्यनुमानमनेन सूचयति ।

### **शेषवाक्यार्थचन्द्रिका**

एवमित्यनेन पृथक् पृथगिति साध्यस्येवान्योन्यप्रतियोगेनेति साधनस्याप्यतिदेश इति भ्रान्तिवारणाय तदर्थमाह एवमिति । ब्राह्मणत्वादेरिति । महापातकेन ब्राह्मणत्वजातेरपायान्न पिण्डेन तस्या अत्यन्ताभेदः, किन्तु अयावद्द्रव्यभावित्वात्पिण्डेन भेदाभेदावेव । ततश्च तत्र भेदाभेदाभ्यामेव व्यक्त्यभेदेऽपि सामान्यस्याश्रयाभेदादेः परिहारसम्भवान्नैकेकद्रव्यवृत्तित्वापेक्षत्वमिति भावः । न च महापातकेन ब्राह्मणत्वजातेरपाये मानाभावः शङ्क्यः, ‘मासेन शूद्रो भवति ब्राह्मणः क्षीरविक्रयादि’त्यादिस्मृतेरेव तत्र मानत्वात् । नन्वेतैर्वाक्यैर्न विवक्षितार्थसिद्धिः । एतानि कर्मनिन्दावचनानि वर्णत्रयकर्महानिप्रतिपादनार्थानि चेति भाट्टैरुक्तत्वादिति चेन्न । शूद्रशब्दस्य बाधकं विना जातिरूपस्वार्थपरित्यागेनान्यपरत्वायोगात् । किञ्च कर्मनिन्दापरत्वे तस्माद् ब्राह्मणाय नावगुरेदित्यवगोरणादिनिषेधशेषभूतानां योऽवगुरेत्तं शतेन यातयेदि’ति शतयातनादिवाक्यानामपि कर्मनिन्दापरत्वात्फलपरत्वाभावप्रसङ्गेनावगोरणनयभङ्गप्रसङ्गात् । वर्णत्रयकर्महानिप्रतिपादनार्थत्वे च ‘वसन्ते ब्राह्मणोऽग्नीनादधीते’त्यादावपि ब्राह्मणशब्दस्य क्षत्रियवैश्यकर्मराहित्यपरत्वस्य वक्तुं शक्यत्वाच्छूद्रस्याप्यग्निविद्यासम्भवेन वैदिककर्माधिकारापत्त्याऽपशूद्राधिकरणभङ्गप्रसङ्गाच्च । विश्वामित्रत्रिशङ्क्वादीनां च वरशापादिना क्षत्रियत्वापायेन ब्राह्मणत्वादिप्राप्तिस्मरणाच्च । न च तान्यपि ब्राह्मणकर्मयोग्यत्वप्रतिपादनार्थानीति युक्तम् । ब्राह्मणत्वजातेरभावे ब्राह्मण्योद्देश्येन विहितकर्मयोग्यताया एवासम्भवादित्यास्तां विस्तरः ॥ योगविभाग इति । ‘संयोगश्च विभागश्चे’ति ‘नरत्वादिकमप्येवं’ इतीत्येवंरूपो वाक्यभेद इत्यर्थः ॥ अनुमानमिति । नरत्वादिकमनेकाश्रितो धर्मो न, एकैकप्रतीतौ प्रतीयमानत्वादित्यनुमानमित्यर्थः ।

### **परिमल **

अयावद्द्रव्यभावित्वेनापीति । महापातकादिना ब्राह्मणत्वादेर्नाशेन तस्य यावत्स्वाश्रयभावित्वाभावेन स्वाश्रयाद्भेदस्यापि सम्भवाद्ब्राह्मणत्वादेरनेकव्यक्त्यनुगतस्य व्यक्त्या साकमभेदे व्यक्तीनामन्योन्यमभेदः स्यादिति दोषपरिहारः सम्भवति । नरत्वादेरनेकानुगतस्य व्यक्तयभेदे व्यक्तीनामभेदो दुष्परिहरः । अतस्तस्य प्रतिव्यक्ति भिन्नत्वोक्तौ च व्यक्तिभेदापत्तिदोषपरिहारार्थ इति ज्ञापयितुमित्यर्थः । ननु ‘संयोगश्च विभागश्च भेदश्चैव पृथक्पृथगिति’ वाक्य एव नरत्वादिसामान्यमप्यसङ्गृह्य ‘नरत्वादिकमप्येवमि’ति भिन्नवाक्येन सामान्यस्यैकाश्रितत्वं किमर्थमुक्तमित्यत आह उपपादनं चेति । संयोगादेर् घटः पटेन संयुक्तः पटाद्विभक्त इति पटाद्यन्यप्रतियोगिकतया घटादिधर्मिकतया प्रतीत्या प्रतियोगिधर्मिताऽयोगेनैकधर्मत्वम् । जातेस्त्वेकप्रतीतावेव प्रतीतेरेकधर्मित्वमित्येवं धर्मिप्रतियोगिविभागाद्वाक्यभेदः ।

### **यादुपत्यम्**

अयावद्द्रव्यभावित्वेनापीति । अयावद्द्रव्यभावित्वे भेदस्यापि सत्त्वेनाश्रयाभेदाप्रसक्तेरिति भावः ॥

### **श्रीनिवासतीर्थीया **

परिहार इति । ब्राह्मणत्वस्य व्यक्त्यभेदे तासामपि परस्परमभेदः स्यादित्याक्षेपेऽयावद्द्रव्यभावित्वेन खण्डितत्वाद्भेदाभेदोक्त्या परिहारः सम्भवतीत्यर्थः । सत्यपि धर्मिणि रसविक्रयादिना व्राह्यण्यनाशस्य ‘मासेन शूद्रो भवति ब्राह्मणो रसविक्रयादि’त्यागमसिद्धत्वादिति भावः । अतो यावद्द्रव्यभावि नरत्वाद्येव गृहीतम् । ननु संयोगादिवन्नरत्वादेरपि प्रातिस्विकत्वे ‘संयोगश्च विभागश्च भेदश्चैव पृथक् पृथक् । नरत्वादि चेति’ तत्रैव कस्मात्संयोगादिसमकक्षत्वेन नोक्तमतो वाक्यभेदो व्यर्थ इत्यत आह उपपादनमिति । योगो वाक्यम् ॥ सूचयतीति । नरत्वादिकं नानेकानुगतमेकैकप्रतीतौ प्रतीयमानत्वाव्द्यतिरेकेण द्वित्वादिवदित्यनुमानं सूचयतीत्यर्थः ॥

### **वाक्यार्थरत्नमाला **

अपि च महापातकादिनेत्याद्यनुगतजातौ बाधकतर्कताण्डवतत्वविवेकटीकाव्याख्यानरूपव्यासतीर्थ्यनुसारेणाह । महापातकेन ब्राह्मणत्वजातेरिति । नन्वेतैर्वाक्यैरित्यादिना आस्तां विस्तर इत्यन्तम् । एतानीति । क्षीरविक्रयकर्मनिन्दापराणीत्यर्थः । वर्णत्रयेति । ब्रह्मक्षत्रवैश्यानां यत्कर्म तद्धानिप्रतिपादनानीत्यर्थः । अनेन मासेन त्यागमस्य क्षीरविक्रयकर्मनिन्दापरत्वाद् वर्णत्रयकर्महानिप्रतिपादनार्थत्वाद्वा जातिरूपस्यार्थपरत्वाभावेन ब्राह्मणत्वाभावस्यानेनाप्राप्तिरित्यर्थः सूचितो भवति । भट्टैरुक्तत्वादिति । कर्मनिन्दापरत्वेनान्यथासिद्धिं दूषयति । कर्मनिन्देति । ब्राह्मणं नावगुरेदिति पाठः । ब्राह्मणायेत्यपि पाठो बहुभिः स्वीकृतोऽतस्तदनुसारेणायं पाठः । अवगोरणनयेऽतिशयौच सर्वपरिशब्दादिति तृतीयाध्यायचतुर्थपादीयावगोरणनयभङ्गेत्यर्थः । तत्र शतयातनादेः क्रत्वर्थपुरुषार्थत्वसंशये पुरुषार्थत्वस्यैव निर्णीतत्वादिति भावः । वर्णत्रयकर्महानिप्रतिपादनार्थत्वेनान्यथासिद्धिमपि पराह । वर्णेति । शूद्रस्यापीति । तस्यापि क्षत्रियवैश्यकर्मराहित्येन ब्राह्मणपदविषयतासद्भावादिति भावः । अपशूद्राधिकरणेति । षष्टाद्यपादस्थचातुर्वर्ण्यमविशेषादित्यधिकरणेत्यर्थः । तत्राग्निहोत्रादिषु किं चतुर्णामपि वर्णानामधिकार उतापशूद्राणामितीति संशयं प्राप्य अपशूद्राणामेवेति सिद्धान्तितत्वादिति भावः । ब्रह्मणत्वादिप्रप्तिस्मरणाच्चेति ।

गाधेरभून्महातेजाः समिद्ध इव पावकः ।

तपसा क्षात्रमुसृज्य यो लभेद्ब्रह्मवर्चसम् ।

इत्यादिरूपागमाद् विश्वामित्रस्य ब्राह्मणत्वप्राप्तेः स्मरणात् ।

तस्य सत्यव्रतः पुत्रस्त्रिशङ्कुरिति विश्रुतः ।

प्राप्तश्चण्डालतां शापाद्गुरोः .......... ।

इत्यादिनवमस्कन्धसप्तमस्थागमरूपात् त्रिशङ्कोश्चण्डालताप्राप्तिस्मरणादेवमन्येषामपि तत्तन्निमित्त तज्जातिप्राप्तिस्मरणाच्चेत्यर्थः । आस्तां विस्तर इति । असति बाधके ब्राह्मणशब्दस्य जातिरूपस्वार्थत्यागेनान्यपरत्वायोगात् । जातिनित्यत्वस्याद्याप्यसिद्धेश्चेति तदर्थः ।

------------------------------------------------------------------------

न सर्वधर्म एकोऽस्ति

**न सर्वधर्म एकोऽस्ति**

### **सुधा**

किञ्च नरत्वादिकं नानेकानुवृत्तं धर्मत्वाद्रूपादिवत् । अस्याभासोद्धारं करोति नेति

## **अनुव्याख्यानम्**

***न सर्वधर्म एकोऽस्ति .... ....***

सर्वधर्मो ऽनेकवृत्तिधर्मः । तेन धर्मत्वं न भग्नव्याप्तिकमिति शेषः । पक्षधर्मता तु स्फुटैवेति ।

### **शेषवाक्यार्थचन्द्रिका**

ननु ‘न सर्वधर्म एकोऽस्ती’त्येकस्य धर्मस्यानेकवृत्तित्वाभावप्रतिपादनमनर्थकम् । न च धर्मत्वस्य व्याप्तिभङ्गराहित्यप्रतिपादनार्थं तदिति वाच्यम् । तत्प्रतिपादनस्यापि प्रकृतोपयोगादर्शनेनानर्थकत्वादित्यतः पूर्वोक्तार्थे तदुपयोगाभावेऽपि सामान्यस्यानेकवृत्तित्वाभावसाधकतयाऽभिप्रेतानुमाने आभासोद्धारार्थकत्वात्तस्य न तत्प्रतिपादनानर्थक्यमिति भावेनाभिप्रेतानुमाने तदुद्धारपरतया तद्योजयितुमभिप्रेतमनुमानं तावदाह किञ्चेति । नन्वत्र धर्मस्यानेकवृत्तित्वाभावमात्रमुच्यते न तु धर्मत्वस्य भग्नव्याप्तिकत्वराहित्यमिति कथमस्याभासोद्धारपरत्वमित्यतोऽपेक्षितं शेषमाह तेनेति । नन्वेवमाभासोद्धारार्थं प्रवृत्तेन व्याप्तिभङ्गराहित्यवद् अपक्षधर्मत्वराहित्यस्याप्युपदर्शनीयत्वात् पक्षधर्मताया अपि वक्तव्यत्वेनावश्यवक्तव्यानुक्त्या भाष्ये न्यूनत्वमित्याशङ्क्य स्पष्टत्वाच्छिष्यैरेव तस्या ज्ञातुं शक्यत्वेन अवश्यवक्तव्यात्वाभावान्न तदनुक्तिर्न्यूनत्वापादिकेत्याशयेनाह पक्षधर्मता त्विति । अतो न स्वयमुपदर्शितेति वाक्यशेषः । उपलक्षणं चैतत् । व्याप्तिवदावश्यकत्वाभावज्ञापनार्थं चेत्यपि द्रष्टव्यम् ।

