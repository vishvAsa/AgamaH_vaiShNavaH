+++
title = "०२ धर्माणां भेदे षट्पदार्थातिरिक्तत्वं स्यात्"

+++


## स च धर्मोऽपरो

**धर्माणां भेदे षट्पदार्थातिरिक्तत्वं स्यात्**

**स च धर्मोऽपरो**

### **सुधा**

सत्यम् । सन्त्येव द्रव्यादिषु सप्तस्वपि पदार्थेषु ते ते धर्माः । किन्नामाश्रयतो भिन्ना एव । तथा च तत्सम्बन्धनिबन्धनतयैवोपपद्यमानो व्यवहारः सर्वपदार्थेषु न विशेषमाक्षेप्तुमलमित्याशयेन शङ्कते स चेति ।

## **अनुव्याख्यानम्**

***........ स च धर्मोऽपरो ॥***

न केवलं गुणादि द्रव्यादितो भिन्नम् । किन्तु सस् तत्तन्निष्ठत्वादिधर्मश्च अपरः स्वाश्रयाद्भिन्नो यद्यङ्गीक्रियत इत्यर्थः । निराकरोति षडिति ।

**अनुव्याख्यानम्**

***षट्पदार्थातिरेकः स्यात् ............***

तर्हि धर्माणां षड्भ्यः पदार्थेभ्योऽतिरेकः स्यात् । तथा च षडेव पदार्था इति नियमो भज्येतेति ।

### **शेषवाक्यार्थचन्द्रिका**

स च धर्मोऽपर इत्यत्र चशब्दार्थमाह न केवलमिति । अस्त्वेवं धर्मपदार्थस्य षट्पदार्थातिरिक्तत्वं, किं तत इत्यतः पदार्थानियमेऽपि हीत्युत्तरग्रन्थात्तात्पर्यतो लब्धं षट्पदार्थनियमभङ्ग बाधकत्वेनाह तथा चेति ।

### **परिमल **

शङ्कते सत्यमिति ।

------------------------------------------------------------------------

स च धर्मोऽपरो

**स च धर्मोऽपरो**

### **सुधा**

ननु स्वाश्रयतो विभिन्ना अपि धर्मा न षट्पदार्थेभ्योऽतिरिच्यन्ते । किन्तु त एवान्योन्यविशेषणीभूता धर्मा इत्युच्यन्ते । यथाऽऽह ‘यद्यपि धर्माः षट्पदारर्तेभ्यो न व्यतिरिच्यन्ते । किन्तु त एवान्योन्यापेक्षया धर्मधर्मिणश्च भवन्ती’ति । अन्यत्रापि ‘तेषां धर्मास्त एव परस्परं विशेषणीभूताः’ इति । तत्कथं नियमभङ्ग इति । मैवम् । तन्निष्ठत्वादीनां षट्सु पदार्थेष्वन्तर्भावयितुमशक्यत्वात् । तथा हि । ‘आश्रितत्वं चान्यत्र नित्यद्रव्येभ्यः’ इत्यभ्युपगतं कार्यद्रव्यगुणकर्मसामान्यविशेषसमवायानामवयवादिनिष्ठत्वं न तावद्द्रव्यादिकम् । गुणादिवृत्त्यनुपपत्तेः । नापि समवायस् तस्य स्ववृत्त्यनुपपत्तेः । किञ्चाधार्याधारभूतयोः सम्बन्धः समवाय इष्यते । तथा च कथं स एवाधारित्वमाधारत्वं च स्यात् । तथा रूपादीनामाश्रयव्यापित्वं न द्रव्यादिष्वन्तर्भवति । तेषां गुणवृत्तित्वासम्भवात् । समवायस्तूक्तरीत्या निरस्तः । अपि च वृत्तित्वमात्रं समवायः । व्याप्यवृत्तित्वं त्वतिरिक्तं निर्वक्तव्यम् । कृत्स्ने स्वाश्रये समवायस्तदिति चेन्न । द्रव्यस्यासमुदितत्वेन कृत्स्नत्वाद्यनवकाशात् । स्वभावेन सहानवस्थानं व्याप्यवृत्त्विमिति चेन्न । तस्याप्यन्तर्भाव्यत्वात् । अभावोऽसाविति चेन्न । निराकरिष्यमाणत्वात् ।

### **शेषवाक्यार्थचन्द्रिका**

धर्माणामाश्रयतो भिन्नत्वेऽपि षट्पदार्थानतिरेकान्न पदार्थनियमभङ्ग इति किरणावलीकारमतमाशङ्कते नन्विति । अस्य पक्षस्य तत्सम्मतत्वं कुतोऽवगम्यत इत्यतस्तद्वाक्यादेवेत्याशयेन तद्वाक्यद्वयं पटति यथाऽऽहेत्यादि । ‘षण्णामपि पदार्थानां साधर्म्यमस्तित्वाभिदेयत्वानी’ति प्रशस्तपादभाष्यव्याख्यानावसर इति शेषः । यद्यपि ‘यद्यपि धर्मा अपि षट्पदार्तेभ्यो न व्यतिरिच्यन्ते तथाऽपि परस्परमङ्गतापन्नाः परस्परविवेकायोपयुज्यन्ते’ इत्येव किरणावलीग्रन्थपाठस्तथाऽपि तदर्थानुवादोऽयमित्यदोषः । अत एव स्पष्टमपि तद्वाक्यं पठति अन्यत्रापीति । पदार्थधर्मसङ्ग्रह इत्याद्यपद्यव्याख्यानावसर इति शेषः । तेषां द्रव्यादीनां धर्मास् त एव द्रव्यादय एव । अतो न सप्तपदार्थापत्तिरित्यर्थः । कथं तर्हि धर्मधर्मिभाव इत्यत उक्तं परस्परमिति । द्रव्यलक्षणं रूपादिकं गुणस्तल्लक्षणं गुणत्वं जातिरत्यादिक्रमेणान्योन्यं विशेषणविशेष्यभाव इति नोक्तदोष इति सम्मतिग्रन्थार्थः ॥ अवयवादिनिष्ठत्वमिति । अत्रादिपदेन गुणिमूर्तव्यक्तिनित्यद्रव्यायुतसिद्धसम्बन्धिनां सङ्ग्रहः ॥ गुणादीति । अवयवगुणिमूर्तव्यक्तिनित्यद्रव्यायुतसिद्धसम्बन्धिनिष्ठत्वादीनि न तावद्द्रव्यगुणकर्मविशेषरूपाणि । द्रव्यगुणकर्मविशेषाणां गुणवृत्यनुपपत्तेः । अवयवनिष्ठत्वादीनां च गुणेऽपि सत्वात् । नापि सामान्यरूपाणि । सामान्यानां सामान्यवृत्त्यनुपपत्तेः । अवववनिष्ठत्वादीनां च गुणेऽपि सत्वात् । नापि सामान्यरूपाणि । सामान्यानां सामान्यवृत्यनुपपत्तेः । अवयवनिष्ठत्वादिनां च सामान्येपि सत्वादित्यर्थः ॥ तस्य स्ववृत्तीति अवयवनिष्ठत्वादिधर्माणां च समवायेऽपि सत्त्वादित्यर्थः।

किञ्चाधारीति । अवयवावयव्यादेराधाराधेयप्रयोजकतया हि समवायोऽङ्गीकृतः । तत्कथं स एव प्रयोज्यरूपाधाराधेयभावोऽपि स्यात् । प्रयोज्यस्य प्रयोजकभिन्नत्वनियमादित्यर्थः । केचित्तु । अवयवादिनिष्ठत्वस्य समवायरूपत्वे आधारित्वं समवाय इति प्राप्नोति । अवयवादिनिष्ठत्वमाधारत्वमित्यनर्थान्तरत्वात् । ततश्च तत्तुल्ययोगक्षेमत्वादाधारत्वमपि समवाय इत्येव स्यात् । नचैतद्युज्यते आधार्याधारयोः सम्बन्धस्य समवायत्वमङ्गीकुर्वता परेणाधारित्वाधारत्वातिरिक्तस्यैव समवायत्वाङ्गीकारेणाधारित्वाधारत्वयोरेव समवायत्वस्य वक्तुमशक्यत्वादित्यर्थ इत्याहुः ॥ तेषां गुणवृत्तित्वेति । गुणादिवृत्तित्वेत्यर्थः । द्रव्यगुणकर्मविशेषाणां गुणवृत्तित्वाभावेनाश्रयव्यापित्वस्य गुणवृत्तित्वाभावापत्या द्रव्यगुणकर्मविशेषेषु, सामान्यस्य सामान्यवृत्तित्वाभावेनाश्रयव्यापित्वस्यापि सामान्यवृत्तित्वाभावप्रसङ्गेन सामान्ये च न तदन्तर्भावः सम्भवतीति भावः ॥ उक्तरीत्येति । तस्य स्ववृत्तित्वानपिपत्तेरित्युक्तरीत्येत्यर्थः ॥ असमुदितत्वेनेति । अनेकसमुदायरूपत्वाभावेनेत्यर्थः। यदेव ह्यनेकसमुदायात्मकं वस्तु तत्रैव कृत्स्नपदप्रवृत्तिनिमित्तकृत्स्नत्वस्यावकाशो न पुनरेकस्मिन्नपि वस्तुनि । समुदायस्थले कृस्नपदप्रयोगवदेकस्मिन्नर्थे तदप्रयोगादिति भावः । आदिपदेन सर्वत्वादिपरिग्रहः । तेन सर्वस्मिन्नपि स्वाश्रये समवायस्तदित्यादिकमपि निरस्तं भवतीति ज्ञातव्यम् ॥ स्वाभावेनेति । स्वात्यन्ताभावेनेत्यर्थः । अन्यथा स्वप्रागभावादिना सहावस्थायिनो रूपादेः स्वाभावेन सहानवस्थायित्वरूपाश्रयव्यापित्वस्यासम्भवप्रसङ्गादित्यवधेयम् । स्वाभावेन सहानवस्थानस्य तदृशावस्थाना भावरूपत्वादाश्रयव्यापित्वमभाव एव भविष्यतीत्याशयेन शङ्कते अभाव इति ॥ निराकरिष्यमाणत्वादिति । अभावेऽभावानङ्गीकारेणाश्रयव्यापित्वस्याभावत्वे तस्य भाववृत्तित्वाभावप्रसङ्ग इत्यनुपदमेवात्र कश्चिदात्यादिनोद्भाव्य निराकरिष्यमाणत्वादित्यर्थः ॥

### **परिमल **

किन्तु त एवेति । तंत्वादय एव तन्तुषु पट इति पटे विशेषणीभूतावयविगताश्रितत्वरूपधर्मो नान्यः । रूपस्याश्रयव्यापित्वं नाम घटे रूपमिति विशेषणीभूतो घट एवेत्येवंरूपेण विशेषणीभूताः सन्तो धर्मा इत्युच्यन्त इत्यर्थः । तत्र तदीयसम्मतिमाह यथाहेति । इत्यभ्युपगतमित्यस्यावयवादिनिष्ठत्वमित्यन्वयः । अन्यत्र नित्यद्रव्येभ्य इत्यत्रानित्यद्रव्याणि कानीत्यतस् तद्वक्ति कार्यद्रव्येत्यादि । आश्रितत्वमित्यस्यर्थोऽवयवादिनिष्ठत्वमिति । गुण्यादिनिष्ठत्वमादिपदार्थः ॥ द्रव्यादिकमिति । द्रव्यादिविशेषान्तमित्यर्थः ॥ गुणादीति । गुणादिविशेषान्तपदार्थसार्थेऽपि स्वस्वाश्रयनिष्ठत्वस्य सत्वादिति भावः । अयमर्थः । पटादेरवयविनस्तन्वादिरूपस्वाश्रयनिष्ठत्वं द्रव्यं चेद्गुणादावपि स्वाश्रयनिष्ठत्वं द्रव्यमिति वाच्यम् । तच्चायुक्तम् । गुणकर्मादौ द्रव्यस्य वृत्यनुपपत्तेः । नापि गुणकर्मसामान्यविशेषाः । गुणकर्मणोर्गुणकर्मविशेषाश्रयत्वाभावात् । नापि स्वाश्रयगत्वं सामान्यान्तर्भूतम् । सामान्यविशेषयोरपि तस्य सत्वेन तयोः सामान्यविशेषाधारत्वाभावादिति । ननु पटादिकार्यद्रव्यगुणकर्मादीनां स्वस्वाश्रयनिष्ठत्वधर्मस्य गुणादिवृत्तित्वेन द्रव्यगुणादिष्वन्तर्भावायोगेऽपि समवायेन्तर्भावः सम्भवति । समवायस्य द्रव्यादिविशेषान्तपदार्थमात्रेऽपि सत्वेन गुणादिवृत्यनुपपत्तेरित्युक्तदोषाभावादिति भावेन तत्पृथगाशङ्क्य निराह नापि समवाय इति ॥

तस्येति । स्वस्वाश्रयनिष्ठत्वस्य समवायान्तर्भावे सति समवायेऽपि समवायिनिष्ठत्वमस्तीति समवायेऽपि समवायोऽस्तीति प्राप्त्या समवायस्यैकत्वोपगमाच्च स्ववृत्तित्वं स्यात् । तच्चानुपपन्नमित्यर्थः। तथा च कथं स एवेति । पटादेः स्वस्वाश्रयनिष्ठत्वं नामाधाराधेयभाव एव तन्नियामकः समवायो नियम्यभूताधारत्वमाधारित्वं च कथं भवेदित्यर्थः ॥ द्रव्यादिष्विति । द्रव्यगुणकर्मविशेषेष्वित्यर्थः । नापि सामान्येऽन्तर्भवति । तस्य सामान्यवृत्तित्वानुपपत्तेरित्यपि ध्येयम् ॥ समवायस्त्विति । समवायान्तर्भावस्तु स्ववृत्तित्वानुपपत्तेरित्युक्तरीत्या निरस्त इत्यर्थः । समवायेऽपि स्वाश्रयव्यापित्वसत्वादिति भावः ॥ असमुदितत्वेनेति । राशिवनसेनादिवदनेकसमुदायरूपत्वाभावेनेत्यर्थः । परमाणुपुञ्जवादे हि कृत्स्ने स्वानये सर्वस्मिन् आश्रय इत्यादि युज्यते । न ह्येवं त्वन्मत इति भावः ॥ निराकरिष्यमाणत्वादिति । स्वाभावेन सहानवस्थानरूपस्वाश्रयव्यापित्वस्याभावेऽपि सत्वेनाभावेप्यभावानङ्गीकारेणेत्युपरितनग्रन्थेनाभावेऽभावसत्वस्य निराकरिष्यमाणत्वात् तस्य तत्रान्तर्भावो न युक्त इथ्यर्थः ।

### **यादुपत्यम्**

अवयवादिनिष्ठत्वमिति । अत्रादिपदेन गुणिमूर्तव्यक्तिनित्यद्रव्यायुतसिद्धसम्बन्धिसङ्ग्रहः ॥ गुणादीति । अवयवगुणिमूर्तव्यक्तिनित्यद्रव्यायुतसिद्धसम्बन्धिनिष्ठत्वानि न तावद्द्रव्यगुण कर्मविशेषरूपाणि । द्रव्यगुणकर्मविशेषाणशं गुणवृत्त्यनुपपत्तेः । अवयवनिष्ठत्वादीनां च गुणेऽपि सत्वात् । नापि सामान्यरूपाणि । सामान्यानां सामान्यवृत्यनुपपत्तेः । अवयवनिष्ठत्वादीनां च सामान्येऽपि सत्वादित्यर्थः ॥ तस्य स्ववृत्तीति । अवयवनिष्ठत्वादिधर्माणां समवायेऽपि सत्वादिति भावः ॥ किञ्चाधारीति । आधाराधेयभावप्रयोजकतया हि समवायोऽङ्गीकृतः स एव कथं प्रयोज्यरूपाधाराधेयभावोऽपि स्यात् । प्रयोज्यस्य प्रयोजकभिन्नत्वनियमादित्यर्थः ॥ तेषां गुणवृत्तित्वेति । गुणादिवृत्तित्वेत्यर्थः । ततश्चायमर्थः । आश्रयव्यापित्वं न तावद्द्रव्यगुणकर्मविशेषेष्वन्तर्भवति । तेषां द्रव्यादीनां गुणवृत्तित्वासम्भवात् । अस्य च गुणवृत्तित्वात् । नापि सामान्ये, सामान्यस्य सामान्यवृत्तित्वासम्भवात् । अस्य च सामान्यवृत्तित्वादिति ॥ असमुदितत्वेनेति । अनेकसमुदायरूपत्वाभावेनेत्यर्थः । यद् अनेकसमुदायात्मकं वस्तु, तत्रैव कृत्स्नपदप्रवृत्तिनिमित्तस्य कृत्स्नत्वस्यावकाशो नैकस्मिन्नपि वस्तुनि । घटसमुदायस्थले कृत्स्नं घटमानयेतिवदेकस्मिन्घटे कृत्स्नपदाप्रयोगादिति भावः । आदिपदेन सर्वत्वादिसङ्ग्रहः । तेन सर्वस्मिन्स्वाश्रये समवायस् तदित्यादिकमपि निराकृतमिति ज्ञातव्यम् । निराकरिष्यमाणत्वादिति । अभावेऽभावानङ्गीकारेणाश्रयव्यापित्वस्याभावरूपत्वेऽभावगतत्वानुपपत्तेरिति निराकरिष्यमाणत्वादित्यर्थः ।

### **श्रीनिवासतीर्थीया **

त एव षट्पदार्था एव । तेषां पदार्थानां कार्यद्रव्यादाववयवादिनिष्टत्वमेव नास्ति अनाश्रितत्वाभ्युपगमादित्यतो नैवमङ्गीकृतं त्वयेत्याह आश्रितत्वं चेति ॥ स्ववृत्तीति । अवयवादिनिष्ठत्वं समवायेऽपि तावदस्ति । यद्ययं धर्मः समवायः स्यात्तर्हि स्ववृत्तिः समवायस्यात्माश्रयादयुक्तेत्यर्थः ॥ स एवेति । समवाय एवेत्यर्थः ॥ किञ्चाधारीति । अवयवावयविनोराधाराधेयभावनियामकसम्बन्धो हि समवायः । आधाराधेयभावरूपमेवावयवादिनिष्ठत्वं जातं नान्यत् । तथा चास्य समवायरूपत्वे आधारित्वमाधारित्वनियामकत्वमाधारत्वं तन्नियामकत्वं समवायस्य न स्यत् । नियम्यनियामकभावस्य भेदव्याप्तत्वेनाभेदे तदयोगादित्यर्थः ॥ उक्तरीत्येति । आश्रयव्यापित्वस्य समवायेऽपि सत्त्वेन तस्य समवायत्वे तस्य स्ववृत्त्यनुपपत्तेरित्युक्तरीत्येत्यर्थः । वृत्तिमात्रम् आश्रयवृत्तिमात्रघटक एव समवायो न व्यापित्वघटक इत्यर्थः । अतिरिक्तं समवायात् । तद् आश्रयव्यापित्वम् । तस्यापि उक्तधर्मस्यापि ।

### **वाक्यार्थरत्नमाला **

साक्षात्सप्तम्युक्ताधाराधेयभाववत्तया पटतन्तुनिष्टत्वयोः प्रतीतेरनुपन्यासस्तु साक्षात्तत्प्रतीतिरप्येतदुदाहरणेन सुज्ञेयेति भावेनेति न दोष इति ज्ञेयम् । मूले धर्मधर्मिपदमजहत्स्वार्थ लक्षणयाश्रयाश्रयिपरम् । तेन तन्तुधर्मता न पटस्य युक्ता । धर्मताया उपसर्जनत्वरूपतया गुणादौ सम्भवेऽपि पटे असम्भवात् । अत एव समुदायास्तु भिन्नग इत्यदनुव्याख्यानावताररूप मूलोपपादनावसरे विशिष्टाकारस्य प्राधान्येन व्यावृत्तिर्वक्ष्यते । अत एव प्रतीतिकधर्मित्वादिभूतलप्रागभावादेरपि सङ्ग्रहात्सर्वं साधारण्यम् । धर्म्यादीत्यादिपदं ज्ञातत्वाज्ञातत्वादिपरं द्रष्टव्यम् । यत्तु प्रत्याहारव्याख्येनेति अभावप्रतीत्युपन्यासोपपादनमन्यथाख्यातौ । तदसत् । भवतेतःप्राग्विशेषादिसङ्ग्रहस्यानभिहितत्वेन सर्वपदार्थसङ्ग्रहाभावे प्रत्याहारन्यायानवकाशात् । पूर्वोत्तरग्रन्थपर्यालोचनया उपलक्षणया अन्यस्य ज्ञातुं शक्यतयोपेक्षितस्य टीकाकारमतेन भवताऽवश्यं वक्तव्यत्वाच्च । अन्यथा प्रत्याहारेत्यादेरप्यवक्तव्यत्वमेव । इत्यादीत्यादिपदस्य भवत्पक्षे सङ्ग्राह्यान्तराभावेनादिपदायोगाच्च । यच्चापदेनावयव्यादीनां तत्तन्निष्टत्वादिधर्मसमूहेऽपि अवयविनि अवयवनिष्टत्वमित्यादिरूपधर्मधर्म्यादिव्यवहारसङ्ग्रह इति आदिपदसङ्ग्राह्यमुक्तम् । तदत्यन्तासत् । एतावता तन्तुषु पट इत्यादिप्रतीतिर्न धर्माणां धर्मिनिष्टत्वप्रतीतिः सात्वन्येति त्वयोक्तं स्यात् । न चेदं युक्तम् । तथासत्येतदुदाहरणस्य मूले असंगतत्वात् । नह्यत्र तन्तुपटयोर्धर्मधर्मिणोर्विशेषसमर्थनं प्रकृतं येन तद्धर्मधर्मिणो धर्मधर्मिव्यवहारोदाहरणं ग्रन्थे सङ्गच्छेत । कथं तर्ह्येतदुदाहरणं त्वत्पक्षेपीति चेत् । तर्ह्युपास्यंतां गुरव इत्यास्तां तावदिति दूषणग्रन्थे निक्षेप्यम् । मूले धर्मान षड्भ्यः पदार्थेभ्योतिरेकः स्यादिति किरणावल्यादिषु धर्मपदार्थस्पष्टपदार्थेष्वेवान्तर्भावस्योक्तत्वेन तन्निरासाय तत्प्रसंजकतया षट्पार्थातिरेक एवापादितोऽनुव्याख्याने अतस्तदनुसारेण मूले तदनुसारेण च टीकायां तथोक्तिः । अत एव मूलकृता भाष्यानुक्तसप्तपदार्थान्तर्भावनिराकरणं कश्चिदाहेत्यादिनाऽनूद्य करिष्यते । तथा च षडित्याद्या सर्वेषामुक्तिरुपपन्नेति ध्येयम् । आद्यपद्येति । आद्यपद्यखण्डेत्यर्थः । संमतिग्रन्थार्थ इति । एतद्रीत्यैव पूर्ववाक्यस्यापि व्याख्येयत्वे तात्पर्यान्न कश्चित् क्षुद्रोपद्रवः । ननु तावता अन्यस्यान्यविशेषणता तद्विशेषणस्याप्यन्यविशेषणतेति क्रमेण तेषां तेषां भिन्नभिन्नतत्तद्विशेष्यविशेषणत्वप्राप्तावपि न परस्परं विशेषणतापत्तिरिति नान्योन्यपदस्वारस्यमिति चेन्न । किरणावलीकारस्य धर्मपदार्थमन्तर्भावयितुं प्रवृत्तस्य तस्य तत्तद्विशेषणत्वाभिप्रायेणैव अन्योन्यपदप्रयोग इति तदनुसारेणैवानुव्याख्यानमूलयोरपि तथोक्तेरदोष इति ध्येयम् ।

अत्रादिपदेन गुणीति । अत्रायुतसिद्धसम्बन्धिनामिति पाठः । मूलकोशानुसारात् । अयुतसिद्धौ यौ सम्बन्धिनाविति च तदर्थः । सिद्धीति लेखकप्रमादात् । एवमुत्तरत्रापि । अत्र चोपलक्षणया धर्म्यपि ग्राह्यः । तस्यापि प्राक् घटः पटो न भवतीति प्रतीत्युपन्यासेन स्वगततत्तन्निष्टत्वादिना सविशेषाभेदस्य मूले अभिप्रेतत्वात् । वचनवृत्याऽनुपादानं तु कार्यद्रव्येति मूलानुसारेणेति ज्ञेयम् । द्रव्यगुणकर्मविशेषाणामिति । यद्यप्यादिपदेन कर्मादिवृत्तित्वनिराकरणमप्यभिप्रेतमिति तन्निराकरणप्रकारप्रदर्शनमपि कार्यम् । अन्यथामूले सामान्यवृत्तित्वमपि निराकार्यं स्यात् । तथापि गुणवृत्यनुपपत्तिप्रदर्शनप्रकारेण कर्मसामान्यविशेषवृत्तित्वमपि निराकार्यम् । सामान्यवृत्तित्वस्य पृथङि्नराकरणं तु गुणकर्मवृत्यनुपपत्तिरूपदूषणस्य सामान्यरूपत्वे अप्रसरात् । तत्रापि च विशेषसमवायाभाववृत्तिरपि बोध्या । एवं चादिपदेन मूले समवायाभावान्तानां ग्रहणस्याभिप्रेतत्वेऽपि द्रव्यगुणकर्मविशेषरूपत्वे गुणकर्मसामान्यविशेषसमवायाभाववृत्तित्वानुपपत्तिः । सामान्यरूपत्वे सामान्यविशेषसमवायाभाववृत्तित्वानुपपत्तिः । समवायस्य स्ववृत्यनुपपत्या समवायत्वनिराकरणवदभावस्यापि स्ववृत्यनुपपत्या तत्वमपि मूले निराकार्यमुपलक्षणया । एतद्विशेष सूचनायैव सामान्यरूपत्वस्य प्रथङि्नराकरणं मूले । ततश्चानेन मूलग्रन्थेन यद्रूपत्वे यद्वृतित्वासम्भवस्तेन तद्रूपत्वं निराकार्यमिति सर्वत्र तत्तद्रूपत्वाभावसमर्थनं कृतमिति द्रष्टव्यम् । आधाराधेयभावप्रयोजकतया हीति । तन्तुषु पटाश्रयत्वमाधारत्वं पटस्य तन्तुनिष्टत्वमाधेयत्वम् । ततश्च तन्तुनिष्टत्वस्य समवायरूपत्वे प्रयोज्याभेदप्राप्तिरित्यर्थः । आधारित्वमित्यनर्थान्तरत्वादिति पाठो मूलकोशाद्युक्तत्वाच्चेति ध्येयम् । आहुरिति अस्वरसोद्भावनम् । तद्बीजं तु अत्र आधारत्वस्य समवायरूपत्वनिराकरणे स्वातन्त्र्येणैव सम्भवति सति तत्परित्यागेन योगक्षेमतौल्येन बलात्समवायतयाऽऽपाद्य तन्निराकरणत्वस्वीकारो न युक्त इति । कथं तर्हीत्यादिना सामान्यादौ सत्प्रत्ययानु पपत्तिमाशङ्क्य गुणादिषु सङ्ख्यादिप्रत्ययदृष्टान्तेन सत्तयैकार्थसमवायेन तत्प्रत्ययोपादानपरकिरणावल्यनुसारेणाशङ्क्यनिराकरोति । नतावदिति मूलम् ।

