+++
title = "०९ सविशेषभेदस्य भेदाभेदयोश्च व्यवस्थाप्रदर्शनम्"

+++


## अभिन्नो भगवान्स्वेन तदन्येन विभेदवान्

**सविशेषभेदस्य भेदाभेदयोश्च व्यवस्थाप्रदर्शनम्**

**अभिन्नो भगवान्स्वेन तदन्येन विभेदवान्**

### **सुधा**

धर्मधर्मिणोर्भेदाभेदौ क्वचिदिति सङ्क्षेपेणोक्तम् । तत्किं सर्वेष्वपि द्रव्येषूत केषुचिदेवेत्यपेक्षायामाह अभिन्न इति ।

## **अनुव्याख्यानम्**

***अभिन्नो भगवान्स्वेन तदन्येन विभेदवान् ॥***

भगवानिति चेतनमात्रोपलक्षणम् । स्वेन स्वावयवगुणक्रियादिभिः । तदन्येन प्रकृतिजीवजडात्मना प्रपञ्चेनेत्येवं व्यवस्थितावेव भेदाभेदौ न त्वेकविषयावित्यर्थः । अयावद्द्रव्यभाविधर्मैर्भेदाभेदौ कुतो न स्यातामित्यत आह नित्या इति ।

**अनुव्याख्यानम्**

***नित्याधर्मास्तदीयास्तु सर्वेऽस्मान्नैव भेदिनः ॥***

तुशब्दोऽवधारणे । अस्मात् कारणात् । अस्माद् भगवतः । द्वित्वादिसङ्ख्याव्यतिरिक्ता इति शेषः ।

### **शेषवाक्यार्थचन्द्रिका**

‘अभिन्नो भगवान्स्वेने’त्यादेर्धर्मधर्मिणोरत्यन्ताभेदः क्वचित्क्वचिद्भेदाभेदाविति व्यवस्थोपदर्शनपरग्रन्थस्य प्रकृतेन सङ्गत्यप्रतीतेरसङ्गतिमाशङ्क्याव्यवहितपूर्वेणासङ्गतावपि ‘भेदो नाशो भवेत्तथे’ त्युक्तार्थविवरणरूपत्वेन तत्सङ्गतत्वान्नासङ्गतिरित्यभिप्रेत्य तद्विवरणरूपतया तद्योजयितुमुक्तार्थानुवादपूर्वकं तत्प्रयोजकीभूतामाकाङ्क्षामुत्थापयति धर्मधर्मिणोरित्यादिना । यद्यपि सत्येव धर्मिणि धर्माणां च यत्र नाशस्तत्र भेदाभेदावित्युक्तेर्नेयं सङ्क्षेपेणोक्तिस् तथाऽपि सत्येव धर्मिणि धर्माणां नाशोऽत्रैवोत सर्वत्र द्रव्य इत्यनभिधानाभिप्रायेणेयं सङ्क्षेपोक्तित्वोक्तिः । अत एवापेक्षाप्रकारप्रदर्शनं तथैव करिष्यत इत्यवधेयम् । नन्वीश्वरस्येव जीवस्यापि स्वावयवगुणक्रियादिभिरत्यन्ताभिन्नत्वेन भिन्नाभिन्नत्वाभावात्किं सर्वेष्वपि द्रव्येषूत केषुचिदेवेत्यपेक्षापूरके वाक्ये तत्पूरणाय जीवेश्वरसाधारण्येनैव तदत्यन्ताभेदस्य प्रतिपादनीयतयेश्वरमात्रासाधारण्येन तदभिधानमनुपपन्नमित्यतोऽत्र वाक्ये भगवत्पदस्य चेतनमात्रोपलक्षणत्वादीश्वरमात्रपरत्वाभावादस्य वाक्यस्य जीवेश्वरसाधारण्येनैव तदत्यन्ताभेदबोधकत्वेनेश्वरमात्रासाधारण्येन तदभिधायकत्वाभावान्नानुपपत्तिरिति भावेन भगवत्पदं चेतनमात्रपरतया व्याचष्टे चेतनमात्रोपलक्षणमिति । ननु भगवान्स्वेनाभिन्न इत्यनेन भगवतः स्वेनाभेद उच्यते, न तु गुणाक्रियादिभिरिति नानेन धर्मधर्मिणोर्भेदाभेदौ सर्वत्र द्रव्येषूत केषुचिदेवेत्युक्ताकाङ्क्षाया निवृत्तिरित्यतोऽत्र स्वशब्दस्य स्वीयपरत्वेन स्वपरत्वाभावान्नानुपपत्तिरिति भावेन स्वपदार्थमाह स्वेनेति । प्रकृतिजीवजडात्मनेत्युपलक्षणम् । ईश्वरप्रकृतिजडात्मनेत्यपि द्रष्टव्यम् ॥ व्यवस्थिताविति । भिन्नप्रतियोगिकावित्यर्थः ॥ न त्वेकेनेति । न त्वेकप्रतियोगिकावित्यर्थः । न च भगवति द्वित्वादिना जीवे च चिन्तादिनाऽपि भेदाभेदसद्भावादेकविषयावपि भेदाभेदौ स्त एवेति न तन्निषेधो युक्त इति वाच्यम् । वक्ष्यमाणानुसारेणेहापि तदुभयव्यतिरिक्तत्वस्य ज्ञातुं शक्यतया तदतिरिक्ते एकविषयकभेदाभेदाभावाभिप्रायात् ॥ अयावद्द्रव्यभावीति । जीवेश्वरयोरिति शेषः । द्वित्वादिसङ्ख्याव्यतिरिक्ता इत्युपलक्षणम् । चिन्तादिव्यतिरिक्ता इत्यपि द्रष्टव्यम् । ततश्च जीवेश्वरयोरयावद्द्रव्यभाविभिर्द्वित्वादिभिश्चिन्तादिभिश्च भेदाभेदसद्भावेऽपि तदुभयव्यतिरिक्तानां सर्वेषां धर्माणां नित्यतया यावद्द्रव्यभावित्वान्न तैर्भेदाभेदावित्युक्तं भवति ।

### **परिमल **

‘भेदो नाशो भवेत्तथे’त्यत्र क्वचिदिति पदस्यानुवृत्तिमुपेत्य तथाशब्देनाभेदसमुच्चयं चोपेत्य भेदो नाश इति पदस्य निर्गलितार्थमनुवदति भेदाभेदौ क्वचिदिति संक्षेपेणोक्तमिति ॥ नत्वेकविषयाविति । एकनिरूपितावित्यर्थः । ‘समुदायमृते क्वचिदि’ति वक्ष्यमाणानुरोधेनाह द्वित्वादिसङ्ख्येति ।

### **यादुपत्यं**

न त्वेकविषयाविति । न त्वेकप्रतियोगिकावित्यर्थः ।

### **श्रीनिवासतीर्थीया **

न स्यातामिति । चेतनानामपीति शेषः ॥ इत्यत आहेति । इत्याशङ्कायां चेतनस्वरूपेऽयावद् द्रव्यभाविनो धर्मा एव न सन्ति सर्वेषां नित्यत्वादित्युत्तरमाहेत्यर्थः । ननु सर्वेऽपि धर्मा नित्या एव तैश्चात्यन्ताभेदे द्वित्वेनाप्यभेदप्राप्त्याऽऽश्रययोरप्यभेदः स्यादत आह द्वित्वादीति ।

### **वाक्यार्थरत्नमाला **

अत्रैवोत सर्वत्रेति । अयं च वक्ष्यमाणमूलीयापेक्षाप्रकारानुसारेणानुवाद इति न दोषः । अर्थे भेदात् । अत्र हि वाशब्दार्थकोतशब्दस्येत्यनभिधानेऽत्रेति शब्दसम्बन्धात्तद्बलेनात्रैवास्तीति सर्वत्र द्रव्येष्विति वा । अनभिधानेत्येव टीकार्थप्रतीतेः । एतेन पूर्ववाक्येऽन्यतरस्यानभिधानमात्रस्यावश्यकत्वेप्यपेक्षाप्रकारानुसारेणाभिधानं व्यर्थमिति तत्प्रकारेणानभिधानायोग इति निरस्तम् । करिष्यत इति । तत्किमित्युत्तरवाक्य इति न दोषः । अजहस्त्वार्थलक्षणायां चेतनत्वेन भगवतोऽऽपि लक्ष्यत्वमित्याशयेनेवेश्वरातिरिक्तचेतनविवक्षया वा ह । भगवत्पदस्येति । युगपद्वृत्तिद्वयविरोधस्तु न दूषणमिति मूलाशय इति भावः । अतः सादृश्येन व्युत्पत्युपपादनावसरे तस्यादोषत्वमिति टीकाकारो वक्ष्यतीति ज्ञेयम् । तदन्येनेत्यादि च भगवद्विवक्षायां व्याख्यानम् । अचेतनविवक्षायान्तु तदन्येनेत्यस्येश्वरप्रकृतिजडैरिति व्याख्येयमित्याह । प्रकृतिजीवेति । प्रपञ्चात्मनेति तु न सम्बन्ध्यत इति भावः । उत्तरमूलानुसारेणाह द्वित्वादिनेति । अधिकरणीय मूलानुसारेणाह चिन्तादिनेति । वक्ष्यमाणस्थलं चोक्तमूलद्वयम् । अतिरिक्त इति । तस्थल इत्यर्थः । ......मूलानुसारेणाह चिन्तादीति ।

