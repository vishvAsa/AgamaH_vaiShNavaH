+++
title = "०७ अवयवावयविनोर् भेदाभेदावपि भवतः"

+++


## भेदो नाशे भवेत्तथा

**अवयवावयविनोर् भेदाभेदावपि भवतः**

**भेदो नाशे भवेत्तथा**

### **सुधा**

एवमवयवावयव्यादीनामभेदोऽत्र निरूपितः । इदानीं क्वचिद्भेदाभेदावपि भवत इति तदपवादमाह भेद इति ।

## **अनुव्याख्यानम्**

***...... भेदो नाशे भवेत्तथा ॥***

यद्वा यद्यवयव्यादयोऽवयवाद्यभिन्नाः । कथं तर्हि सत्स्वेवावयवादिषु विनश्यन्तीत्यत आह भेद इति ।

तथाशब्दः समुचये । अवयवादिषु सत्स्वेवावयव्यादीनां नाशे भेदोऽभेदश्च भवेदित्यर्थः । अत्र नाश इत्युपलक्षणम् । यत्र सत्स्वेवावयवेष्ववयविनोऽभावः सति गुणिनि गुणस्याभावस्तत्र भेदाभेदावित्यादि द्रष्टव्यम् । अन्यथा यत्रावयवावयव्यादीनां युगपद्विनाशस्तत्र भेदाभेदावुक्तौ न स्याताम् ।

इदमुक्तं भवति । सत्यपि तस्मिन्नसत्वादित्यनेन हेतुनाऽवयव्यादीनामवयवादिभ्यो भेदमात्रं वा साध्यतेऽत्यन्तभेदो वा । आद्ये सिद्धसाधनता भागासिद्धिश्च । तथा हि । सत्यप्यु(त्यु)पादाने कदाचिदुपादेयमसत् । यथा पटः । एवं सत्यपि द्रव्ये केचिद्गुणा असन्तो यथा पाकजादयः । तथा सत्यप्या(त्येवा)श्रये काश्चित्क्रिया असत्यो यथा पटचलनादयः । जातिश्च काचित्सति जातिमत्यसती । यथा ब्राह्मण्यम् । तत्र भेदाभेदयोरङ्गीकाराद्भेदसाधनं सिद्धविषयम् । गगनतद्भागयोरीश्वराद्याश्रितज्ञानादिगुणक्रियाजातिष्वभावाद्भागासिद्धत्वं हेतो इति । न द्वितीयः । कालात्ययापदिष्टत्वात् । अभेदस्य प्रागुपपादितत्वादुपपादयिष्यमाणत्वाच्चेति ।

### **शेषवाक्यार्थचन्द्रिका**

निरूपित इति । ‘अभेदेन प्रतीतिश्चे’त्यादिनेति शेषः ॥ तदपवादमिति । यद्यप्ययं नाभेदापवादः । प्रागुक्तस्याभेदस्यात्रानिषेधात् । तथापि अपवादकप्रमाणशून्यत्वेन प्रसक्तं यदभेदस्यात्यन्तिकत्वं तदपवादत्वाभिप्रायेणेयमपवादत्वोक्तिरिति ध्येयम् । अत्र पक्षे भेदाभेदप्रतिपादनस्य प्रासङ्गिकत्वं भवतीत्यापरितोषात्पक्षान्तरमाह यद्वेति । अत्र नाश इत्यस्य नाशमात्रार्थप्रतीतिनिरसायाह अत्रेति उपलक्षणमिति । अभावस्येति शेषः । नाशशब्दस्य विशेषपरत्वे सम्भवति सति किमिति सामान्योपलक्षकत्वमित्यतो विशेषपरत्वे बाधकमाह अन्यथेति ॥ उक्तौ न स्यातामिति । तत्र सत्स्वेवावयवादिष्ववयव्यादीनां नाशरूपस्य भेदाभेदप्रयोजकस्याभावादित्यर्थः । सामान्योपलक्षणत्वे च तत्राप्यवयवादिष्ववयव्यादिप्रागभावसद्भावेनोक्तप्रयोजकलाभाद्भेदाभेदाभिधान सिद्धिरिति भावः । भेदसाधकानुमानस्य किमनेन दूषणमुक्तंभवतीत्यतस्तद्दर्शयितुमाह इदमुक्तं भवतीति । नन्वेकदेशे भेदसिद्धावप्यवयवादिमात्रे तदसिद्धेर्न सिद्धसाधनम् । एकदेशमात्रपक्षत्वे च न भागासिद्धिरिति कथमेतदित्यतो नेदं दूषणद्वयमेकपक्षविषयकम् । नाप्यव्यवस्थितयत्किञ्चिद्विषयकम् । किन्तु व्यवस्थितपक्षमेवेति नानुपपत्तिरित्यभिप्रायेण व्यवस्थितविषयतया तद्योजयितुं प्रतिजानीते तथा हीति । तत्कथमित्यतस्तस्मिन्सत्यप्यसत्वादिति हेतुर्यावति विश्राम्यति तावत एव पक्षत्वे सिद्धसाधनत्व मित्यभिप्रेत्य तद्विश्रान्त्यधिकरणमवयव्यादिकं ृङ्गिग्राहकतयोपदर्शयन्नेव सिद्धसाधनत्वमुपपादयति सत्यप्युपादान इत्यादिना सिद्धविषयमित्यन्तेन । एवं सिद्धसाधनतामुपपाद्य तत्परिहारायावयव्यादिमात्रपक्षीकारे भागासिद्धिरित्यभिप्रेत्योक्तहेतोः पक्षैकदेशवृत्तेः सिद्धसाधनत्वप्रपञ्चावसर एवोपवर्णितत्वेन तामनुक्त्वा एकदेशेऽवृत्युपवर्णनपूर्वकं तामाह गगनतद्भागयोरित्यादिना । अत्र इतिशब्दः प्रतिज्ञातदोषद्वयोपपादनसमाप्त्यर्थः ॥ प्रागिति । अभेदेन प्रतीतिश्चे’त्यादिनेति शेषः । उपपादयिष्यमाणत्वाच्चेतीति । ‘सामस्त्योच्छेदिनोऽन्यत्र धर्मा उभयरूपका’ इत्यादिनेति शेषः । अत्रेतिशब्दस्येदमुक्तं भवतीति पूर्वेणान्वयः ।

### **परिमल **

क्वचिद्भेदाभेदावपीति । एतेन भेदो नाश इत्यत्र क्वचिदित्यनुवृत्तिं सूचयति । तथाशब्दः समुच्चय इत्युक्तं व्यनक्ति भेदोऽभेदश्चेति ॥ उपलक्षणमिति । प्रागभावप्रध्वंससाधारण्ये नाभावमात्रस्योपलक्षणमित्यर्थः ॥ इत्यादि द्रष्टव्यमिति । यत्र सत्यप्याश्रये क्रियाऽभावः सत्यां व्यक्तौ जतेरभाव तत्र भेदाभेदाविति द्रष्टव्यमित्यर्थः । ननु नाशपदस्योपलक्षणत्वमुपेत्यावयविनोऽभावः गुणस्याभावस् तत्र भेदाभेदाविति कुतो व्याख्येयम् । यत्रावयवेषु सत्सु अवयविनो नाशः गुणिनि सति गुणस्य नाश इत्येव कुतो न व्याख्यायत, इत्यत आह अन्यथेति । अभावोपलक्षणत्वानङ्गीकार इत्यर्थः ॥ उक्तौ न स्यातामिति । युगपन्नाशस्थलेऽपि भेदाभेदयोर्वाच्यत्वान् नाशपदस्याभावपरत्वे पूर्वं तन्तुषु सत्स्वपि पटस्याभावाद्भेदाभेदौ तत्रात्युक्तौ स्याताम् । अत एवमाश्रयणीयमिति भावः । ननु यद्यवयव्यादय इत्यादिना कृतचोद्यस्य किमुत्तरमुक्तमित्यत आह इदमुक्तमिति ॥ पाकजादय इति । पाकजरूपरसादयः । आदिपदात् संयोगादयः ॥ यथा ब्राह्मण्यमिति । गाधिजस्य विश्वामित्रस्य तपसा प्रागसत्या एव ब्राह्मणत्वजातेरूत्पत्तेर्महापातकादिना क्वचिन्नाशाच्चेति भावः ॥ प्रागुपपादितत्वादिति । ‘अभेदेन प्रतीतिश्चे’त्यादिग्रन्थव्याख्यावसर इति भावः ॥ उपपादयिष्यमाणत्वाच्चेति । ‘दृष्टिप्रमाणतश्चे’त्यादिग्रन्थ इति भावः । इति शब्दस्येदमुक्तमिति पूर्वेणान्वयः ।

### **यादुपत्यम्**

उपलक्षणमिति । प्रागभावस्यापीति शेषः ॥

### **श्रीनिवासतीर्थीया **

तदिति । अभेदस्येत्यर्थः ॥ यद्वेति । तथा च सत्यपि तस्मिन्नसत्वेन हेतुनाऽवयवावयव्यादीनां भेद एव साध्यत इत्यर्थः । समुच्चये अभेदस्य । उपलक्षणं कस्मात्कार्यमित्यत आह अन्यथेति । यत्रासति धर्मिणि धर्मस्य नाशस्तत्त भेद इत्येवोक्त इत्यर्थः । उपलक्षणं कृत्वा यत्र सत्स्ववयवेष्ववविनोऽभाव इति सामान्येनैवोक्तौ यत्र युगपद्विनाशस्तत्राप्यवयव्युत्पत्तेः प्राक् सति धर्मिणि धर्मस्याभावः । प्रागभावो वर्तत एवेति तत्सङ्ग्रहोऽपि जात एवेति भावः । सिद्धसाधनतामुपपादयति सत्युपादान इति । भागासिद्धिमुपपादयति गगनेत्यदिना ।

### **वाक्यार्थरत्नमाला **

अभावस्येतीति । अभावसामान्यस्येत्यर्थः । सामान्योपलक्षणत्वे चेति । न च तर्हि नाशपदं प्रागभावमात्रोपलक्षणमस्तु सहैव विनिष्टावयवावयव्यादिष्वपि अवयव्याद्युत्पत्तेः प्राक् सत्स्वेवावयवादिषु अवयव्यादेः प्रागभावस्य सत्वेन भेदाभेदप्रयोजकत्वसत्वादिति वाच्यम् । तावतोक्तस्थलसङ्ग्रहसम्भवेऽपि यत्र युगपदुत्पन्नगुणगुण्यादिषु सत्स्वेव गुणगुण्यादेर्नाशस्तत्रोक्तमिति भावेन भेदाभावापत्या नाशस्यापि भेदाभेदप्रयोजकतया स्वीकार्यत्वेनाभावसामान्यस्यैवं प्रयोजकत्वादित्यभिसन्धिसद्भावात् । अवयवसंयोगनाशादवयविनाशस्थले उत्पत्तेः । प्रागिव विनाशोत्तरमपीति तस्मिन्सत्यपीति युक्तया प्राप्तभेदसाधनस्य सम्भवतः सङ्ग्रहलाभाभिप्रायाच्च ।

------------------------------------------------------------------------

भेदो नाशे भवेत्तथा

**भेदो नाशे भवेत्तथा**

### **सुधा**

स्यादेतत् । यथा भेदसाधकानां व्यपदेशभेदादीनां विशेषाश्रयेणेवान्यथासिद्धिरुक्ता । तथा सत्यपि तस्मिन्नसत्वस्यापि विशेषेणैव निर्वाहः क्रियताम् । किं भेदाभेदाभ्युपगमेन । मैवम् । विशेषस्य भेदकार्यव्यवहारमात्रनिर्वाहकत्वेन विनाशं प्रत्यनिर्वाहकत्वात् । सकलभेदकार्यकारित्वे विशेषो एव, न तत्प्रतिनिधिः स्यात् । किञ्चानेकाश्रितस्यावयविनो द्वित्वादेश्चाश्रयेणात्यन्ताभेदे सत्याश्रयाणामपि परस्परमभेदः प्रसज्यते । तत्परिहारार्थं तावदवश्यं तत्र भेदोऽङ्गीकरणीयः । न चावच्छेदकेन विना भेदाभेदभूमेः सङ्ग्रहः स्यादित्यवदाश्रयभावित्वमेव ग्राह्यम् । तत्रापि विशेष एव सङ्करं वारयिष्यतीति तु निरस्तम् । किञ्च प्रमाणानुसारिणी व्यवस्था न तु स्वेच्छानुसारिणी । प्रमाणं तु भेदाभेदाववगाहत इति वक्ष्यते । ननु अनित्यद्रव्याश्रिता एकत्वादयोऽपि गुणाः किं भेदवन्तस्तेषामपि द्रव्यकार्यतया तदुत्तरक्षणभावित्वादिति । मैवम् । उक्तोत्तरत्वात् । उक्तं ह्येतत् । उपादानद्रव्यं गुणवदुपादेयतया परिणमत इति ।

### **शेषवाक्यार्थचन्द्रिका**

‘भेदो नाशे भवेत्तथे’ति तस्मिन्सत्यप्यसत्वरूपभेदकार्यनिर्वाहाय
अयावदाश्रयभाविष्ववयवादिष्ववदिभिर्भेदाभेदाभ्युपगमेन प्रसक्तां भाष्यकाराणामचातुरीं तत्र तदभ्युपगमे कारणविशेषोक्त्या परिहर्तुं तस्मिस्नत्यप्यसत्वस्यान्यथासिद्धित्युत्पादनेन तस्यानभ्युपगमनीयतां शिष्यमुखेन शङ्कते स्यादेतदिति । यावदाश्रयभाविनामवयव्यादीनामिवायावदाश्रयभाविनामपि तेषामवयवादिभिः सविशेषाभेदाभ्युपगमेनैव सकलभेदकार्यनिर्वाहसम्भवे क्वचित्सविशेषाभेदस्य क्वचिद्भेदाभ्युपगमो निर्निबन्धन इत्याशयः । द्विविधं भेदकार्यं साधारणमसाधारणं च । तत्र साधारणं प्रतिनिधिसाध्यं नासाधारणमपि । लोके तथा दर्शनात् । ततश्च यावदाश्रयभाविष्ववयव्यादिषु व्यपदेशादिरूपसाधारणकार्यस्यैव सत्वात्तस्य च भेदप्रतिनिधिना विशेषेणापि निर्वाहाद्भेदमात्रसाध्यस्यासाधारणकार्यस्य चाभावात्तत्र भेदाभेदाभ्युपगमः । अयावदाश्रयभाविषु तु प्रतिनिध्यसाध्यस्य तस्मिन्सत्यप्यसत्वरूपासाधारणभेदकार्यस्य सत्वात्तन्निर्वाहाय भेदाभेदाभ्युपगमस्यार्थवत्वादिति भावेन भेदकार्यस्योक्तरूपेण द्वैविध्यं सूचयन्नेव विशेषस्य साधारणासाधारणतत्कार्यनिर्वाहकत्वतदभावावाह मैवमिति । ननु किमनया कल्पनया विशेषस्यैव साधारणासाधारणभेदभिन्नभेदकार्यमात्रनिर्वाहकत्वसम्भवेन कल्पकाभावादित्यत आह सकलेति ॥ आश्रयाणामपि परस्परमिति । यद्यदत्यन्ताभिन्नेनात्यन्ताभिन्नं तत्तेनात्यन्ताभिन्नमिति नियमादिति भावः । नन्वस्तु तर्हि तत्र भेदः । अयावदाश्रयभाव्यवयव्यादिमात्रे तु कुतः स इत्यत आह न चेति । नन्वनेकाश्रितस्यावयव्यादेरवयवादिभिरत्यन्ताभेदेऽपि विशेषबलादेवैकेन पटेनात्यन्ता भिन्नानां तन्तूनामभेदाभावरूपस्य तद्भेदकार्यस्य निर्वाहान्न तत्रापि भेदोऽभ्युपगन्तव्य इत्याशङ्क्य निराकरोति तत्रापीति ॥ निरस्तमिति । सकलभेदकार्यकारित्वे विशेषस्य भेदत्वापत्या प्रतिनिधित्वाभावप्रसङ्गात् सकलतत्कार्यकारिणस्तत्प्रतिनिधिताया लोकवेदविरुद्धत्वादिति निरस्तमित्यर्थः । अयावदाश्रयभाव्यवयव्यादेरवयवादिभिर्भेदाभेदयोरेव प्रमाणसिद्धत्वाच्च तदभ्युपगम इत्याह किञ्चेति । नेति । विपरीतेच्छया विप(र्यय)रीतस्यापि प्रसङ्गादिति भावः । कथमत्र भेदाभेदयोः प्रामाणिकत्वमित्यत आह प्रमाणं चेति ॥ वक्ष्यत इति । ‘दृष्टिप्रमाणतश्चे’त्युत्तरग्रन्थ इति शेषः । ननु तस्मिन्सत्यप्यसत्वस्यानित्यद्रव्याश्रितैकत्वादिगुणेष्वनैकान्त्यान्न भेदप्रमाणत्वमिति शङ्कते नन्विति । उक्तोत्तरत्वादित्येतद्विशदयति उक्तं चैतदिति । ‘न चेन्महत्वतश्चैव दीर्धत्वादपि नो भवेति’त्येतद्ग्रन्थव्याख्यानावसरे यद्यपि परिणामवादिनां नायं पन्था इत्यादिनेति शेषः । ततश्च द्रव्यतद्गुणयोः समानकालीनत्वात्कार्यकारणभावाभावेन तस्मिन्सत्यप्यसत्वस्य तत्राभावान्नानैकान्त्यमिति युक्तं तस्य भेदप्रमाणत्वमिति भावः ।

### **परिमल **

आश्रयाणामपि परस्परमिति । तन्त्वभिन्नपटाभिन्नत्वात्तन्त्वन्तरस्य घटाभिन्नद्वित्वत्रित्वाद्यभिन्नत्वा त्पटस्येति हेतोर् यो यदभि(न्नाभिन्नस्य)न्नधर्माभिन्नः स तदभिन्नो यथा घटो घटेनेति व्याप्त्यादिसम्भवादिति भावः ॥ भेदाभेदभूमेरिति । भेदाभेदाङ्गीकारस्थलस्येत्यर्थः । इति शब्दो हेत्वर्थः ॥ तत्रापीति । अयावद्द्रव्यभाविस्थल इत्यर्थः ॥ निरस्तमिति । सकलभेदकार्यकारित्व इति ग्रन्थे निरस्तमित्यर्थः ॥ वक्ष्यत इति । ‘दृष्टिप्रमाणतश्चैव विरोधो दर्शने कथमि’त्यादाविति भावः । उक्तोत्तरत्वादित्युक्तं व्यनक्तिर् उक्तं ह्येतदिति । ‘न चेन्महत्वतश्चैव दीर्घत्वादपि नो भवेदि’त्येतद्वाक्यव्याख्यावसारे उक्तमित्यर्थः । तथा च पौर्वापर्याभावेन गुणिनि सत्येकत्वाभाव इत्यस्य तत्रायोगान्न भेदाभेदावुपेयौ तत्रेति भावः ।

### **यादुपत्यं**

निरस्तमिति । सकलभेदकार्यकारित्वे विशेषोऽपि भेद एव स्यान्न तत्प्रतिनिधिरित्यनेन निरस्तमित्यर्थः ॥ वक्ष्यत इति । ‘दृष्टिप्रमाणतश्चैवे’त्यत्रेति शेषः ॥ उक्तं ह्येतदिति । ‘न चेन्महत्वतश्चैव दीर्घत्वादपि नो भवेति’त्यनुव्याख्याव्याख्यावसरे ‘यद्यपि परिणामवादिनां नायं पन्थाः । किन्तूपादानानि स्वगुणयुक्तानि तथाविधकार्यतामापद्यन्त’ इत्युक्तमित्यर्थः । तथा च समानकालीनत्वादनित्यद्रव्यतद्गुणयोर्न कार्यकारणभाव इति भावः ॥

### **श्रीनिवासतीर्थीया **

निर्वाह इत्यनन्तरमभेदमेवाङ्गीकृत्येति शेषः । विनाशं भेदकार्यभूतम् । सकलेति । व्यवहारविनाशरूपोभयेत्यर्थः । प्रसज्यते यद् यदभिन्नाभिन्नं तत्तेनाभिन्नं यथा रामरूपाभिन्ननारायणाभिन्नं कृष्णरूपं रामरूपेणाभिन्नमिति व्याप्तिबलादित्यर्थः । भूमेर् एतादृशस्थले भेदाभेदाविति भेदाभेदस्थल इत्यर्थः । ग्राह्यं सङ्ग्राहकत्वेनेत्यर्थः । ननु द्वित्वादीनामात्यन्ताभेद एवावयविनाऽस्तु न भेद आश्रयाणां परस्पराभेदरूपं सङ्कर च विशेष एव निवारयिष्यतीत्याशङ्क्याह तत्रापीति ॥ सकलभेदकार्यकारित्वे विशेषो भेद एव स्यान् न तत्प्रतिनिधिरिति निरस्तमित्यर्थः । किं भेदवन्त इति । एकत्वपरिमाणगुरुत्वादीनामनित्यद्रव्याश्रितानामप्यत्यन्ताभेद एव भवद्भिः स्वीकृतः। तेऽपि धर्माः किमर्थं न भेदवन्तो भवन्ति । तस्मिन्सत्यप्यसत्वरूपभेदसाधकयुक्तेरत्रापि सत्वादित्यत आह तेषामपीति । प्रथमं निर्गुणमेव द्रव्यमुत्पद्यते । पश्चात्तत्समवेता गुणा उत्पद्यन्त इति स्थितेरिति भावः ॥

### **वाक्यार्थरत्नमाला **

भवेत्तथेतीति । तथेत्येतद्ग्रन्थेन कृतो यो भेदाभ्युपगमस्तेनेति योजना । व्यपदेशभेदादिरूपसाधारणकार्यस्यैवेति पाठः । व्यपदेशादीति लेखकप्रमादात् । साधारणासाधारणभेदेन भिन्नं यद्भेदकार्यं तन्मात्रेत्यर्थः । यद्यदत्यन्ताभिन्नेनेति । एतच्च संयोगाद्याश्रयानेक द्रव्यभेद इति मूलटीकास्थ यद्यदत्यन्ताभिन्नेति व्याप्तिप्रदर्शनपरटीकाव्याख्यावसरे स्पष्टीकरिष्यामः । इति तु निरस्तमिति मूले । ननु नेदं भेदासाधारणं कार्यम् । यावदाश्रयभाविषु अवयविगुणक्रियादिषु अवयवादीनां परस्परमभेदाभावस्य विशेषणेनैव दृष्टत्वेन प्रकृतेप्याश्रयाणां परस्परभेदाभावस्य तेनैवोपपत्यङ्गीकारे विशेषस्यासाधारणकार्यकारित्वानापत्तेर्नास्य निरस्तत्वोक्तिर्युक्तेति चेदत्र ब्रूमः । तस्मिन्सत्यपि असत्वरूपासाधारणकार्यनिर्वाहायावश्यमङ्गीकार्येण भेदेनैवाश्रयाश्रयाणां परस्परं भेदस्याप्युपपत्तौ किं तत्र विशेषबलस्वीकारेण, विशेषकार्यं तु व्यपदेशभेदादिकमन्यदेव भविष्यतीति भावेनास्य मूलस्य प्रवृत्तेरिति । यद्वैतदस्वरसादेवाह । किं च प्रमाणेति मूलम् । भेदाभेदयोर्विरोधपरिहाराय प्रवृत्तापि प्रामाणिकत्वोक्तिस्तदुभयाङ्गीकारनिमित्तभूतेति तात्पर्यं मूले । प्रमाणसिद्धत्वाच्च तदभ्युपगम इति । चोऽवधारणेपि । तथा च प्रमाणसिद्धत्वादेवेति पूर्वावधारणसम्बन्धः । चशब्दस्तु प्रागुक्ततस्मिन्सत्यपि असत्वरूपप्रमाणान्तरसमुच्चयार्थ इति वा ।

