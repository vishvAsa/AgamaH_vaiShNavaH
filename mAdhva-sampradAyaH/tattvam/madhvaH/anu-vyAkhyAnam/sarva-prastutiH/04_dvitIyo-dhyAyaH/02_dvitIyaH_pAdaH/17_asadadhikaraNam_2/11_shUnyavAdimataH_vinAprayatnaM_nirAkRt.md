+++
title = "११ शून्यवादिमतः विनाप्रयत्नं निराकृतः"

+++


## स्ववाक्याभावसंवादान्न कृत्यं प्रतिवादिनः

**शून्यवादिमतः विनाप्रयत्नं निराकृतः**

**स्ववाक्याभावसंवादान्न कृत्यं प्रतिवादिनः**

### **सुधा**

स्यादेतत् । प्रपञ्चमिथ्यात्वानुमाननिरासार्थं वैधर्म्याच्च न स्वप्नादिवदिति सूत्रम् । तत्र यत् ‘भ्रान्तेः संवृतिसत्यस्ये’ति दूषणमुक्तम् । तदेव वैधर्म्यादिति सूत्रे प्रतीयते । यत्पुनरुक्तं दृश्यत्वस्य सत्यत्वे तत्रैव व्यभिचारप्रसङ्गात्तस्य मिथ्यात्वं वाच्यम् । तथा चासाधकत्वमिति तत्सूत्रे न दृश्यते । तत्कथमेतव्द्याख्यानमित्यत आह स्ववाक्येति ।

## **अनुव्याख्यानम्**

***स्ववाक्याभावसंवादान्न कृत्यं प्रतिवादिनः ॥***

***तत्पक्ष इति वैधर्म्यान्न स्वप्नादिवदित्यजः ॥***

***अप्रयत्नान्निराचक्रे ....... ..........***

अत्र वाक्यमिति हेतुवाक्यार्थो दृश्यत्वं लक्ष्यते । तत्पक्ष इति विषयसप्तमी । तन्मिथ्यात्वसाधनविषय इतियावत् । इति शब्दो हेतौ । अप्रयत्नात् प्रत्यत्नमविधाय, ‘वैधर्म्याच्च न स्वप्नादिवदि’त्येव निराचक्र इति सम्बन्धः । एतदुक्तं भवति । दृश्यत्वस्य मिथ्यात्वं शून्यवादिनैवाभ्युपगतम् । मिथ्याभूतस्या(च)साधकत्वं सुप्रसिद्धमेव । अत एवैतद्विषये सद्वादिनः किमपि कृत्यं नास्त्येव । स्फुटदूषणव्युत्पादने सूत्रत्वव्याघातात् । तस्मादेतद्दूषणव्युत्पादने सूत्रकृता प्रयत्नो न विहितः । अस्माभिस्तु तदभिप्रायः स्फुटीकृत इति ।

### **शेषवाक्यार्थचन्द्रिका**

दूषणमिति । सत्प्रतिपक्षादिरूपमित्यर्थः ॥ तत्कथमिति । सूत्रार्थकथनरूपत्वाभावादिति भावः ॥ प्रयत्नमविधायेति । अनेनाप्रयत्नादिति मूले ल्यब्लोपनिमित्ता पञ्चमीत्युक्तं भवति ॥

### **परिमल **

‘स्ववाक्याभावसंवादादि’त्यस्यार्थः दृश्यत्वस्य मिथ्यात्वमित्यादि । तत्पक्ष इत्यस्यार्थ एतद्विषय इति । दृश्यत्वस्य मिथ्यात्वविषय इत्यर्थः । प्रतिवादिन इत्यस्यार्थः सद्वादिन इति । प्रपञ्चस्य सत्यत्ववादिन इत्यर्थः ।

### **श्रीनिवासतीर्थीया **

इत्येवेति । भ्रान्तिवैलक्षण्येनैव सत्यत्वं साधितवान् । न तु दृश्यत्वस्य हेतोः सत्यत्वमिथ्यात्वे विकल्प्य तद्दूषणविषये प्रयत्नं चकारेति भावः ॥ सूत्रत्वेति । अस्पष्टन्यायसूचनादेव हि सूत्रमित्यर्थः ॥

### **वाक्यार्थरत्नमाला **

सूत्रार्थेति । तथा सत्युत्सूत्रं भाष्यं स्यादिति भावः । ल्यब्लोपेति । ल्यबन्तलोपेत्यर्थः । एतच्चाशेषत इत्येतदाद्यपद्यमूलटीकाप्रपञ्चे प्रपञ्चितमस्माभिः ।

