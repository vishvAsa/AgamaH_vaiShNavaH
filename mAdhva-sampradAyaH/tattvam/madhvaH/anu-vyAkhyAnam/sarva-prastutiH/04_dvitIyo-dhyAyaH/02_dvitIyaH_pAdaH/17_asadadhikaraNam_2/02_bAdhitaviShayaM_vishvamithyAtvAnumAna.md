+++
title = "०२ बाधितविषयं विश्वमिथ्यात्वानुमानम्"

+++


## सत्वं चास्यानुभूतितः

**बाधितविषयं विश्वमिथ्यात्वानुमानम्**

**सत्वं चास्यानुभूतितः**

### **सुधा**

एवमसिद्धिव्यभिचाराभ्यामनुमानं निराकृत्य प्रमाणबाधं चाह सत्वं चेति ।

## **अनुव्याख्यानम्**

***...... ...... सत्वं चास्यानुभूतितः ॥***

अस्य प्रपञ्चस्य । अनुभूतितः सिद्धमतो बाधितविषयं चानुमानमिति शेषः । न केवलं दृश्यत्वानुमानस्यानेन दोषेणाभासत्वं, किन्तु यदन्यदपि प्रपञ्चमिथ्यात्वेऽनुमानं जडत्वं वा परिच्छिन्नत्वं वा परैरुच्यते तस्यापीत्याह अनुभूतीति ।

**अनुव्याख्यानम्**

***अनुभूतिविरोधेन मिथ्यात्वे मा न काचन ॥***

उपलक्षणमेतत् । पूर्वोक्तव्यभिचारासिद्धिभ्यां चेत्यपि द्रष्टव्यम् । तथा हि । जडत्वादिकं सत्यं मिथ्या वा । आद्ये जडत्वादिमन्न वा । प्रथमे व्यभिचारः । द्वितीयेऽपसिद्धान्तः । मिथ्या चेत्साध्यसिद्धिर्नेति ।

### **शेषवाक्यार्थचन्द्रिका**

अनुभूतित इति । आद्यादिभ्य उपसङ्ख्यानात्तृतीयार्थे तसिः ॥ पूर्वोक्तेति । ‘मिथ्या चेत्साध्यसिद्धिर्न व्यभिचारो न चेद्भवेदि’ति पूर्वोक्तेत्यर्थः ॥ सत्यं मिथ्या वेति । यद्य‘पीयं च मा । मिथ्या चेत्साध्यसिद्धिर्ने’ति पूर्वग्रन्थानुरोधादसिद्धिव्यभिचाराभ्यामिति पूर्वोक्तदूषणातिदेशग्रन्थानुरोधाच्च मिथ्या सत्यं वेत्येवं विकल्पं मनसि निधाय तक्रमेणैव दूषणाभिधानमुचितम् । तथाऽपि मिथ्यासत्ययोः सत्यमर्थतः प्रधानामिति तत्क्रमेणैव विकल्प्य दूषणाभिदानमिदम् । इयं च मेत्यादिपूर्वभाष्ये तु परेणाङ्गीचिकीर्षितत्वान्मिथ्यात्वकल्पस्य प्राधान्यमभिप्रेत्य मिथ्या सत्यं वेति विकल्प्य तत्क्रमेणैव दूषणमुक्तम् । तदनुसारेणैव चासिद्धिव्यभिचाराभ्यामिति दूषणातिदेशः कृत इत्यवधेयम् ॥ व्यभिचार इति । जडत्वादिहेतुमति जडत्वादौ मिथ्यात्वाभावादिति भावः ॥ अपसिद्धान्त इति । जडत्वादेर्जडत्वादिमत्वाभावे चेतनत्वापरिच्छिन्नत्वप्रसक्तेरपसिद्धान्त इति भावः ॥ मिथ्या चेत्साध्यसिद्धिर्नेतीति । जडत्वादेर्मिथ्यात्वात्तेन मिथ्यात्वरूपसाध्यसिद्धिर्न स्यात् । न हि शब्देऽविद्यमानेन चाक्षुषत्वेन तदनित्यत्वं सिध्यतीति भावः ।

### **परिमल **

एवमसिद्धिव्यभिचाराभ्यामिति । अत्रासिद्धिपदेनाज्ञानासिध्द्यन्यतरवादिरीत्या स्वरूपासिद्धी ग्राह्ये ॥ अपसिद्धान्त इति । परेण शून्यादन्यत्सर्वं जडं परिच्छिन्नं चेत्यभ्युपगमादिति भावः ।

### **श्रीनिवासतीर्थीया **

द्वितीय इति । जडत्वादिहेतुना सर्वस्यापि मिथ्यात्वसाधनात्स्वस्यापि सर्वान्तःपातित्वेन स्वस्मिन्नपि मिथ्यात्वं साधयतीत्यङ्गीकृतम् । तत्र स्वस्मिन्स्वस्याभावे तत्र हतोरेवा भावेन मिथ्यात्वसाधनमयुक्तमित्यपसिद्धान्तः । जडे जडत्वाभावे तस्य चेतनत्वापत्त्या वाऽपसिद्धान्तः ।

### **वाक्यार्थरत्नमाला **

आद्यादिभ्य इति । तस्यादित उदात्तधर्महृस्वमित्येतत्सूत्रीयादित इति सप्तम्यर्थे तसिज्ञापनेन तन्मूलकसार्वविभक्तिकतसिविधायकप्रतियोगे पञ्चम्यास्तसिरित्येतत्सूत्रीयादिमध्यपृष्टपार्श्वेत्याद्युपसङ्ख्यानेन तृतीयार्थे तसिरित्यर्थः । आदिमध्यपृष्टपार्श्वादिभ्य उपसङ्ख्यानमित्यस्यायं सङ्ग्रह इति तृतीयषष्टयोर्गीताभाष्यटीकाव्याख्याने पूर्वग्रन्थव्याख्याने च टीकाकारीयवचनादिति ज्ञेयम् । अतिदेशेति । पूर्वटीकाग्रन्थेत्यर्थः । तर्हि पूर्वमपि कुतो न कृतमित्यत आह । इयं च मेत्यादीति ।

------------------------------------------------------------------------

अतीतानागतौ कालावपि नः साक्षिगोचरौ

**अतीतानागतौ कालावपि नः साक्षिगोचरौ**

### **सुधा**

भवेदसत्वमनुमानानं यद्यनुभवविरोधो भवेत् । न चासावस्ति, मिथ्यात्वापरपर्यायं बाध्यत्वं ह्यनुमानसाध्यम् । न च तदभावः प्रत्यक्षेण वेद्यः । तस्य वर्तमानमात्रविषयत्वेन कथञ्चिद्वर्तमानकालीनबाधाभावविषयत्वेऽपि कालान्तर(गत)भाविबाधाभावविषयत्वायोगादित्यत आह अतीतेति ।

## **अनुव्याख्यानम्**

***अतीतानागतौ कालावपि नः साक्षिगोचरौ ॥***

अत्रातीतग्रहणं प्रासङ्गिकम् । न केवलं वर्तमान इत्यपेरर्थः । नः सर्वेषाम् । अन्यथा तद्विशिष्टव्यवहारानुपप(त्ते)त्तिरिति भावः ।

### **शेषवाक्यार्थचन्द्रिका**

वर्तमानमात्रविषयत्वेनेति । प्रत्यक्षस्य वर्तमानमात्रग्राहकत्वाद्वर्तमानकाले यदसत्वं तदभावरूपसत्वग्राहकत्वसम्भवेऽपि कालत्रयेऽपि यदसत्वं तदभावरूपसत्वग्राहकत्वं नोपपद्यते । तस्य कालान्तराविषयत्वेन तत्सम्बध्यसत्वाभावग्राहकत्वासम्भवादिति भावः । वर्तमानकाले पारमार्थिकस्यासत्वस्यानुमानवेद्यत्वाव्द्यावहारिकबाधाभावविषयस्य प्रत्यक्षस्यानुमानप्रमेयभूतपारमार्थिकबाधाभावाविषयकत्वेन न तदंशेऽपि बाधकत्वमिति भावेन कथञ्चिदित्युक्तम् । ननु कालान्तरे बाधो भविष्यतीति शङ्कितुरनागतकालाविषयकत्वात्तत्रत्यबाधाभावविषयकत्वाभावेन प्रत्यक्षस्य न बाधकत्वमित्येवाभिप्रेतत्वात्तं प्रत्यनागतकालविषयकत्वमात्रसाधनेनाप्युक्तशङ्कापरिहारसम्भवादतीतग्रहणमनर्थकमित्यत आह अत्रातीतेति ॥ अन्यथा तद्विशिष्टेति । न चानुमानोपनीतकालमादाय तद्विशिष्टव्यवहारोपपत्तिरिति वाच्यम् । ‘पक्षीकर्तुमशक्यत्वान्नानुमा तत्र वर्तते । तदेतदिति सर्वं च दृश्यं वा स्मृतिगोचरम् । साक्षिसिद्धेन कालेन खचितं ह्येव वर्तते’ इत्यादिना प्रथमस्य चतुर्थे, काले प्रमाणान्तरप्रवृत्त्यसम्भवस्य निपुणतरमुपपादित्वादिति भावः ।

### **परिमल **

वर्तमानकालेऽपि सर्वपुरुषीयबाधाभावाग्रहणात् कथञ्चिद्वर्तमानकालीनेत्युक्तमित्येके । अधिष्ठानगताबाध्यत्वमेव वर्तमानेऽपि विषये च घटादिगतमबाध्यत्वमिति कथञ्चिदित्युक्तमित्यन्ये । अनागतस्यैवात्र प्रस्तुतत्वादाह अत्रातीतग्रहणमिति । प्रकृतोपयोगायाह नः सर्वेषामपीति । एते च वयं च वयम् । ‘त्यदादीनि सर्वैर्नित्यमि’त्यस्मदादेशे शेष इति भावः ॥ अन्यथा तद्विशिष्टेति । अतीतानागतकालविशिष्टः ‘आसीत्, भविष्यती’त्यादिरूपो व्यवहार इत्यर्थः । कालादेः साक्ष्यन्यप्रमाणगोचरताया आनुमानिकपादे, वैशेषिकनये, वादावल्यां च निरासादिति भावः ।

### **यादुपत्यम्**

अन्यथा तद्विशिष्टेति । न चानुमानाद्युपनीतकालमादाय विशिष्टव्यवहारोपपत्तिरिति वाच्यम् । ‘तदेतदिति सर्वं वा दृश्यंवा स्मृतिगोचरम् । साक्षिसिद्धेन कालेन खचितं ह्येव वर्तत’ इत्यत्र प्रथमाध्याये काले प्रमाणान्तरप्रवृत्त्यसम्भवस्य निपुणतरमुपपादितत्वादिति भावः ।

### **श्रीनिवासतीर्थीया **

बाध्यत्वं प्रतिपन्नोपाधौ त्रैकालिकनिषेधप्रतियोगित्वम् ।

### **वाक्यार्थरत्नमाला **

भवेदसत्वमिति मूले असत्वमाभासत्वम् । शङ्कितुरित्यस्येत्येवाभिप्रेतत्वा दित्युत्तरेणान्वयः । अतीतवर्तमानयोरपि प्रागुपस्थितेर्व्याचष्टे । अनागतकालेति । प्रपञ्चस्य त्विति । न तेन तत्सिद्धिरित्यनेन सम्बन्धः । तत्र हेतुः साक्ष्यविषयत्वादिति योज्यम् । यद्वा न तेनेत्यत्र तस्येति शेषः ।

