+++
title = "०१ दृश्यत्वहेतोर्व्यभिचारासिद्धिकथनम्"

+++


## इयं च मा

**दृश्यत्वहेतोर्व्यभिचारासिद्धिकथनम्**

**इयं च मा**

### **सुधा**

दूषयितुं पृच्छति इयं चेति ।

## **अनुव्याख्यानम्**

***...... ...... इयं च मा ॥***

तिष्ठतु तावद्विश्वम् । इयं च मा इदमेव दृश्यत्वानुमानम् । मिथ्या सत्यं वेति शेषः । आद्यं दूषयति मिथ्येति ।

**अनुव्याख्यानम्**

***मिथ्या चेत्साध्यसिद्धिर्न .......***

न हि शब्देऽविद्यमानेन चाक्षुषत्वेन शब्दानित्यत्वं सिध्यतीति भावः । द्वितीये दृश्यत्वं दृश्यमदृश्यं वा । प्रथमं दूषयति व्यभिचार इति ।

**अनुव्याख्यानम्**

***........ ....... व्यभिचारो न चेद्भवेत् ॥***

दृश्यत्वं मिथ्या न चेदथ च दृश्यम् । तदा (दृश्यत्वस्य) दृश्यत्व एव व्यभिचारो भवेत् । द्वितीये त्वज्ञानासिद्धता हतोरिति भावः ।

### **शेषवाक्यार्थचन्द्रिका**

‘सत्वं चास्यानुभूतित’ इत्यादिनोत्तरत्र प्रतिज्ञादोषस्य बाधादेरप्यभिधास्यमानत्वादवसरक्रमानुरोधेन प्रतिज्ञादोषस्यैव प्रथममभिधातव्यत्वात् तमनुक्त्वा हेतुदोषस्य व्यभिचारादेरेव प्रथममभिधाने किन्निमित्तमित्यत इयं च मेत्यत्र सावधारणार्थकचशब्दाभिप्रायमाह तिष्ठतु तावदिति । दृश्यत्वस्य मिथ्यात्वेऽपि साधकत्वं भविष्यतीत्यप्रयोजकतामाशङ्क्य तथा सत्यविशेषाच्छब्देऽसतश्चाक्षुषत्वस्यापि तदनित्यत्वसाधकताप्रसङ्गान्नैवमित्याह न हीति ।

### **परिमल **

चशब्दसूचितमाह तिष्ठतु तावद्विश्वमिति । एतच्चासङ्गतिनिरासाय वा, प्रकृतानुपयुक्तोक्तिरूपनिग्रहस्थाननिरासाय वोक्तम् । विश्वमिथ्यात्वे दोषं पश्चाद्वक्ष्याम इति भावः । मिथ्यात्वमसत्वमित्युपेत्याह न हि शब्द इति ।

### **वाक्यार्थरत्नमाला **

सत्यं वेतीति मूलम् अनुमानमिति व्याख्यानापेक्षया सत्यमित्येतन्नपुंसकम् । अन्यथा सत्येति स्त्रीलिङ्गापत्तिः ।

------------------------------------------------------------------------

साधकत्वमसत्यस्य साध्यं विप्रतिपत्तितः

**साधकत्वमसत्यस्य साध्यं विप्रतिपत्तितः**

### **सुधा**

स्यादेतत् । मिथ्यैव दृश्यत्वमिति ब्रूमः । न चैवं साध्यासाधकत्वम् । वर्णदैर्घ्यादीनां मिथ्याभूतानामपि साधकत्वस्योभयसिद्धत्वात् । चाक्षुषत्वादीनां त्वारोपाभावात् । आरोपेऽप्यसांव्यावहारिकत्वादसाधकत्वं, न तु मिथ्यात्वादित्यत आह साधकत्वमिति ।

## **अनुव्याख्यानम्**

***साधकत्वमसत्यस्य साध्यं विप्रतिपत्तितः ॥***

यत्रोदाहरणे मिथ्यात्वं सम्प्रतिपन्नं तत्र साधकत्वे, यत्र च साधकत्वं सम्मतं तत्र मिथ्यात्वे विप्रतिपत्तितोऽसत्यस्य साधकत्वं साध्यमेव, न पुनरस्माकं सिद्धमिति ।

### **शेषवाक्यार्थचन्द्रिका**

न चैवमिति । मिथ्यात्वस्यासाधकत्वव्याप्तत्वादिति भावः । अत्र साध्यग्रहणं प्रकृताभिप्रायेणैव । न त्वापाद्यशरीरान्तर्गततया । तथा सति वक्ष्यमाणव्यभिचारस्यालग्नकत्वप्रसक्तेरित्यवधेयम् । व्याप्तिविकलत्वात्तर्काभासोऽयमित्याशयेनाह वर्णदैर्ध्यादीनामिति । आदिपदेन रेखारोपितवर्णस्फटिकलौहित्यादिपरिग्रहः । साधकत्वस्य अर्थभेदादिसाधकत्वस्य । यद्यपि दैर्घ्यादयो ध्वनिष्विव वर्णेष्वपि स्वाभाविका एवेत्यादिना प्रथमसूत्रे तेषां सत्यत्वव्यवस्थापनान्न मिथ्यात्वमिति न तत्र व्यभिचारस्तथाऽपि स्वमते तेषां मिथ्यात्वात्स्वरीत्या व्यभिचारशङ्केयम् । उभयसिद्धत्वोक्तिस्तु साधकत्वमात्रस्योभयसिद्धत्वाभिप्राया, न तु तन्मिथ्यात्वस्याष्युभयसिद्धत्वाभिप्रायेत्यदोषः । तर्ह्यविशेषाच्चाक्षुषत्वादेरपि शब्दानित्यत्वसाधकत्वं स्यादित्याशङ्क्य दृश्यत्वादेश्चाक्षुषत्वादेश्च मिथ्यात्वाविशेषेऽप्यारोपितत्वानारोपितत्वाभ्यां वाऽऽरोपितत्वेऽपि सांव्यावहारिकत्वासांव्यावहारिकत्वाभ्यां वा विशेषेण तर्कमूलभूताविशेषव्याप्तेरसिद्धेर्नायं दोषप्रसङ्ग इत्याह चाक्षुषत्वादीनां त्विति ।

### **परिमल **

वर्णदैर्घ्यादीनामिति । वर्णेष्वारोपितानां दैर्घ्यप्लुतह्रस्वत्वादीनामित्यर्थः । तर्हि चाक्षुषत्वाद्यपि शब्दानित्यत्वादि साधयेदित्यत आह चाक्षुषत्वादीनामिति ।

### **श्रीनिवासतीर्थीया **

वर्णदैर्घ्यादीनामित्यादिपदेन सवितृसुषिरादेर्ग्रहणम् । तर्हि असत्वाविशेषाच्चाक्षुषत्वादीनामपि साधकत्वं स्यादित्यत आह चाक्षुषत्वादीनामिति । पक्षे आरोपाभावादित्यर्थः ॥ यत्रोदाहरण इति । सवितृसुषिरादौ । तत्र साधकत्वे इति । तद्ज्ञानस्यैव साधकत्वात्तस्य च सत्यत्वादिति भावः । यत्र च वर्णदैर्घ्यादौ ॥ तत्र मिथ्यात्व इति । वर्णेषु वर्णदैर्घ्यं नाम दीर्घध्वनिव्यङ्ग्यत्वमेव, नान्यत् । तच्च सत्यमेवेति भावः ।

### **वाक्यार्थरत्नमाला **

आपाद्येति । अनेन स्यादिति मूले शेषः पूरणीय इति सूचितं भवति । वक्ष्यमाणेति । आरोपितानां वर्णदैर्घ्यादीनां नगो नाग इत्यादौ प्रतीयमानानामर्थभेदसाधकत्वेऽपि साध्यसाधकत्वाभावादिति भावः । स्वमत इति । शून्यवादिमत इत्यर्थः ।

