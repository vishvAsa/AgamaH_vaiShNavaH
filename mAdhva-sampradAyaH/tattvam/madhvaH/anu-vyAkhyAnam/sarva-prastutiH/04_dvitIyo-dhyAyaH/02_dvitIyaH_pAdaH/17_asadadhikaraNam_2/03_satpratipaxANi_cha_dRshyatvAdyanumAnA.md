+++
title = "०३ सत्प्रतिपक्षाणि च दृश्यत्वाद्यनुमानानि"

+++


## भ्रान्तेः संवृतिसत्यस्य विशेषोऽव्यभिचारवान्

**सत्प्रतिपक्षाणि च दृश्यत्वाद्यनुमानानि**

**भ्रान्तेः संवृतिसत्यस्य विशेषोऽव्यभिचारवान्**

### **सुधा**

सत्प्रतिपक्षाणि च दृश्यत्वाद्यनुमानानीत्याशयवानाह भ्रान्तेरिति ।

## **अनुव्याख्यानम्**

***भ्रान्तेः संवृतिसत्यस्य विशेषोऽव्यभिचारवान् ॥***

***तेनाप्यङ्गीकृतः सम्यक् स नः सत्यत्वमेव हि ॥***

भ्रान्तिविषयत्वेन सम्प्रतिपन्नाच्छुक्तिरजतादिकादित्यर्थः । संवृतिसत्यस्य तथात्वेनाभ्युपगतस्य विश्वस्य विशेषो वैलक्षण्यम् अव्यभिचारवान् कदाचित्क्वचिदपि सम्प्रतिपन्नमिथ्याभावे अवर्तमानः । तेन शून्यवादिनाऽपि, सम्यगिति असन्देहेन । स एव विशेषो, नो ऽस्माकं मते विश्वस्य सत्यत्वं साधयिष्यतीति शेषः । ततः सत्प्रतिपक्षाणि दृश्यत्वाद्यनुमानानीति । अत्र तेनापि सम्यगङ्गीकृत इत्यनेन पक्षधर्मता समर्थिता । अव्यभिचारवानित्यनेन तु व्याप्तिः । अयमत्र प्रयोगः । विश्वं कालत्रयाबाध्यम्, प्रातीतिकविलक्षणत्वात् । व्यतिरेकेण शुक्तिरजता(दि)वदिति ।

### **शेषवाक्यार्थचन्द्रिका**

भ्रान्तिशब्दस्य ज्ञान इवार्थेऽपि परेषां प्रसिद्धेर्भ्रान्तिशब्देनार्थस्य ग्रहणप्राप्तावपि स्वरीत्या तदप्राप्तेर्लक्षणामाश्रित्य तदाह भ्रान्तिविषयत्वेन सम्प्रतिपन्नादिति । विश्वस्य संवृतिसत्यत्वासिद्धेस्तथाऽनुवादानुपपत्तिमाशङ्क्याह संवृतीति ॥ प्रातीतिकविलक्षणत्वादिति । असत्प्रातीतिकविलक्षणत्वादित्यर्थः ॥ अतो न तुच्छे व्यभिचार इति भावः ।

### **परिमल **

भ्रान्तेरित्यादिपदानामर्थमाह भ्रान्तिविषयत्वेनेत्यादिना । मिथ्याभावे मिथ्यात्वे । बहुव्रीहिसमासः ॥ कालत्रयाबाध्यमिति । कालत्रयवर्तिनिषेधाप्रतियोगीत्यर्थः ॥ प्रातीतिकेति । प्रतिभासमात्रशरीरत्वेनाङ्गीकृतस्वप्नरज्जुसर्पशुक्तिकलधौतादिविलक्षणत्वादित्यर्थः । एतेन प्रातीतिकवैधर्म्यात् स्वप्नादिवन्न मिथ्यात्वं विश्वस्य, किन्तु सत्यत्वमेवेत्यर्थान्तरं सूत्रस्य दर्शितम् ॥

------------------------------------------------------------------------

विज्ञानाद्य्वभिचारोऽस्य कदाचित्स्यादिति प्रमा

**विज्ञानाद्य्वभिचारोऽस्य कदाचित्स्यादिति प्रमा**

### **सुधा**

ननु च शुक्तिरजतादीनां प्राक् शून्यतत्त्वज्ञानाच्छुक्त्यादिज्ञानेनैव निवृत्तिर् भवति । प्रपञ्चस्य तु शून्यज्ञानेन कदाचिन्निवृत्तिर्भविष्यतीत्येवं मया प्रातीतिकसांवृतयोर् वैलक्षण्यमङ्गीकृतम् । न चेदं विश्वसत्यत्वे भवता हेतूकर्तुं शक्यम्, विरोधादित्यत आह विज्ञानादिति ।

## **अनुव्याख्यानम्**

***विज्ञानाद्य्वभिचारोऽस्य कदाचित्स्यादिति प्रमा ॥***

***नैव दृष्टा ....... .........***

व्यभिचारो निवृत्तिः । नायं विशेषोऽङ्गीकर्तुं शक्यते, अप्रामाणिकत्वात् । न ह्यप्रामाणिकेन ृङ्गेणाश्वोऽन्यतो वि(शि)शेष्यमाणो दृश्यत इति । नन्विदं कदाचिद्बाधिष्यते दृश्यत्वाच्छुक्तिरजतादिवदित्यनुमानस्य सत्वात्कथमत्र प्रमाणाभाव इत्यतः (तस्यो)स्वोक्तं दोषं स्मारयति प्रमेति ।

**अनुव्याख्यानम्**

***.... ..... प्रमा सा च न भवेत्स्वविरोधतः ॥***

या च शङ्क्यते सेत्यर्थः ॥ स्वविरोधत इति । स्वविषयस्य स्वस्य च बाध्यत्वापादकत्वादित्यर्थः । अन्यथा व्यभिचारापत्तेः । यस्य विषयोऽसन्(यत्)स्वयं च बाध्यं, कथं तत्प्रमाणं भवेत् । अतोऽस्य विशेषस्याप्रामाणिकत्वेनाङ्गीकर्तुमशक्यत्वे योऽन्यो विशेषः प्रामाणिकः प्रमाणाविरोधी चाङ्गीकर्तव्यः, सोऽस्माकं सत्यत्वे हेतुर्भविष्यतीति । स च प्रमाणगम्यत्वमर्थक्रियाकारित्वं चेति हृदयम् ।

### **शेषवाक्यार्थचन्द्रिका**

विरोधादिति । भाविबाधस्य त्रिकालाबाध्यत्वाभावव्याप्तत्त्वादित्यर्थः । विज्ञानेन भाविनि काले निवृत्तेः शङ्कितत्त्वेऽपि व्यभिचारस्याशङ्कितत्त्वादसदनुवादोऽयमित्याशङ्क्य व्यभिचारशब्दं निवृत्त्यर्थकतया व्याचष्टे व्यभिचार इति । निवृत्तिर्बाध इत्यर्थः ॥ अन्यथेति । स्वविषयस्य स्वस्य चाबाध्यत्वादित्यर्थः । स्वविषये स्वस्मिन्नेव चेति शेषः । स्वविषयस्य कदाचिद्बाध्यत्वस्य कदाचिदबाध्यत्वे दृश्यत्वस्य तत्रैव व्यभिचारः । कदाचिद्बाध्यत्वस्यादृष्यत्वे चानुमानवैयर्थ्यम् । तस्य साध्यज्ञप्त्यर्थत्वात् । तथा दृश्यत्वस्य कदाचिद्बाध्यत्वाभावे तत्रैव दृश्यत्वहेतोर् व्यभिचारात् । दृश्यत्वस्यादृश्यत्वे चाज्ञानासिद्धिप्रसङ्गादिति भावः ॥ कथं तत्प्रमाणं भवेदिति । अन्यता विश्वप्रत्ययस्येव शुक्तिरजतादिप्रत्ययस्यापि प्रामाण्यं स्यात् । असद्विषयत्वाविशेषात् । दृश्यत्वादेरिव चाक्षुषत्वादेरपि शब्दानित्यत्वे प्रामाण्यं स्यात् । उभयोरपि बाध्यत्वाविशेषादिति भावः । ननु तादृशो विशेष एव दुर्निरूप इत्यत आह स चेति ।

### **परिमल **

नैव दृष्टेत्यन्तस्य भावार्थमाह नायमिति । प्रपञ्चस्य शून्यज्ञाननिवर्त्यत्वरूपः ॥ नन्विदमिति । विश्वमित्यर्थः । आत्मात्मीयवाचित्वात्स्वपदस्यार्थद्वयमाह स्वविषयस्य स्वस्य चेति । बाध्यत्वरूपस्वविषयस्य दृश्यत्वरूपस्वस्य च दृश्यत्वेन बाध्यत्वापादकत्वादित्यर्थः ॥ अन्यथेति । हेतुसाध्ययोर्दृश्यत्वेऽपि बाध्यत्वाभावे इत्यर्थः । अस्तु बाध्यत्वं साध्यहेत्वोरित्यत आह यस्येति ॥ बाध्यमिति । असदित्यर्थः । बाधासिध्द्योः प्राप्तेरिति भावः । अतोऽस्येति । शून्यज्ञाननिवर्त्यत्वरूपस्येत्यर्थः ॥

### **श्रीनिवासतीर्थीया **

न हीति । तथा चाप्रामाणिकेन शून्यज्ञानबाध्यत्वरूपधर्मेण प्रपञ्चो न प्रातिभासिकविलक्षण इत्यर्थः । अन्यथा स्वस्मिन्बाध्यत्वाभावे ॥

### **वाक्यार्थरत्नमाला **

स्वविषयस्य कदाचिद्बाध्यत्वस्येति । एते च षष्ट्यौ समानाधिकरणे । अथ स्वस्मिन्नपि व्यभिचारमाह । तथा दृश्यत्वस्येति ।

