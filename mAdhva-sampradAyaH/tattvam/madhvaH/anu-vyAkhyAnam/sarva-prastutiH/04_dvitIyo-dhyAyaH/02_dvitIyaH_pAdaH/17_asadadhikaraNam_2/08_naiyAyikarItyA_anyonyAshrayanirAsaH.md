+++
title = "०८ नैयायिकरीत्या अन्योन्याश्रयनिरासः"

+++


## धर्मित्वप्रतियोगित्वतद्भेदा युगपद्यदि

**नैयायिकरीत्या अन्योन्याश्रयनिरासः**

**धर्मित्वप्रतियोगित्वतद्भेदा युगपद्यदि**

### **सुधा**

एवं स्वमतेन भेदप्रतीतावन्योन्याश्रयत्वं परिहृत्य भिन्नभेदवादिनां परिहारमाह धर्मित्वेति ।

## **अनुव्याख्यानम्**

***धर्मित्वप्रतियोगित्वतद्भेदा युगपद्यदि ॥***

***विशेषणं विशेष्यं च तद्भावश्चैव गृह्यते ॥***

उपलक्षणं चैतत् । धर्मिप्रतियोगिनौ चेत्यपि(ति) द्रष्टव्यम् । तद्भावो विशेषणत्वं विशेष्यत्वं च । अत्र विशेषणविशेष्ययोरन्यतरत्वाद्भेदस्य पृथग्ग्रहणाभावः ॥ अयमर्थः । किं निर्विकल्पकप्रतीतावन्योन्याश्रयत्वमुच्यते उत सविकल्पकप्रतीतौ । नाद्यः । तत्र धर्मिप्रतियोगिस्वरूपयोस्तद्भावयोस्तद्भेदस्य भेदयोर्वा युगप(दुभय)दवभासनात् । तथा विशेषणविशेष्यभूत(भाव)योर्घटपटयोर्भेदस्य च तद्भावयोश्च युगपत्प्रतीतेः । युगपदेव सर्वस्येन्द्रियसन्निकृष्टत्वात् । दर्शनयोग्यत्वाच्च । ननु धर्मिप्रतियोगिनोर्विशेषणविशेष्ययोश्च तद्भावोऽपरो भिन्नभेदवादिभिर्नेष्यते । तत्कथमेतत् । मैवम् । भूषणकारादिभिस्तस्याङ्गीकृतत्वात् । तेषामेव चायं परिहार इति । ननु यत्र प्रतियोगी पश्चात्प्रतीयते तत्र युगपदवभासो नास्तीति तद्दृष्टान्तेन सर्वत्राप्येवमनुमीयत इति चेन्न । असन्निहितवत्सन्निहितस्याप्यज्ञानसाधने प्रतीतिविरोधात् । यत्र च प्रतियोगी न सन्निहितस्तत्रापि धर्मिधर्मित्वभेदानां तावद्युगपत्प्रतीतिर्नानुपपन्ना । तदिदमुक्तं को विरोध इति ।

**अनुव्याख्यानम्**

***को विरोधः ..... ......***

द्वितीयं निराकरोति स्वरूपेणेति ।

**अनुव्याख्यानम्**

***... ...... स्वरूपेण गृहीतो भेद एव तु ॥***

***अस्यामुष्मादिति पुनर्विशेषेणैव गृह्यते ॥***

अस्यामुष्मादित्युपलक्षणम् । अनयोर्भेदो भिन्नाविमावित्यपि ग्राह्यम् । निर्विकल्पकप्रतीतार्थानामन्योन्यवैशिष्ट्यमात्रं सविकल्पकज्ञानेऽवभासते नाधिकमिति न तत्रापीतरेतराश्रयत्वमिति । तथाचाहुर्भिन्नभेदवादिनः । एकस्यामेव निर्विकल्पिकायां संविदि भेदस्य भेदिनोश्च युगपदवभासने सति तत्रैकं भेदिनमव(धिंकृत्वै)धीकृत्यैतस्मादयं भिन्न इति सविकल्पकबोधोदया(त्कथम)न्न व्यतिरिक्तभेदपक्षेऽन्योन्याश्रयत्वमिति ।

### **शेषवाक्यार्थचन्द्रिका**

विशेषणादेरिव धर्म्यादेरप्यत्र सङ्ग्राह्यत्वात्तदग्रहान्मूले न्यूनतामाशङ्क्य धर्मित्वेत्यादेस्तदुपलक्षणत्वेन धर्मित्वादिमात्रपरत्वाभावान्न न्यूनतेत्याशयेन तदुपलक्षणतया व्याख्याति उपलक्षणं चैतदिति । पूर्वत्रेवात्रापि भेदस्यावश्यं ग्राह्यत्वात्तदग्रहान्न्यूनतेत्याशङ्क्याह अत्रेति । एक एव भेदो द्विष्ठ इति पक्षमाश्रित्याह तद्भेदस्येति । भेदद्वयाङ्गीकारेणान्यतरमात्राश्रितत्वपक्षमाश्रित्याह भेदयोर्वेति ॥ तथा विशेषणेति । घटपटयोर्भेद इत्यत्र घटपटयोर्विशेषणत्वाद्घटपटौ भिन्नावित्यत्र तयोर्विशेष्यत्वात्प्रतीतिभेदेन तयोर्विशेषणविशेष्यभावमभिप्रेत्येदमुक्तम् । घटपटयोविशेषणविशेष्यभावोक्त्यैव भेदस्यापि तल्लाभाद् विशेषणविशेष्यभूतस्य भेदस्येत्यनुक्त्वा भेदस्येत्येवमुक्तमिति ध्येयम् ।

### **परिमल **

अत्रेति । ‘विशेषणं विशेष्यं च तद्भावश्चेत्यत्र भेद इति भेदस्य पृथगनुक्तिरित्यर्थः । अस्फुटत्वादाह अयमर्थ इति ॥ निर्विकल्पकेति । धर्मित्वप्रतियोगित्वादिवैशिष्ट्यानवगाहिप्रतीतावित्यर्थः ॥ न तु सर्वथा निष्प्रकारकेति घटपटत्वादिप्रकारकत्वात्तस्येति ज्ञेयम् ॥ सविकल्पकेति । धर्मित्वाद्युल्लेखिज्ञान इत्यर्थः ॥ तत्रेति । धर्मित्वाद्यप्रकारकतया निर्विकल्पकत्वेनाभिमतप्रतीतावित्यर्थः ॥ धर्मिप्रतियोगिस्वरूपयोरिति । घटत्वेन पटत्वेन घटपटस्वरूपयोस्तद्भावयोर्धर्मिप्रतियोगित्वयोरित्यर्थः । घटापटयोर्भेद इति प्रतीतिमुपेत्य वा घटात्पटो भिन्न इति प्रतीतिमुपेत्य वा तद्भेदस्येति । घटात्पटो भिन्नः पटाद्घटो भिन्न इति प्रतीतिमुपेत्याह भेदयोर्वेति ॥ विशेषणविशेष्यभूतयोरिति । घटपटयोर्भेद इत्यत्र विशेषणभूतयोर्घटपटौ भिन्नावित्यत्र विशेष्यभूतयोरित्यर्थः ॥ भेदस्य चेति । विशेष्यभूतस्य विशेषणभूतस्य चेति योज्यम् ॥ तद्भावयोरिति । विशेषणत्वविशेष्यत्वयोरित्यर्थः । सन्निहितघटपटाद्याशयेनाह युगपदेव सर्वस्येति । सन्निकर्षश्च परमते यथायोगं ध्येयः । असन्निधानस्थलाभिप्रायेण शङ्कते ननु यत्रेति ।

### **श्रीनिवासतीर्थीया **

ननु यथा धर्मित्वप्रतियोगित्वतद्भेदा इत्युक्तं तथा विशेषणं विशेष्यं च तद्भावस्तद्भेदाश्चेति कुतो नोक्तमत आह अत्रेति । भेदो हि क(स्य)योश्चिद्विशेषणतया वा विशेष्यतया वा प्रतीयते न भेद इत्येवातो विशेषणं विशेष्यं चेत्युक्त्यैव तद्भेदोऽप्युक्त एवेति भावः ॥ अ(त)त्रेति । निर्विकल्पकप्रतीतावित्यर्थः । तथा च धर्मिप्रतियोग्यादिप्रतीतौ सत्यां भेदप्रतीतिद्वयाभावाद् एकस्यामेव निर्विकल्पकायां संविदि युगपदेव सर्वेषामवभासनान्नान्योन्याश्रयत्वमिति भावः ॥ तद्भावयोरिति । धर्मिप्रतियोगिस्वरूपनिष्ठयोर्धर्मित्वप्रतियोगित्वरूपयोर्धर्मयोरित्यर्थः । एकस्यैव भेदस्य द्विष्ठत्वपक्षाभिप्रायेण भेदस्येत्युक्तम् । घटपटधर्मिकं भेदद्वयमिति पक्षाभिप्रायेण भेदयोरित्युक्तम् । तथा च धर्मिप्रतियोग्यादिभेदस्य भेदयोश्चेत्यर्थः । तद्भावयोर् घटपटत्वयोः ॥ नेष्यत इति । धर्मित्वादेर्गुणादावपि सत्वेन द्रव्यादावन्तर्भावायेगात् षट्पदार्थातिरेकः स्यादतो धर्मित्वादिरपरो धर्म्यादिस्वरूपाद्भिन्नो नेष्यतेऽत एतत् तद्भाव इति पृथग्ग्रहणं कथमित्यर्थः । तस्य अतिरिक्तधर्मित्वादिरूपधर्मस्य । यत्र असन्निहितस्थले । युगपद्धर्मिप्रतियोगिनोरिति शेषः ॥ सर्वत्रापीति । सन्निहितस्थलेऽपि यत्र प्रतियोगी सन्निहितस्तत्रापीत्यर्थः । एवं युगपदवभासाभावः । तथा च यदा धर्मी प्रतीयते तदा प्रतियोगी न प्रतीयत एव । भेदधर्मिणोर्युगपन्निर्विकल्पकप्रतीतौ प्रतीतत्वाद्धर्मिप्रतीत्यपेक्षयाऽन्योन्याश्रयाभावेऽपि प्रतियोगिप्रतीत्यपेक्षया तु स्यादेव, प्रतियोगिभेदयोर्युगपदप्रतीतत्वेन प्रतीतिद्वयाभावान्नान्योन्याश्रयत्वमिति परिहारायोगादित्यर्थः । अतिप्रसङ्गपराहतत्वादेवं न वाच्यमित्याह असन्निहितवदिति । असन्निहितप्रतियोगिवत् । सन्निहितस्यापि प्रतियोगिनः । प्रतीतीति । प्रतियोगिज्ञानानुभवेत्यर्थः । तथा च प्रतीतिद्वयाभावान्न प्रतियोगिप्रतीत्यपेक्षयाऽप्यन्योन्याश्रय इति भावः । नन्वेवं प्रतीतिविरोधेनासन्निहितवत्सन्निहितस्याप्यज्ञानायोगेऽपि यत्र वस्तुतः प्रतियोगी न सन्निहितः, तत्र प्रतीतिद्वयप्राप्त्या तत्प्रतीत्यपेक्षयाऽन्योन्याश्रयः स्यादेवेति चेत्तत्राह यत्र चेति । तथा च तत्र धर्मिप्रतीत्यपेक्षयाऽन्योन्याश्रयाभावेऽपि प्रतियोगिप्रतीत्यपेक्षया प्राप्तोऽन्योन्याश्रयस्तु ‘वस्तुतोऽन्योन्यप्रतियोगिकयोरित्यस्मदुक्तरीत्या परिहरणीय इति हृदयम् । तत्रापि सविकल्पकज्ञानेऽपि । तथा च यदि निर्विकल्पकेऽप्रतीतो धर्मी, प्रतीयोगी वा भेदो वा सविकल्पके प्रतीयेत तदा प्रतीतिद्वयप्राप्त्याऽन्योन्याश्रयः स्यात् । न चैवम् । किन्तु धर्म्यादिकं सर्वं निर्विकल्पके प्रतीतमेव । निर्विकल्पकेऽप्रतीतं तु वैशिष्ट्यमात्रमेव सविकल्पकेऽधिकं प्रतीयते । न हि वैशिष्ट्यप्रतीत्यपेक्षयाऽन्योन्याश्रयः । तथा च निर्विकल्पके स्वरूपेण गृहीतो भेद एव अस्यामुष्मादिति विशेषतो ऽन्योन्यवैशिष्ट्योपेततया एकप्रतियोगिकतयाऽपरधर्मिकतयेति यावत् । सविकल्पके प्रतीयत इति मूलयोजना । ततश्च धर्म्यादिज्ञाने सति भेदज्ञानमिति नास्ति । युगपदेव सर्वेषां निर्विकल्पकेन भातत्वादिति न सविकल्पकप्रतीतावप्यन्योन्याश्रय इति भावः ।

### **वाक्यार्थरत्नमाला **

पूर्वत्रेवेति । तद्भेदा इत्यत्रेवेत्यर्थः । भेदस्य विशेषणविशेष्ययोर्भेदस्य । ग्राह्यत्वात्सङ्ग्राह्यत्वात् । तथापाठोपि क्वचित् । मूले विशेषणविशेष्ययोरन्यतरत्वादिति । धर्मित्वप्रतियोगित्वधर्मिप्रतियोगिव्यतिरिक्तस्तेषां भेद इव घटपटतद्भेदरूपविशेषणविशेष्यातिरिक्तस्तद्भेदो नास्तीत्यर्थः । मूले विशेषणविशेष्यभूतयोर्घटपटयोर्भेदस्य चेत्यत्र विशेषणविशेष्यभूतयोरित्येतद्वचनविपरिणामेन विशेषणविशेष्यभूतस्य भेदस्येति सम्बध्यत इति ज्ञेयम् । अत्र घटपटयोरित्येका कोटिर् भेदस्य चेत्यपरा । तदुभयविशेषणं विशेषणविशेष्यभूतयोरिति तस्य बुध्या विवेकेन विशेषणभूतयोर्वा विशेष्यभूतयोर्वा घटपटयोर्विशेषणभूतस्य विशेष्यभूतस्य भेदस्येति सम्बन्धाद् घटपटयोर्भेदस्य चेत्यनयोर्विशेषणविशेष्यभूतयोरित्यर्थः फलितो भवति । घटपटयोर्विशेषणविशेष्यभावोक्तयैवेति टीकातु किं लिङ्गविपरिणामाश्रयणेन विशेषणेत्यादिविशेषणस्य भेदविशेषणत्वाभ्युपगमेन । तदभावेऽपि घटपटयोस्तं प्रति विशेषणत्वाद्युक्तयैव तल्लाभादिति वर्णकान्तराभिप्राया वोक्तप्रकारस्याप्युपलक्षणया ग्राह्यत्वाभिप्रायेति न दोषः ।

------------------------------------------------------------------------

धर्मित्वप्रतियोगित्वतद्भेदा युगपद्यदि

**धर्मित्वप्रतियोगित्वतद्भेदा युगपद्यदि**

### **सुधा**

ननु किमर्थमयं परमतोपन्यासः । भेदपार्थक्यमन्तरेण विशेषप्रतीतावस्माकम(प्येवमे)प्ययमेव परिहार इति ज्ञापनार्थम् । तर्हीदमेव वाक्यं तथा व्याख्यायताम् । नचैवं (शं)शक्यम् । तद्भेदश्चेति पृथग्भेदग्रहणविरोधात् । विशेषणविशेष्यभावेन ग्रहणमपि न धर्मिप्रतियोगिप्रकाराद्भिद्यत इति वैशेषिकपरीक्षायामुक्तम् । अतो नात्र व्युत्पादनमपि कृतमिति ।

### **शेषवाक्यार्थचन्द्रिका**

भेदपार्थक्यमन्तरेणेति । अयमर्थः । यत्र धर्मिप्रतियोगिनौ सन्निहितौ तत्र धर्मिप्रतियोगिनोस्तद्भावयोस्तद्भेदस्य च युगपदेव धीः । इदमनेन सदृशमितिवत् । तथा विशेषणविशेष्यभूतयोर्भेदभेदिनोर्विशेषणविशेष्यभावस्य च युगपदेव धीः । इमौ सदृशावितिवत् । सर्वस्यैवेन्द्रिय सन्निकृष्टत्वाद्योग्यत्वाच्च । युगपदनेकज्ञानं च समूहालम्बनरूपमविरुद्धम् । दीपसहस्त्रविषयकसमूहालम्बनदर्शनात् । यत्र तु धर्मिप्रतियोगिनोरन्यतरस्यासन्निधानं तत्रापि संस्कारसचिवेन्द्रियसन्निकर्षेणैकमेव ज्ञानमुत्पद्यते । तदनेन सदृशमित्यादिवत् । तथा च क्वान्योन्याश्रय इति । एवं च धर्मिप्रतियोगिनौ यत्र न सन्निहितावन्यतरसंस्कारोऽपि यदा नास्ति, तदाऽनेन प्रकारेण युगपज्ज्ञानस्योपपादयितुमशक्यत्वात् स्वरूपं वस्तुनो भेद इत्यादिना प्रकारान्तरेण तदुपपादनं कृतमिति ध्येयम् ॥ तर्हीदमेव वाक्यमिति । धर्मित्वप्रतियोगित्वतद्भेदा इति वाक्यमेव विशेषप्रतीतावन्योन्याश्रयपरिहारपरतया व्याख्यायताम् । किमनेन वस्तुनोऽन्योन्यप्रतियोगिकयोर्घटपटरूपभेदयोरित्यादिना बहिरेव तत्परिहारकथनेनेति भावः ॥ तद्भेदश्चेतीति । यद्यप्यत्र मूलग्रन्थानुरोधेन तद्भेद इत्येव वक्तव्यम्, तथाऽपि धर्मित्वं च प्रतियोगित्वं च तद्भेदश्चेति विग्रहोऽत्राभिमत इति प्रदर्शनायैवमुक्तमित्यवगन्तव्यम् । विशेषणविशेष्यभावेन भेदग्रहणस्य धर्मिप्रतियोगिग्रहणप्रकाराद्भेदाभावस्य पूर्वमुक्तत्वात् । अत्र च ‘विशेषणं विशेष्यं चे’ति विशेषणविशेष्यभावेन भेदग्रहणस्य धत्रर्मप्रतियोगिग्रहणप्रकारात्पृथग्ग्रहणाच्च नैतदेव वाक्यं तथा व्याख्यातुं शक्यमित्याशयेनाह विशेषणविशेष्यभावेन ग्रहणमपीति । स्वमतेन नायं परिहार इत्यत्रात्रत्यमपि ज्ञापकमाह अत इति । स्वमतेनास्य परिहारत्वाभावादित्यर्थः । तथात्वे ह्यन्यथाऽस्यामुना भेद इति वक्तुं न शक्यत इति धर्मिप्रतियोगिभावेन भेदग्रहणोपपादनवदन्यथेमौ भिन्नाविति वक्तुं न शक्यत इति विशेषणविशेष्यभावेन भेदग्रहणोपपादनस्यापि पृथक् कर्तव्यत्वप्रसङ्गादित्यर्थः ।

यद्वा ननु भेदपार्थक्यमन्तरेणास्माकमप्ययमेव परिहार इत्ययुक्तम् । तथा सति विशेषणविशेष्यभावेन ग्रहणस्याप्यत्रोपपादितत्वेन तस्यापि भवदनुमतत्वापातादित्यतो नेदमनिष्टमित्याह विशेषणविशेष्यभावेन ग्रहणमपीति । तथा च धर्मिप्रतियोगिभावेन ग्रहणस्य, विशेषणविशेष्यभावेन ग्रहणस्य च एकरूपत्वाद्घर्मिप्रतीयोगिभावेन ग्रहणस्य चास्मत्सम्मतत्वात्तदविशिष्टविशेषणविशेष्यभावेन ग्रहणमप्यस्मत्सम्मतमेवेति भावः । भवेदेतदेवं यदि विशेषणाविशेष्यभावेन ग्रहणं धर्मिप्रतियोगिप्रकारान्न भिद्यते इति स्यात् तदेव तु कुत इत्यत उक्तं वैशेषिकपरीक्षायामुक्तमिति । तथा च न तदुपपादनमिदानीं कार्यमिति भावः । नन्वेवं विशेषणविशेष्यभावेन ग्रहणस्य भवदनुमततायां तत्र प्राप्तानुपपत्तिपरिहारेण तद्व्युत्पादनमपि भवताकर्तव्यं स्यादित्यता विशेषणविशेष्यभावेन ग्रहणस्य धर्मिप्रतियोगिभावेन ग्रहणाविशिष्टतया तदुपपादनप्रकारेणैवास्याप्युपपादितत्वादेव पृथक् स्वयं तद्य्वुत्पादनमपि न कृतमित्याह अतो नात्रेति । यत्वस्य वाक्यस्य परमतोपन्यासत्वमेवावश्यं वाच्यम् । अत्र विशेषणविशेष्यभावेन ग्रहणस्यापि पृथक् सङ्कीर्तनात् । स्वमते च विशेषणविशेष्यग्रहणस्य धर्मिप्रतियोगिप्रकारादवैषम्यस्य वैशेषिकपरीक्षायामुक्तत्वेन तद्ग्रहणेनैव प्राप्तत्वात्पृथग्विशेषणविशेष्यभावेन ग्रहणमनर्थकमिति विशेषणेति पूर्ववाक्यं व्याख्याय ‘अस्यामुष्मादिति पुनर्विशेषेणैव गृह्यते’ इत्युत्तरवाक्ये धर्मिप्रतियोगिभावेन ग्रहणवद् विशेषणविशेष्यभावेन ग्रहणस्याकृतत्वाच्चायं परमतोपन्यास एवेति निश्चीयत इत्युत्तरवाक्यव्याख्यानम् । तत्रात एव कण्ठतो, नोक्तमित्येव वक्तव्यत्वाद्य्वुत्पादनपदास्वारस्यम् । पूर्ववाक्ये विशेषणविशेष्यभावेन ग्रहणे तदनुसारेणोत्तरवाक्येऽपि तस्यावश्यं ग्राह्यत्वादन्यथा पूर्ववाक्येऽपि तद्ग्रहणवैयर्थ्यप्रसङ्गादिति ध्येयम् ।

### **परिमल **

भेदपार्थक्यमिति । भेदस्य पार्थक्यं भेदपार्थक्यम् । तदशिष्यं संज्ञाप्रमाणत्वादिति निर्देशवत्साधुत्वमस्य ध्येयम् । तेन पूरणगुणेति न निषेधः शङ्क्यः ॥ विशेषेति । भेदो धर्मिविशेषो न धर्मिमात्रमित्युपगमेन धर्मिविशेषप्रतीतावित्यर्थः ॥ इदमेवेति । धर्मित्वप्रतियोगित्वेत्यादिमूलवाक्यं विशेषपरत्वेन व्याख्यायतामित्यर्थः । तद्भेदश्चेति विभज्यानुवादः कृतः । तेनैकवचनोपपत्तिः । नैवं शङ्क्यमित्यत्रान्यदपि ज्ञापकमाह विशेषणेति । धर्मिप्रतियोगित्वतद्भेदानां तदुपलक्षितधर्मिप्रतियागिनोश्च पूर्वार्धे ग्रहणेनैव पूर्तौ विशेषणं विशेष्यं च तद्भावश्चेत्युत्तरार्धे विशेषणविशेष्यत्वेन धर्मिप्रतियोगिनोरुक्तिर्व्यर्था । धर्मिप्रतियोगित्वरूपप्रकाराद्विशेषणविशेष्यभावरूपप्रकारो न भिद्यत इति वैशेषिकनये ‘अनयोर्भेदे इषत्यपि । इतोऽमुप्यामुतोप्यस्य भेदो दृष्टो द्विधर्मिक’ इति ग्रन्थेन प्रागेवोक्तया पूर्वार्धोक्ता । ग्रहणेनैवोत्तरार्धोक्तग्रहणसम्भावात्तेन ज्ञायते नैवं शक्यमितीत्यर्थः ॥ अतो नात्रेति । विशेषणविशेष्यभावस्येति योज्यम् । धर्मिप्रतियोगित्वविशेषणविशेष्यत्वयोरभेदादेवानयोर्भेद इति इमौ भिन्नावित्यपि व्युत्पादनमपि न कृतमित्यर्थः । अस्यामुष्मादिति पुनरुक्त्यैव तल्लाभात् । अन्यथा ‘अस्यामुष्मादिति पुनर्विशेषेणैव गृह्यते’ इति धर्मिप्रयोगित्वव्युत्पादनवदनयोर्भेद इति इमौ भिन्नाविति विशेषेणैव (गृह्यत इति) विशेषणविशेष्यभावव्युत्पादनं च कुर्यात् । तथा स्वमतसमाधावपि पूर्वत्रेति वक्तुं न शक्यत इत्यत्रानयोर्भेद इतीमौ भिन्नाविति च वक्तुं न शक्यत इति व्युत्पादनं कुर्यात् । स्वमतसमाधौ परमतसमाधौ चोभयत्र तद्व्युत्पदनं वा अभेदादेव धर्मित्वप्रतियोगित्वव्युत्पादनमात्रमेव कृतमतो न न्यूनतापि शङ्कनीयेति भावः ॥

### **यादुपत्यं**

तर्हीदमेव वाक्यमिति । धर्मित्वप्रतियोगित्वतद्भेदा इति वाक्यमेव विशेषप्रतीतावन्योन्याश्रयपरिहारतयाव्याख्यायताम् । वस्तुतोऽन्योन्यप्रतियोगिकयोर्घटपटस्वरूपभेदयोरित्यादिना बहिरेव तत्परिहारकथनेन किमिति भावः ॥ तद्भेदश्चेति पृथग्भेदग्रहणेति । अत्र यद्यपि तद्भेदा इति वक्तव्यं, तथैव च मूले पाठात् तथाऽपि धर्मित्वं च प्रतियोगित्वं च तद्भेदश्चेति विग्रहोऽत्राभिमत इति प्रदर्शनायैवमुक्तमिति मन्तव्यम् । विशेषणं विशेष्यं चेति पृथग्विशेषणादिग्रहणविरोधाच्च नैवं शक्यमित्याशयेनाह विशेषणविशेष्यभावेनेत्यादि ॥ उक्तमिति । ‘संयोगश्च विभागश्च भेदश्चैव पृथक् पृथक् । अन्योन्यप्रतियोगेन ह्युभयोरपि दृश्यत’ इत्यादिनोक्तमित्यर्थः । तथा च विशेषणविशेष्यभावेन भेदग्रहणस्य धर्मिप्रतियोगिप्रकाराद्भेदाभावस्य पूर्वमुक्तत्वादत्र च विशेषणादेः पृथग्ग्रहणान्न स्वमतेनायं परिहारो वक्तुं शक्यत इति भावः । विशेषणादिभावेन भेदग्रहणस्य धर्मिप्रतियोगिप्रकाराद्भेदाभाव इत्यत्र न केवलं पूर्वोक्तिरेव ज्ञापिका, किन्त्वत्रत्यामपि ज्ञापकमस्तीत्याह अत इति । विशेषणादिभावेन भेदग्रहणस्य धर्मिप्रतियोगिप्रकाराद्भेदाभावादित्यर्थः ॥ व्युत्पादनमपीति । ‘अन्यथाऽस्यामुना भेद इति वक्तुं न शक्यत’ इति यथा व्युत्पादनं कृतं तथा ‘अन्यथेमौ भिन्नावित्यादि वक्तुं न शक्यत’ इति पृथग्व्युत्पादनं न कृतम् । अन्यथा पृथक् तत्कर्तव्यमित्यर्थः । एतेन विशेषणविशेष्यभावेन भेदग्रहे योऽयमन्योन्याश्रय उक्तस् तस्य स्वमते परिहारो मूले नोक्तोऽतो न्यूनतेत्याशङ्काऽपि निरस्ता । विशेषणादिभावेन भेदग्रहस्य धर्मिप्रतियोगिप्रकाराद्भेदाभावेन पृथक् परिहाराभावास्यादोषत्वात् ।

### **श्रीनिवासतीर्थीया **

उत्तरमाह भेदपार्थक्येति । भूषणकारेण भेदो धर्मिस्वरूपात्पृथगित्यङ्गीकृत्य परिहारोऽभिहितः । तावन्मात्रमेवास्माभिस्त्यज्यत इत्यर्थः । विशेषप्रतीतौ घटात्पटस्य भेद इति विशेषप्रतीतौ ॥ अयमेवेति । धर्मित्वप्रतियोगित्वेत्यनेनोक्तः । यद्यपि परमत इवास्मन्मते न निष्प्रकारकं निर्विकल्पकं नाम ज्ञानमस्ति । तथा च न तद्रीत्याऽस्माभिः परिहर्तुं शक्यते । तथाऽपि धर्म्यादय आदौ सविकल्पकज्ञानेनैव समूहालम्बनरूपेण पराभिप्रेतनिर्विकल्पकज्ञानस्थानीयेन युगपदेव प्रतीयन्ते पश्चात्सविकल्पकान्तरेण पूर्वगृहीतानां वैशिष्ट्यमात्रं प्रतीयत इत्युच्यत इति न्यायसाम्यमभिप्रेत्यायमेवेत्युक्तम् । यद्वा निर्विकल्पकमङ्गीकृत्यायमेवास्त्वित्यर्थः । ननु विशेषणादिप्रतीत्यपेक्षयोक्तोऽन्योन्याश्रयः कुतो न परिहृत इति चेन्न । घटपटौ भिन्नौ घटपटयोर्भेद इति विशेषणविशेष्यभावेन ग्रहणं धर्मिप्रतियोगिप्रकारान्न भिद्यते । घटपटौ भिन्नावित्यादेरपि घटात्पटो भिन्नः पटाच्च घटो भिन्न इत्येवार्थस्य संयोगश्चेत्यादिनोक्तत्वात् । तथा च धर्मिप्रतियोगिप्रतीत्यपेक्षयोक्तान्योन्याश्रयपरिहारेणैतस्यापि परिहृतत्वादित्याह विशेषणेति ॥

### **वाक्यार्थरत्नमाला **

भेदपार्थक्यमन्तरेणेतीति । भेदस्य यत्पृथक्त्वमङ्गीकृतं तत्परेण तत्परित्यज्येतरत्संमतमित्यर्थः । क्वान्योन्याश्रय इतीत्यत्रत्येतिशब्दस्य इत्ययमिति पूर्वेण सम्बन्धः । एवं तर्हि स्वरूपं वस्तुनो भेदो यत्रेत्याद्यनुव्याख्यानोक्तपरिहारानर्थक्यमित्यतस्तद्गतिमाह । एवं चेति । बहिरेव तत्परिहारकथनेनेति । तत्र किं भेद इत्याद्याशङ्काया वस्तुत इत्यादिनाऽयमेव परिहारः कथित इति भावः । उपलक्षणं चैतत् । भेदपार्थक्यवादिमतकथनपरतया व्याख्यानेन च किमित्यपि द्रष्टव्यम् । पूर्वमिति । वैशेषिकपरीक्षायामित्यर्थः । नैवं शक्यमित्येतत्साध्ये हेत्वंतरमित्याशयं व्यञ्जयन्नाह । नैतदेवेति । न तदुपपादनमिति । प्रकारभेदाभावोपपादनमित्यर्थः । अन्यथा पूर्ववाक्येऽपीति । धर्मित्वेत्यारभ्य गृह्यत इत्यन्तस्यैकवाक्यत्वमन्यथा न स्यादिति भावः ।

