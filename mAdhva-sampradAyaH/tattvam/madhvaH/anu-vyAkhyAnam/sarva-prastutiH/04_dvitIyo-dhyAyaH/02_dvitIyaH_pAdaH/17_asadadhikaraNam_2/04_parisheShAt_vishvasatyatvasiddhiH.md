+++
title = "०४ परिशेषाद् विश्वसत्यत्वसिद्धिः"

+++


## विज्ञानाद्य्वभिचारोऽस्य कदाचित्स्यादिति प्रमा

**परिशेषाद् विश्वसत्यत्वसिद्धिः**

**विज्ञानाद्य्वभिचारोऽस्य कदाचित्स्यादिति प्रमा**

### **सुधा**

यद्वा प्रपञ्चस्याबाध्यत्वे परिशेषप्रमाणमनेनोक्तम् । तथा हि । जगतो बाध्यत्वमबाध्यत्वं च प्रसक्तम् । तृतीयप्रकाराभावात् । बाध्यत्वं च प्रसिद्धपदार्थतत्त्वज्ञानेन, अन्येन वा । तत्राद्यं वादिप्रतिवादिभ्यामनभ्युपगतम् । द्वितीयं तु प्रमाणाभावनिरस्तम् । परिशेषादबाध्यत्वमेव सिध्यतीति ।

अथवा व्यापकानुपलब्धिलिङ्गकमनुमानम्(अनेन) एतेन श्लोकद्वयेनोक्तम् । बाध्यत्वं हि प्रसिद्धपदार्थतदितरतत्त्वज्ञाननिवर्त्यत्वेन व्याप्तम् । तच्च व्यापकमनभ्युपगमप्रमाणाभावाभ्यां जगतो व्यावर्तमानं स्वव्याप्यं बाध्यत्वमपि व्यावर्तयतीति ।

### **शेषवाक्यार्थचन्द्रिका**

अनेनोक्तमिति । ‘भ्रान्तेः संवृतिसत्त्वस्ये’त्यादिश्लोकद्वयेनेत्यर्थः ॥ तत्राद्यमिति । एतच्च ‘भ्रान्तेः संवृतिसत्यस्य विशेषोऽव्यभिचारवान् । तेनाप्यङ्गीकृत’ इत्यनेन सूचितमित्यर्थः ॥ द्वितीयं त्विति । ‘विज्ञानाव्द्यभिचारोऽस्य कदाचित्स्यादिति प्रमा । नैव दृष्टे’त्यादिना शून्यज्ञानाबाध्यत्वं सूचितमित्यर्थः । ‘स नः सत्यत्वमेव ही’ति परिशेषसिद्धार्थकथनमित्याह परिशेषादिति । किं तद्बाध्यत्वव्यापकं, कथं चात्र तव्द्यावृत्तिरित्याशङ्क्य तद्दर्शयति बाध्यत्वं हीति ॥ प्रसिद्धेति ।
प्रसिद्धपदार्थतदितरतत्त्वज्ञाननिवर्त्यत्वेनेत्यस्यान्यतरतत्त्वज्ञाननिवर्त्यत्वेनेत्यर्थोऽवधेयः । क्वचिदन्यतरतत्त्वज्ञाननिवर्त्यत्वेनेत्यपि पाठः ॥ अनभ्युपगमेत्यादि । प्रसिद्धपदार्थतत्त्वज्ञाननिवर्त्यत्वस्यानभ्युपगमेन, तदितरपदार्थतत्त्वज्ञाननिवर्त्यत्वस्य प्रमाणाभावेन, व्यावृत्तिसिद्धिरिति विवेकः । इतीत्यस्य, इति व्यापकानुपलब्धिलिङ्गकमिति सम्बन्धः ।

### **परिमल **

अनेनोक्तमिति । ‘भ्रान्तेरि’त्यादिश्लोकद्वयेनेत्यर्थः । तत्राद्यश्लोकतात्पर्यं तत्राद्यमिति । वादिना शून्यत्वज्ञाननिवर्त्यत्वस्य, प्रतिवादिना केनापि निवर्त्यत्वाभावस्योपगमादिति भावः । द्वितीयश्लोकतात्पर्यं द्वितीयं त्विति । तच्चेत्यादिश्लोकद्वयतात्पर्त्यम् अनभ्युपगमेति । वादिप्रतिवाद्यनभ्युपगमेत्यर्थः ॥ विश्वबाध्यत्वे परिशेषाद्युक्तिः ॥ छ ॥ मिथ्यात्वानुमानिरासः ॥ छ ॥

### **श्रीनिवासतीर्थीया **

निरस्तं विज्ञानादिति श्लोकेन । प्रसिद्धपदार्थतत्त्वज्ञाननिवर्त्यत्वमनभ्युपगमेन, तदितरतत्त्वज्ञाननिवर्त्यत्वं प्रमाणाभावेन प्रपञ्चाव्द्यावर्त्यत इति विवेकः ।

### **वाक्यार्थरत्नमाला **

विशिष्टव्यापकतायां वैयर्थ्यं मनसि निधायाह । प्रसिद्धेति । अनभ्युपगमप्रमाणाभावयोरुभयत्र प्रसक्तिं शङ्कानिरासाय विवेकमाह । प्रसिद्धेति ।

