+++
title = "०७ भेदस्य वस्तुस्वरूपत्वेन नान्योन्याश्रयत्वम्"

+++


## अगृहीतो यदा भेदस्तदा स्वस्मादिति ग्रहः

**भेदस्य वस्तुस्वरूपत्वेन नान्योन्याश्रयत्वम्**

**अगृहीतो यदा भेदस्तदा स्वस्मादिति ग्रहः**

### **सुधा**

नन्वेवं भेदस्य वस्तुस्वरूपत्वेन तत्प्रतीतिभेदाभावादितरेतरसापेक्षत्वस्य सुतरामभावान्नान्योन्याश्रयत्वमित्युक्तम् । तत्र किं भेदो धर्मिणः स्वरूपम्, उत प्रतियोगिनोऽपि । न तावद्द्वितीयः । एकस्यैव भेदस्योभयस्वरूपत्वेऽद्वैतप्रसङ्गात् । आद्ये तु यद्यपि धर्मिज्ञानभेदज्ञानयोर्नान्योन्याश्रयत्वं तथाऽपि प्रतियोगिज्ञानापेक्षयाऽन्योन्याश्रयत्वं कथं परिहरणीयम् । मैवम् । भेदस्य स्वरूपतो ज्ञाने प्रतियोगिविशेषज्ञानानपेक्षणात् । प्रतियोगिस्वरूपज्ञाने चैतद्भेदज्ञानानपेक्षणात् । अस्तु तर्हि विशेषज्ञानेऽन्योन्याश्रयत्वम् । तद्धि घटात्पटो भिन्न इत्युत्पद्यते । तत्र धर्मिणो भेदेन प्रतिपन्नस्य वा प्रतियोगिता, अन्यथा वा । न तावद्द्वितीयः । स्वतोऽपि भेदप्रतीत्यापत्तेः । आद्ये प्रतियोगिस्वरूपभेदप्रतीतौ धर्मिणः प्रतियोगितायां स एव न्यायः । तथा च पटाद्घटस्य भेदप्रतीतौ घटात्पटस्य भेदप्रतीतिरित्यन्योन्याश्रयत्वमिति । मैवम् । वस्तुतोऽन्योन्यप्रतियोगिकयोर्घटपटस्वरूपभेदयोः प्रतीतयोः सतोरसति सादृश्यादौ प्रतिबन्धकेऽन्योन्यप्रतियोगिकतया विशिष्टभेदप्रतीतौ बाधकाभावादिति ।

### **शेषवाक्यार्थचन्द्रिका**

औतप्रसङ्गादिति । यद्यदत्यन्ताभिन्नेनात्यन्ताभिन्नं तत्तेनात्यन्ताभिन्नमिति व्याप्त्या घटात्यन्ताभिन्नेन भेदेनात्यन्ताभिन्नस्य पटस्य घटात्यन्ताभेदप्रसङ्गादित्यर्थः ॥ नान्योन्याश्रयत्वमिति । घटप्रतीतेरेव भेदप्रतीतित्वेन प्रतीतिद्वयाभावात्परस्परसापेक्षत्वस्य सुतरामभावादिति भावः ॥ कथमिति । भेदस्य प्रतियोगिस्वरूपत्वाभावेन प्रतियोगिप्रतीतेरेव भेदप्रतीतित्वाभावात्प्रतियोगिज्ञानभेदज्ञानयोरुक्तरीत्या परस्परसापेक्षत्वादिति भावः । किं भेदस्य प्रतियोगिनश्च स्वरूपेण ज्ञाने परस्परापेक्षरत्वमभिमतं किं वा विशेषरूपेण तज्ज्ञाने तदपेक्षत्वमिति विकल्पद्वयं मनसि निधायाद्यं निराचष्टे भेदस्येति । घटत्वेन भेदज्ञान इत्यर्थः ॥ प्रतियोगिति । पटत्वेन पटज्ञान इत्यर्थः । द्वितीयमाशङ्कते अस्तु तर्हीति ॥ अन्यथा वेति । धर्मिणोऽप्रतिपन्नभेदस्यापि स्वरूपेण प्रतीततामात्रेण वेत्यर्थः ॥ स्वत इति । स्वस्येति शेषः । तथा च पटात्पटो भिन्न इति प्रतीत्यापत्तेरित्यर्थः । धर्मिणः पटाद्भिन्नत्वेनाप्रतीतत्वे सति स्वरूपेण प्रतीतत्वस्य पटभेदप्रतियोगिताप्रयोजकस्य पटेऽपि सत्वादिति भावः । धर्मिणः प्रतियोगितायामिति । घटस्य पटभेदप्रतियोगित्वं हि पटप्रतियोगिकभेदधर्मित्वमेव । ततश्च धर्मिणः पटस्य घटरूपप्रतियोगिस्वरूपभेदप्रतियोगित्वमावश्यकमिति भावः ।

स एव न्याय इति । प्रतियोगिरूपधर्मिणो भेदेन प्रतिपन्नस्य धर्मिभूतस्य प्रतियोगिनः पटस्य प्रतियोगिता, ततोऽप्रतिपन्नभेदस्यापि स्वरूपेण प्रतीततामात्रेण वा । नान्त्यः । तथा सति घटस्यापि घटाद्भेदप्रतीत्यापत्तेः । प्रतियोगिरूपधर्मिणो भेदेनाप्रतिपन्नत्वे सति स्वरूपेण प्रतिपन्नत्वस्य पट इव घटेऽपि सत्वादिति भावः । अस्तु तर्हि धर्मिणः पटाद्घटाद्वा घटस्य पटस्य वा प्रतिपन्नभेदस्यैव प्रतियोगितेत्याद्यः पक्ष इत्यत आह तथा चेति । उपलक्षणं चैतत् । घटात्पटस्य भेदप्रतीतौ पटाद्घटस्य भेदप्रतीतिरित्यपि द्रष्टव्यम् । न धर्मिणो भेदेन प्रतिपन्नस्य प्रतियोगित्वं ब्रूमः । येनान्योन्याश्रयः स्यात् । नापि स्वरूपेण प्रतीतिमात्रं विवक्षितम् अपि तु विद्यमानभेदत्वमपि । तथा च स्वस्य स्वस्मात्तदभावान्न भेदग्रहप्रसङ्ग इत्याशयेन समाधत्ते मैवमिति । नन्वेतदप्यप्रयोजकम् । क्षीनीरयोर्विद्यमानभेदयोरपि स्वरूपग्रहणे भेदग्रहादर्शनात् । तादृशयोर्दूरस्थवनस्पत्योर्भेदग्रहादर्शनाच्चेत्यतः समानाभिहारादिलक्षणदोषरूपप्रतिबन्धकवशात्तदग्रहणेऽप्यसति प्रतिबन्धके न तदग्रह इति भावेनोक्तम् असति सादृश्यादौ प्रतिबन्धक इति ॥ विशिष्टभेदप्रतीताविति । घटात्पटो भिन्न इति प्रतीतावित्यर्थः ।

### **परिमल **

धर्मिण इति । पटस्येत्यर्थः ॥ प्रतियोगिनोऽपीति । घटस्येत्यर्थः ॥ औतेति ॥ घटपटयोरभेदप्रसङ्गादित्यर्थः । घटाभिन्नभेदस्वरूपत्वात्पटस्य यद् यदभिन्नवस्त्वभिन्नं तत् तदभिन्नं यथा घटाभिन्नपृथुबुध्नोदराकाराभिन्नघटस्वरूपं घटाभिन्नमिति व्याप्तेरिति भावः ॥ प्रतियोगिज्ञानापेक्षयेति । प्रतियोगिज्ञाने सति धर्म्यभिन्नभेदज्ञानम् । तज्ज्ञाने घटादेः प्रतियोगित्वेन ज्ञानमित्यन्योन्याश्रयत्वमित्यर्थः ॥ प्रतियोगिविशेषेति । प्रतियोगिसामान्यज्ञानापेक्षा त्वस्त्येव । तच्च ज्ञानं ‘सर्वं सामान्यतो यस्मात्सर्वैरेवानुभूयत’ इत्युक्तेरस्त्येव सर्वप्राणिनामिति भावः ॥ एतद्भेदेति । धर्मिस्वरूपभेदभेदेत्यर्थः । यद्वा धर्मिप्रतियोगिकत्वेन धर्मिनिरूपितभेदज्ञानेत्यर्थः ॥ स एव न्याय इति । धर्मिणः सकाशाद्भेदेन प्रतिपन्नस्य प्रतियोगिता अन्यथा वा । न द्वितीयः । स्वतोऽपीत्युक्तदोषादिति न्याय इत्यर्थः ॥ तथा चेति । भेदेन प्रतिपन्नप्रतियोगित्वे सतीत्यर्थः ॥

### **यादुपत्यं**

स्वरूपतो ज्ञान इति । धर्मिस्वरूपस्येतरव्यावृत्ततया सामान्यतो ज्ञान इत्यर्थः ।

### **श्रीनिवासतीर्थीया **

धर्मिप्रतीत्यपेक्षयाऽन्योन्याश्रये दत्ते तत्स्वरूपत्वमङ्गीकृत्य तत्परिहारो यथा क्रियते एवं प्रतियोगिप्रतीत्यपेक्षयाऽपि नान्योन्याश्रयः । भेदस्य प्रतियोगिस्वरूपत्वस्याप्यङ्गीकारादिति कश्चिद्वैयात्याद्वदिप्यति । तदर्थं प्रतियोगिस्वरूपत्वं धर्मिस्वरूपत्ववन्नाङ्गीकार्यम् । ततश्च प्रतियोगिप्रतीत्यपेक्षयाऽन्योन्याश्रयः स्यादेवेत्याशयेन विकल्पयति उत प्रतियोगिनोऽपीति । यद् यदभिन्नाभिन्नं तत्तेनाभिन्नमिति व्याप्तिबलात्प्रतियोगिनो धर्म्यभिन्नभेदाभिन्नत्वे धर्मिप्रतियोगिनोरप्यैक्यं स्यादित्याह औतेति ॥ नान्योन्याश्रयत्वमिति । भेदस्य धर्मिस्वरूपत्वेन प्रतीतिद्वयाभावादिति भवः । भेदस्य स्वरूपतो ज्ञाने भेदस्य घटस्वरूपत्वेन घटत्वदिना रूपेण ज्ञाने ॥ प्रतियोगिस्वरूपेति । वस्तुगत्या प्रतियोगिभूतस्य घटस्य पटत्वेन रूपेणेत्यर्थः ॥ एतद्भेदेति । पटप्रतियोगिकघटधर्मिकभेदरूपप्रत्येतव्यभेदेत्यर्थः । प्रतियोगिस्वरूपज्ञानं च तत्स्वरूपभेदेनैवोपपन्नमिति भावः । कथमित्यत आह तद्धीति । विशेषज्ञानमित्यर्थः ॥ धर्मिणः पटस्य सकाशात् ॥ भेदेन प्रतिपन्नस्य घटस्य स्वतोऽपीति । भेदेनाप्रतिपन्नस्यापि प्रतियोगित्व इति शेषः ।

प्रतियोगिस्वरूपेति । पटप्रतियोगिकघटधर्मिकेत्यर्थः । धर्मिणो घटप्रतियोगिकपटधर्मिकभेदरूपप्रत्येतव्यभेदे यो धर्मी पटस्तस्य प्रतियोगितायां, प्रतियोगिस्वरूपभेदप्रतीतौ प्रतियोगितायां स एव न्यायः, धर्मिणो भेदेन प्रतिपन्नस्य प्रतियोगित्वमन्यथा वेत्युक्त एव न्याय इत्यर्थः । ततश्च पटाद् घटस्य भेदप्रतीतौ घटस्य प्रतियोगिकपटधर्मिकभेदरूपप्रत्येतव्यभेदसिद्धिः । एतद्भेदसिद्धौ पटस्य प्रतियोगित्वापत्त्या तत्प्रतियोगिकघटधर्मिकभेदसिद्धिरित्यन्योन्याश्रय इत्याह तथा चेति ॥ वस्तुत इत्यादि । अयं भावः । न हि प्रत्येतव्यभेदाधिकरणपटप्रतियोगिकभेदवत्वेन ज्ञातस्य प्रतियोगित्वमपेक्षितं येनोक्तरीत्याऽन्योन्याश्रयः स्यात्किन्तु गोर्गवयसादृश्यज्ञानाभावेऽपि वस्तुतो गवयसादृश्यवतो गोत्वादिना प्रतीतिमात्रेण गवयविसदृशत्वेना प्रतीतिमात्रेण वा गवयगतसादृश्यप्रतियोगित्वबुद्धिवद्वस्तुतः प्रत्येतव्यभेदाधिकरणप्रतियोगिकभेदवतो घटादेर्घटत्वादिना प्रतीतिमात्रेण प्रतियोगित्वोपपत्तेस्तन्मात्रमेवापेक्षितमित्यर्थः । ननु घटत्वादिना प्रतीतिमात्रेण प्रतियोगित्वज्ञाने पटाद्यभिन्नतया ज्ञातस्यापि घटादेः पटधर्मिकभेदप्रतियोगित्वं ज्ञायेतेति चेन्न । तदा घटत्वादिना ज्ञानाभावात् । पटाद्यैक्येनाप्रतीतस्य घटत्वादिना ज्ञानमात्रेण प्रतियोगित्वमुपपद्यत इति वोच्यमानत्वाददोषः । ननु वास्तवान्योन्यप्रतियोगिकभेदस्य दूरस्थवनस्पत्योःसत्वेन तत्राप्ययमस्माद्भिन्नोऽयं चास्माद्भिन्न इत्यन्योन्यप्रतियोगिकतया विशिष्टभेदज्ञानं स्यात् ततश्चाभेदप्रत्ययो न स्यादित्यत उक्तमसतीत्यादि । तत्र च सादृश्यादिप्रतिबन्धकमस्तीत्यर्थः ॥ विशिष्टेति । घटात्पटस्य भेद इति घटादिविशिष्टभेदे(दस्ये)त्यर्थः ।

### **वाक्यार्थरत्नमाला **

यद्यदत्यन्ताभिन्नेनेति । यावद्रव्यभाविरूपादिना अत्यन्ताभिन्नद्रव्येणात्यन्ताभिन्नस्य तस्यैव द्रव्यस्य तेन रूपादिना अत्यन्ताभिन्नत्वाद्य्वाप्तिसिद्धिरिति ज्ञेयम् । अधिकविचारस्त्वंशिनोंऽशैरभेद इत्येतदनुव्याख्यानमूलटीकाव्याख्यान एव कृत इति ज्ञेयम् । घटस्य पटभेदेति । अत्र घटस्य पटभेदेन प्रतिपन्नत्वं हीति मूलकोशानुसारिपाठः । अन्यादृशस्तु लेखक प्रमादात् । केचित्तु पटभेदप्रतियोगित्वमित्यत्र भेदशब्दं द्वितीयान्तं पठन्ति । एतत्स्थलं शोध्यमस्ति । भेदेन प्रतिपन्नत्वे सतीति पाठः । उभयत्राप्याद्यपक्षं सङ्गृह्णति । अस्तु तर्हीति । धर्मिण इत्येतत्पञ्चम्यन्तपटोपात्तघटपटोभयविशेषणम् । धर्मिणः पटात्प्रतिपन्नभेदस्य घटस्य धर्मिणो घटात्प्रतिपन्नभेदस्य पटस्येति सम्बन्धः । क्रमेणोभयोपादानं चेदमिति ज्ञेयम् । द्वितीयविकल्पीयाद्यकल्पदूषणसङ्ग्रहायाह । उपलक्षणं चैतदिति । न धर्मिण इति पञ्चमीति स्पष्टमेव । क्षीरानीरयोरित्युदाहरणान्तरग्रहणेन प्रागुक्तं मूलकारीयं दूरस्थवनस्पत्योरित्युदाहरणमुपलक्षणमिति सूचयति ।

