+++
title = "१० शून्यमेव मायिनः ब्रह्म"

+++


## यच्छून्यवादिनः शून्यं तदेव ब्रह्म मायिनः

**शून्यमेव मायिनः ब्रह्म**

**यच्छून्यवादिनः शून्यं तदेव ब्रह्म मायिनः**

### **सुधा**

स्यादेतत् । शून्यवादी शून्यं जगत्कारणं मन्यते । मायावादी तु ब्रह्म । तत्कथं नासतोऽदृष्टत्वादित्यादिशून्यवादनिरासस्य मायावादेऽतिदेशः । मतवैषम्येऽतिदेशासम्भवादित्यत आह यदिति ।

## **अनुव्याख्यानम्**

***यच्छून्यवादिनः शून्यं तदेव ब्रह्म मायिनः ॥***

तस्मादतिदेशो युक्त इति शेषः ॥ तत्कथमित्यत आह न हीति ।

**अनुव्याख्यानम्**

***न हि लक्षणभेदोऽस्ति निर्विशेषत्वतस्तयोः ॥***

लक्षणभेदेन हि विप्रतिपन्नो भेदो बोधनीयः । ना(चा)सौ शून्यब्रह्मणोः सम्भवति । द्वयोरपि निर्विशेषत्वाङ्गीकारात् ।

ननु निर्विशेषत्वेन बाह्यलक्षणभेदाभावेऽपि सत्यज्ञानानन्तानन्दात्मकत्वं ब्रह्मणः स्वलक्षणं मायावादिनाऽङ्गीकृतम् । न शून्यस्य शून्यवादिना । तेन ब्रह्मशून्ययोर्भेदो भविष्यतीत्यत आह अनृतादीति ।

**अनुव्याख्यानम्**

***अनृतादिविरोधित्वमुभयोश्च स्वलक्षणम् ॥***

ब्रह्मणः सत्यज्ञानाद्यात्मकत्वं नामानृतजडादिविरोधित्वमेवाभिमतं मायावादिनोऽन्यस्यासम्भवात्, ‘अनृतजडविरोधिरूपमन्तत्रयमलबन्धनदुःखताविरुद्धमि’ति तद् व्याख्यानाच्च । अनृतादिविरोधित्वं च शून्यवादी शून्यस्यापि मन्यते । ‘जाड्यसंवृतिदुःखान्तपूर्वदोषविरोधि यदि’ति वचनात् । ततो नैतदपि भेदकमिति युक्त एवातिदेशः ।

### **शेषवाक्यार्थचन्द्रिका**

तत्कथमित्यतः क्रमेण युक्तितव्द्याख्यानाभ्यामभिमततामुपपादयति अन्यस्येत्यादिना ॥ अन्यस्यासम्भवादिति । परजातिरूपस्य सत्यत्वस्यापरजातिरूपस्य ज्ञानत्वस्यापरिच्छिन्नपरिमाणवत्वरूपानन्तत्वस्य च निर्धर्मके ब्रह्मण्यसम्भवादित्यर्थः । दुःखताविरुद्धमित्यत्र स्वार्थे तल्प्रत्ययः । तव्द्याख्यानाच्चेत्यत्र तच्छब्द आवर्तनीयः । तथा च तेषां वैदिकसत्यज्ञानानन्तशुद्धमुक्ता नन्दपदानां तव्द्याख्यानात् तस्य मायावादिनो व्याख्यानाच्चेत्यर्थः । ‘अतिनिकटमविक्रियं मुरारेः परमपदं प्रणयादभिष्टवीमी’त्युत्तरार्धेन सम्बन्धः । कथमेतदवगतमित्यतस्तद्वाक्यादेवेत्यभिप्रेत्य तदुदाहरति जाड्येति ॥ एतदपीति । सत्यज्ञानान्तानन्दात्मकत्वरूपं स्वलक्षणमपीत्यर्थः । न केवलं बाह्यलक्षणमित्यपेरर्थः ।

### **परिमल **

अभिमतं मायावादिन इत्येतद्धेतुद्वयोक्तया व्यनक्ति अन्यस्येति । सत्यत्वज्ञानत्वादिधर्मस्याखण्डत्वविरोधेनासम्भवादिति भावः । ‘अनृतजडविरोधिरूपमन्तत्रयमलबन्धनदुःखताविरुद्धम् । अतिनिकटमविक्रियं मुरारेः परमपदं प्रणयादभिष्टवीमी’ति भाष्यकृतैव मुरारिशरके सत्यादिपदानामर्थाभिधानादित्यर्थः । दुःखतेत्यस्य भावभवित्रोरभेदेन दुःखेत्यर्थो ध्येयः ॥ इति वचनादिति । व्यक्तमेतत्तत्वोद्योते ।

### **यादुपत्यम्**

अन्यस्यासम्भवादिति । परजातिरूपस्य सत्यत्वापरजातिरूपस्य ज्ञानत्वस्यापरिच्छिन्नपरिमाणवत्वादिरूपस्यानन्तत्वस्य च निर्धर्मकेऽसम्भवादित्यर्थः । दुःखताविरुद्धमित्यत्र स्वार्थे तद्धित इति ज्ञातव्यम् ॥ व्याख्यानाच्चेति । वैदिकानां सत्यज्ञानान्तशुद्धमुक्तानन्दपदानामिति शेषः । अस्य ‘अतिनिकटमविक्रियं मुरारेः परमपदं प्रणयादभिष्टवीमी’त्युत्तरार्धेनान्वयः ।

### **श्रीनिवासतीर्थीया **

बाह्येति । स्वरूपातिरिक्तस्य जगदादिबाह्यपदार्थघटितस्य जगत्कारणत्वादिरूपलक्षणस्योभाभ्यामुभयोरङ्गीकारेण तद्भेदाभावेऽपीत्यर्थः ।

### **वाक्यार्थरत्नमाला **

युक्तितद्य्वाख्यानाभ्यामिति । युक्तया तस्य मायावादिनो व्याख्यानेन चेत्यर्थः । एवं प्रघट्टकमवतार्य आदिवाक्यं व्याख्यातुमुपादत्ते । अन्यस्यासम्भवादितीति । परजातीति । उत्तरार्धेनेति । संक्षेपशारीरकप्रथमश्लोकोयम् ।

