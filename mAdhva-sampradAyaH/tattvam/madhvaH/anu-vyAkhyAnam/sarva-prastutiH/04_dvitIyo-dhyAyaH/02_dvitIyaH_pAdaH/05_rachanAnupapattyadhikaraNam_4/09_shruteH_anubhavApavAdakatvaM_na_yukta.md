+++
title = "०९ श्रुतेर् अनुभवापवादकत्वं न युक्तम्"

+++


## न चानुभवगं कामस्वामित्वं वेदवागपि

**श्रुतेर् अनुभवापवादकत्वं न युक्तम्**

**न चानुभवगं कामस्वामित्वं वेदवागपि**

### **सुधा**

यदुक्तं निरपवादानुभवबलादात्मन एवेच्छास्वामित्वमिति । तदयुक्तम् । कामः सङ्कल्प इति मनसः कामस्वामित्वाभिधात्र्याऽपौरुषेयत्वेन बलवत्या वेदवाचैवापोदितत्वादित्यत आह न चेति ।

## **अनुव्याख्यानम्**

***न चानुभवगं कामस्वामित्वं वेदवागपि ।***

***शक्तापवदितुं ...... ....... ......***

कामस्वामित्वमात्मन इति शेषः । कामाद्यनुवादेन खल्वियं वेदवाक् आत्मोपादानत्वं वैशेषिकादिमतप्राप्तं वारयितुं तेषां मनोरूपत्वमाचष्टे । कामादिस्वरूपं च साक्ष्यनुभवेनैव सिद्धमिति तस्योपजीव्यत्वम् । स च तानात्मस्वामिकानेव विषयीकरोति । न चोपजीवकमुपजीव्यमपवदितुं शक्नोति । वेदस्योत्सर्गतो बलवत्त्वेऽप्युपजीव्यापेक्षया दौर्बल्यमेव । यथा आहुः । ‘प्राबल्यमागमस्यैव जात्या तेषु त्रिषु स्मृतम् । उपजीव्यविरोधे तु न प्रामाण्यममुष्य च’ इति । अतो न श्रुतेरनुभवापवादकत्वं युक्तमिति ।

तर्हि श्रुतेः का गतिरित्यत आह तस्मादिति ।

**अनुव्याख्यानम्**

***...... ....... तस्मात्सा तदन्याभिधायिनी ॥***

उपजीव्यत्वेन बलवताऽनुभवेन बाधितत्वादित्यर्थः । तदन्याभिधायिनी स्वामित्वादन्यस्योपादानत्वस्याभिधायिनी ।

### **शेषवाक्यार्थचन्द्रिका**

ननु ‘न चानुभवगं कामस्वामित्वं वेदवागपि । शक्तापवदितुमि’त्यहं कामय इत्यात्मस्वामित्वानुभवस्य श्रुतिबाधितत्वाभाववर्णनमनर्थकमित्याशङ्क्य ‘साक्षादनुभवारूढं शक्यतेऽपोदितुं क्वचिदि’ति पूर्वोक्तस्य निरपवादसाक्ष्यनुभवसिद्धत्वस्य श्रुतिबाधितत्वेनासिद्धिशङ्कापरिहारार्थत्वान्न तदिति भावेन तदसिद्धिशङ्कापरिहारकतया तद्योजयितुमात्मनः कामस्वामित्वानुभवस्यापवादशङ्कामुत्थापयति यदुक्तमिति । श्रुतेरनुभवबाधकत्वोपयोगिनीं तद्विरुद्धविषयतामुपदर्शयितुमुक्तं मनसः कामस्वामित्वाभिधात्र्येति । एतत्सर्त्वं मन एवेति श्रुताववधारणेन मनसः कारकान्तरा प्रयोज्यत्वरूपस्वातन्त्र्योक्तिमभिप्रेत्येदमुक्तमिति ध्येयम् । विपरीत एव बाध्यबाधकभावः किन्न स्यादित्यतः श्रुतेरपौरुषेयतया निर्दोषत्वेन बलवत्त्वात्प्रत्यक्षस्य च पौरुषेयतया सम्भावितदोषत्वेन दुर्बलत्वान्नैवमिति भावेनोक्तम् अपौरुषेयत्वेन बलवत्येति । उक्ताक्षेपस्य मूलारूढतासिद्ध्यर्थमपेक्षितं पूरयति आत्मन इति शेष इति । कुतो न शक्तेत्यतः श्रुतेः कामादिस्वरूपग्राहकानुभवोपजीवनेन प्रवृत्तत्वेनानुभवोपजीवकत्वान्न तद्बाधकत्वमित्यभिप्रेत्य कामादिस्वरूपस्यापि श्रुत्यैव सिद्धत्वेन तत् स्वरूपग्राहकप्रत्यक्षोपजीवकत्वमेवासिद्धमित्यतो भवेदेवं यदि श्रुतेः कामादिस्वरूपबोधकत्वमपि स्यात् । न चैवम् । तथा सति श्रुतेरुभयत्र व्यापारापत्त्या गौरवप्रसङ्गात् । किन्तु लाघवात्तेषां मनोरूपत्वाभिधायकत्वमेवेत्यभिप्रेत्य किं तदुक्त्याऽपीत्यतस्तदुक्तेः प्रयोजनं तावद्दर्शयति कामाद्यनुवादेनेति ॥ वारयितुमिति । मनसोऽचेतनतया तदुपादानत्वसम्भवेऽप्यात्मनश्चेतनत्वेन ईश्वरवत् कामाद्युपादानत्वायोगादिति भावः । अस्तु श्रुतेः कामादिस्वरूपानुवादेन तेषां मनोरूपत्वाभिधायकत्वं किमेतावतेत्यत आह कामादिस्वरूपं चेति ॥ साक्ष्यनुभवेनैवेति । ‘न कश्चिद्धि तत्र संशयवान्क्वचिदि’ति वक्ष्यमाण न्यायादिति भावः । अस्तु कामादिस्वरूपग्राहकस्यानुभवस्य श्रुतिं प्रत्युपजीव्यत्वं, तथाऽपि कुतो न श्रुतेस्तद्बाधकत्वमित्यत उपजीव्यविरुद्धत्वादित्यभिप्रेत्य तद्विरोधमुपपादयति स चेति । अस्त्वेवमुपजीव्योपजीवकभावो विरुद्धत्वं च । श्रुत्याऽनुभवबाधोऽस्त्वित्यत आह न चेति । तस्य तदपेक्षया दुर्बलत्वादिति भावः । न चागमस्य प्रत्यक्षापेक्षया प्राबल्यस्य ‘प्राबल्यमागमस्यैव’ इत्यादिना सिद्धत्वादनुभवबाधकत्वमस्त्वित्यत आह वेदस्येति । अयमर्थः । येन विना यस्यानुत्थानं तत्तस्योपजीव्यम् । यथा जीवादिस्वरूपग्राहकमभेदागमं प्रति । तथा चोपजीवकविरोधेनोपजीव्यस्याप्यप्रामाण्ये सत्युपजीव्यस्य विषयो न सिध्येत् । विषयाभावे चोदयाभावेनाबोधकत्वलक्षणमप्रामाण्यं प्राप्नोति । यद्वि स्वयं नोदेतुमलं नापि बोधयितुं कथं तदुपजीव्यमप्रमाणीकुर्यादित्यतोऽनपेक्षतया प्रबलस्योपजीव्यस्य विरोधेन सापेक्षतया दुर्बलस्योपजीवकस्य वेदस्यैवाप्रामाण्यमिति । जात्या प्रबलस्याप्युपजीव्यप्रत्यक्षापेक्षया दौर्बल्यमित्यत्र संमतिमाह यथाऽऽहुरिति । यद्यप्युपजीव्यविरोधे त्वित्येतदेव विवक्षितार्थसाधकं तथाऽपि तत्रत्यामुष्येति पदार्थप्रतिपत्त्यर्थं पूर्ववाक्योदाहरणमिति द्रष्टव्यम् ॥ अत इति । आगमस्यानुभवोपजीवकतया तदपेक्षया दुर्बलत्वादित्यर्थः ॥ तर्हीति । अपौरुषेयतयाऽनाशङ्कितदोषस्य वेदस्य सर्वथानिर्विषयत्वरूपाप्रामाण्यायोगादिति भावः ।

### **परिमल **

कामस्वामित्वाभिधात्र्येति । कामःसङ्कल्प इत्यारभ्यैतत्सर्वं मन एवेति तादात्म्योक्ति रुपादानत्व इव राजा राष्ट्रमित्यादिवत्स्वस्वामिभावेनाप्युपपद्यते । तत्रोपादनत्वार्थकत्वे प्रयोजनाभावात्स्वस्वामिभाव एव श्रुत्यर्थ इति शङ्कितुरभिप्रायः ॥ यथाहुरिति । तत्वनिर्णयोक्तब्रह्मतर्कस्मृतिकर्तार इत्यर्थः । जात्येति । उत्सर्गत इत्यर्थः । तेषु त्रिषु प्रागुक्तप्रत्यक्षानुमानागमेषु ॥ अमुष्य इति । जात्या प्रबलस्यागमस्येत्यर्थः ।

### **यादुपत्यं**

कामस्वामित्वाभिधात्र्येति । एतत्सर्वं मन एवेति कामादेर्मनोरूपत्वं ह्यत्रोच्यते । न च तन्मुख्यं सम्भवति । अतो ‘यदधीना यस्य सत्ता तत्तदित्येव भण्यत’ इति वचनात्कामादेर्मनोऽधीनत्वेनैव मनोरूपत्वमत्रोच्यत इति वाच्यम् । ततश्चेयं श्रुतिर्मनसः कामादिस्वामित्वाभिधात्रीत्यर्थः ।

### **श्रीनिवासतीर्थीया **

आत्मोपादानत्वम् आत्मसमवायिकारणकत्वम् । तस्य साक्षिणः, ‘कामः सङ्कल्प’ इति वेदवाक्यस्य । स च साक्षी । तान् इच्छादीन् ।

### **वाक्यार्थरत्नमाला **

साक्षादनुभवारूढं शक्यन्त इत्येव प्राचीनानुव्याख्यानरूपानुवादरूपः पाठः । अनुभवासिद्धमिति पाठेऽपि सिद्धमित्यारूढपदमर्थतोऽनूदितमिति प्राहुः । वेदवाचक इति षष्ट्यनुसारेण धात्र्या इति वत्या इतीत्येवमसंहितप्रतीकोपादानपाठः । वेदवाचेति तृतीयापाठे तु धात्र्येतीत्यादिरूपेण तदुपादानं च युक्तम् । प्रत्यक्षस्य च पौरुषेयतयेति । यद्यपि सर्वपुरुषाभ्यां णढञावित्येतत्सूत्रीयपुरुषाद्वधविकारसमूहतेनकृतेष्विति वक्तव्यमिति वक्तव्यात् तत्कृतवाक्यादिष्वेव पुरुषशब्दाड् ढञि ञित्वादादिवृद्धौ तस्यायनेयीनीयिय इत्येयादेशे यस्येति चेत्यलोपे पौरुषेयशब्दनिष्पत्तेः । प्रत्यक्षस्य च तत्कृतवाक्यादिरूपत्वाभावान्न पौरुषेयशब्दमुख्यार्थत्वमिति प्रत्यक्षस्य पौरुषेयत्वोक्तिः कथमित्याभाति । तथापि प्रत्यक्षस्य पौरुषेयत्वोक्तिरौपचारिक्येवाभिमतेति न दोषः । अत एव नह्यपौरुषेये पौरुषेयाज्ञानादयः कल्पयितुं शक्या इत्येतद्गीताभाष्यव्याख्यानावसरे अत्राज्ञानादीनां पौरुषेयत्वोक्तिरुपचारात् । पुरुषशब्दात् तत्कृतवाक्यादिष्वेव ढञः स्मरणादित्युक्तम् । अत एव तत्र पौरुषेयवानित्येतद्वेदादपौरुषेयत्वस्थलीयजिज्ञासाधिकरणवाक्यार्थचन्द्रिकायामेवोक्तमिति बोध्यम् । एवमन्यत्रापि वधविकारसमूहतेन कृतेत्येतदर्थाभावे उपचारेण प्रयोगो व्याख्येयः । प्रत्यक्षादेरागमस्य प्राबल्येपि नोपजीव्यप्रमाणविरोधे प्रामाण्यम् । विषयाभावे स्वस्यैवाप्रामाण्यप्राप्तेरित्येतत्तत्वनिर्णयटीकानुसारेणाह । अयमर्थः । येन विनायस्यानुत्थानमित्यादि । जात्याप्रबलस्यापीति । उत्सर्गेण प्रबलस्यापीत्यर्थः । अत एव उत्सर्गतो बलवत्वेऽपीति मूलम् । जातेरुत्सर्गविषयत्वाज्जातिपदेनोत्सर्ग उच्यत इति तत्वनिर्णयटीकां मनसि निधाय प्रमाणस्थजातिपदस्य मूलस्थोत्सर्गपदस्य च व्याख्यानव्याख्येयभावप्रदर्शनायोत्सर्गत इत्यस्य जात्येत्यनुवादः कृत इत्यवधेयम् । एतदेवेति । यद्यपि जात्येत्युक्तोत्सर्गेण प्राबल्य मित्येतत्प्रतिपादकपूर्वार्धस्यापि विवक्षितार्थसाधकता शक्यते वक्तुम् । उत्सर्गेणेत्युक्तया बलवद्बाधकेन विरोधे तदप्रामाण्यस्यापि प्राप्तेः । तथापि उत्सर्गेणेत्येतद्विवरणार्थमेवोपजीव्यविरोधे त्वित्यस्य प्रवृत्योत्सर्गपदबलादेव विशिष्टार्थसमर्पणस्योत्तरवाक्यसापेक्षत्वमेवेति भावेनोत्तरवाक्यमेव विवक्षितार्थसाधकतयोक्तमित्यवधेयम् ।

  

------------------------------------------------------------------------

मोक्षकामो भवेदन्यो यदि मुक्ताद्भविष्यतः

**मोक्षकामो भवेदन्यो यदि मुक्ताद्भविष्यतः**

### **सुधा**

न केवलमुपजीव्यबाधात् किन्तूपपत्तिविरोधाच्चेत्याह मोक्षकाम इति ।

## **अनुव्याख्यानम्**

***मोक्षकामो भवेदन्यो यदि मुक्ताद्भविष्यतः ॥***

यदि कामोऽन्तःकरणकर्तृकः स्यात्तदा मोक्षकामोऽप्यन्तःकरणस्यैव स्यान् मोक्षस्तु आत्मन इति च प्रसिद्धम् । तथा च यो मुक्तो भविष्यति तस्मादन्य एव मोक्षकाम इत्युक्तं स्यात् । कामस्यान्यगतत्वे साधनानुष्ठाताऽप्यन्य एवेत्यङ्गीकर्तव्यम् । फलकामनासाधनानुष्ठानयोरेक निष्ठत्वदृष्टेः । तथा चाकृताभ्यागमकृतविप्रणाशप्रसङ्गः ।

### **शेषवाक्यार्थचन्द्रिका**

ननु मोक्षकाम इत्युत्तरभाष्यमनर्थकम् । न च ‘‘कामः सङ्कल्प’’ इति श्रुतेर्मनस कामस्वामित्वाभिधायित्वाभावोपपादनार्थं तदिति वाच्यम् । उपजीव्यानुभवबाधितत्वेनैव तत्सिद्ध्या तस्य वैयर्थ्यादित्यतस्तत्राकृताभ्यागमविप्रणाशप्रसङ्गरूपयुक्त्यन्तरसूचकत्वान्न वैयर्थ्यमित्यभिप्रेत्य तत्सूचकतयोत्तरग्रन्थं योजयति न केवलमिति । नन्वत्र वाक्ये भविष्यतो मुक्तादन्यस्यान्तःकरणस्य मोक्षकामपक्षे तस्यापि प्रयोजनं स्यात् । तच्च नास्त्यतो न तस्य मोक्षकाम इत्युच्यते । तदयुक्तम् । अन्तःकरणस्य कामाभ्युपगमेऽपि मोक्षकामस्यानभ्युपगमेन मोक्षस्याप्यात्मगतत्वासिद्ध्या च भविष्यतो मुक्तान्मोक्षकामो यद्यन्यः स्यादित्यापादकस्यासिद्धत्वात् । अस्तु वा कथञ्चित्तत्सिद्धिः । तथाऽपि साधनानुष्ठानस्य मनोगतत्वप्रापकाभावेनात्मगतत्वसम्भवाद् अकृताभ्यागमकृतविप्रणाशाप्रसङ्गात् तद्रूपयुक्तेर्मूलादलाभ एवेति नोक्त युक्त्यभिधायकत्वमस्य ग्रन्थस्येत्यतस् तद्युक्तिसमर्पकतासिद्ध्यर्थमपेक्षिताध्याहारेणापादकसमर्पकतया तावद्वाक्यं योजयति यदीत्यादिना ॥ मोक्षकामोऽपीति । तस्यापि कामत्वादिति भावः । एवमन्तःकरणस्य मोक्षकाममुपपाद्य तस्य मुक्तादन्यत्वमुपपादयितुं मोक्षस्यात्मगततामुपपादयति मोक्षस्त्विति । मूले व्याप्योक्त्या तद्य्वापकस्य साधनानुष्ठातुरन्यत्वस्यापि सूचितत्वात्तसिद्धिरित्यभिप्रेत्य मनसः साधनानुष्ठा तृतामुपपादयति कामस्येति । किमेतावता सिध्यतीत्यतो मूलग्रन्थस्यापेक्षितयुक्तिसमर्पकतेत्यभिप्रेत्य अभिप्रेतां युक्तिमुपन्यस्यति तथा चेति ।

### **परिमल **

पूर्वार्धं योजयति तथा च यो मुक्त इत्यादिना । ‘मोक्षकामो भवेदन्य’ इत्युक्त्यैव साधनानुष्ठाताप्यन्य इति प्राप्तमेवेति भावेनाह कामस्येति ॥ अन्येति । मुक्तादिति योज्यम् ॥ एकनिष्ठत्वदृष्टेरिति । योऽहं कामये सोऽहं साधनमनुतिष्ठामित्येकनिष्ठत्वानुभवादित्यर्थः ॥ अकृतेति । आत्मनः स्वेनाननुष्ठितस्य साधनस्य प्राप्तिः स्यात् । अन्यथा मोक्षभाक्त्वायोगात् । साधनाभावे साध्यप्राप्तेरसम्भवात् । येनात्माऽन्येन साधनं कृतं तस्य विप्रणाशः स्यात् । तत्साध्यफलस्य तस्मिन्ननुष्ठातरि कदाप्यभावादित्यर्थः ।

### **श्रीनिवासतीर्थीया **

बाधात् सा तदन्याभिधायिनीत्यर्थः । मोक्षकाम इति । मोक्षकामनावानित्यर्थः । कुत इत्यत आह फलेति । ततोऽपि किमित्यत आह तथा चेति । मोक्षसाधनं किमप्यात्मना न सम्पादितं तथाऽप्यात्मनो भवति मोक्ष इत्यकृतस्यासम्पादितसाधनस्य मोक्षस्यागम आत्मनः स्यात् । तथा अन्तःकरणेन कृतस्य मोक्षकामनया साधनानुष्ठानस्य विनाशः स्यात् । फलाभावेन व्यर्थतैव स्यादिति यावदिति भावः ।

### **वाक्यार्थरत्नमाला **

मोक्षकामस्यानभ्युपगमेनेति । आपादकस्यासिद्धत्वादित्युत्तरेण सम्बन्धः । न केवलं मोक्षकामोऽन्यस्य नाङ्गीकृत इति मुक्तान्मोक्षकामोऽन्य इत्यापादकासिद्धिरपि तर्हि आत्मनो मोक्षाभावेन मुक्तादन्य इत्यस्यासिद्धिरित्याह । मोक्षस्यात्मगतत्वासिध्याचेति । तद्रूपयुक्तेरिति पाठः । साधनानुष्टानुरन्यत्वस्येति । मुक्तादन्यत्वस्येत्यर्थः ।





