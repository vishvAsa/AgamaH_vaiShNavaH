+++
title = "०३ प्रकारान्तरेण प्रधानस्य स्वातन्त्र्योपपादनम्"

+++


## ॐ पयोऽम्बुवच्चेत्तत्रापि ॐ

**प्रकारान्तरेण प्रधानस्य स्वातन्त्र्योपपादनम्**

**ॐ पयोऽम्बुवच्चेत्तत्रापि ॐ**

### **सुधा**

स्यादेतत् । परिमाणादिहेतुभिस्तावन्महदादिकार्याणां किमपि मूलकारणमस्तीत्यवगम्यते । तस्यापि कारणान्तरकल्पने प्रमाणाभावादनवस्थानाच्च । तस्य च स्वातन्त्र्यं कारकान्तराप्रयोज्यत्वमेव न तु स्वेच्छानुसारित्वम् । येनोक्तदोषः स्यात् । तच्च तत्प्रयोक्तुः कारकान्तरस्या प्रामाणिकत्वादेव सिद्धम् । न चाचेतनस्य तदसम्भावितम् । अचेतनेष्वपि पयोऽम्बुप्रभृतिषु दर्शनात् । अचेतनमेव हि पयोऽन्यानधिष्ठितमपि वत्सविवृद्ध्यर्थं प्रवर्तते । दधिभावं चापद्यते । घनविनिर्मुक्तं चाम्बु जम्बीरनारिकेलादिष्वनेकविधं विकारं प्राप्नोति । नादेयं चापसर्पति । तृणं च गवा जग्धं क्षीरीभवति । अयश्चायस्कान्तमभिसर्पति । न च ‘इदं नाचेतनवशमि’त्यादि प्रमाणविरोधः । तस्योक्तस्थानेष्वेवानैकान्त्यात् । न चेदं ब्रह्मवादिनां संमतम् । येन सिद्धसाधनं स्यादित्याशङ्कापरिहारार्थं सूत्रम् ॥ ॐ पयोऽम्बुवच्चेत्तत्रापि ॐ ॥ इति । तद्य्वाचष्टे पयोऽम्ब्वादि चेति ।

## **अनुव्याख्यानम्**

***ॐ पयोऽम्बुवच्चेत्तत्रापि ॐ ॥***

***..... ...... पयोम्ब्वादि च नोपमा ।***

***एतत्प्रशास्तिवचनाच्चेतनाचेतनस्य च ॥***

उपमा स्वार्थसम्भावनायामस्मदीयहेतुव्यभिचारे चेति शेषः । यथाऽत्र साध्यं व्यभिचरति तथा पक्षेऽपि व्यभिचरतु हेतुरित्येवमर्थं हि व्यभिचारोद्भावनम् । तदत्र न युज्यते । चेतनाचेतनस्यैतत्प्रशास्तिवचनात् । पारमेश्वरप्रेरणाप्रतिपादकश्रुतेः । आद्यश्चशब्दो लौकिकानां स्वतन्त्रतया प्रतीयमानमपीत्यर्थे । द्वितीयस्तु न केवलमचेतनस्य । किन्तूभयस्यापीति ।

एतदुक्तं भवति । कारकान्तराप्रयोज्यत्वलक्षणमपि स्वातन्त्र्यं न प्रधानस्योपपद्यते । असंभावित त्वात् । उक्तानुमानविरुद्धत्वाच्च ।

### **शेषवाक्यार्थचन्द्रिका**

ॐ पयोऽम्बुवच्चेत्तत्रापि ॐ ॥ ‘पयोऽम्ब्वादि च नोपमे’त्युत्तरभाष्यानर्थक्यमाशङ्कय पयोऽम्बुवच्चेत्तत्रापीत्युत्तरसूत्रव्याख्यानरूपत्वान्न तदिति भावेन तत्सूत्रार्थकथनरूपतयोत्तरभाष्यं योजयितुं सूत्रमेव किमर्थमित्यतस्तद्य्वावर्त्यशङ्काप्रदर्शनेन सूत्रस्यार्थवत्तां तावदुपपादयति स्यादेतदिति । कथं तस्य मूलकारणत्वमित्यतस्तदुपपादयति तस्यापीति ॥ उक्तेति । स्वेच्छानुसारितामेवेत्यादिनोक्तेत्यर्थः । भवेदेवं कथञ्चिद्यदि प्रधानस्य कारकान्तराप्रयोज्यत्वमपि सिद्धं स्यात्तदेव कुत इत्यत आह तच्चेति ॥ अप्रामाणिकत्वादिति । तत्साधकनिरवकाशप्रमाणविरहादिति भावः ॥ न चेति । चेतनानधिष्ठितस्याचेतनस्य क्वापि स्वतः प्रवृत्त्यदर्शनादिति भावः । पयोऽम्ब्वादीत्युत्तरमूलस्थादिपदानुरोधादाह प्रभृतिष्विति । पयोम्बुवदिति सूत्रयोजनामभिप्रेत्य पयोदृष्टान्तं तावदुपपादयति अचेतनमपीति । अम्बुवदिति दृष्टान्तमप्युपपादयति घनेति । अचेतनमेव चेतनानधिष्ठितमपीत्यनुवर्तते ॥ नादेयं चेति । अत्रापि पूर्ववदनुवृत्तिर्द्रष्टव्या । अम्ब्विति चानुवर्तते । अवृद्धाभ्यो नदीमानुषेभ्य इति प्राप्तस्य छस्य बाधेन नदीशब्दाच्छैषिकेऽर्थे ‘‘नद्यादिभ्यो ढगिति’’ ढकि नादेयमिति रूपसिद्धिरिति ध्येयम् । प्रभृतिशब्दोक्तं दृष्टान्तमुपपादयति तृणं चेत्यादिना । अत्राप्यचेतनमेवेत्यादिकमनुवर्तते प्रमाणेति । प्रतिपक्षरूपेत्यर्थः ॥ उक्तस्थानेष्विति । पयआदिकार्येषु दध्यादिष्वित्यर्थः । तत्राचेतनवशत्वस्यैव सत्त्वादिति भावः । न चाचेतनेच्छाधीनोत्पत्तिकत्वाभावस्यैव पूर्वं साधितत्वाद्दध्यादिष्वप्युक्तसाध्यसत्त्वान्न तत्र व्यभिचार इति वाच्यम् । कारकान्तराप्रयोज्याधीनोत्पत्तिकं वदन्तं प्रति तत्साधने सिद्धसाधनतापत्त्या तदधीनोत्पत्तिकत्वाभावस्यैव साधनीयत्वेनोक्तदोषतादवस्थ्यापातात् । ननु पयोऽम्ब्वादेः स्वार्थसम्भावनायामुपमात्वेऽप्यस्मदनुमाने व्यभिचारस्थलत्वेन तत्रोपमात्वाभावात्कथं व्यभिचारे चोपमेत्युच्यत इत्यत आह यथोऽत्रेति । व्यभिचारोद्भावनमित्यतः परं व्यभिचारे चोपमात्वं युक्तमिति शेषः ॥ तदत्रेति । उभयत्रोपमात्वमित्यर्थः ॥ असम्भावितत्वादिति । चेतनानधिष्ठितस्याचेतनस्य क्वापि स्वतः प्रवृत्त्यदर्शनादिति भावः । उक्तानुमानेति । ‘इदं नाचेतनवशमि’त्युक्तानुमानेत्यर्थः ।

### **परिमल **

पयोम्बुवच्चेत् तत्रापीति सूत्रभाष्यमादिपदार्थविवरणपूर्वमवतारयति स्यादेतदित्यादि ॥ परिमाणादीति । भेदानां परिमाणादिति पूर्वोदाहृतश्लोकस्थहेतुभिरित्यर्थः । कथं तस्य मूलकारणतेत्यत आह तस्यापीति । सूत्रे पयोम्बुनोरुक्तिरुपलक्षणमित्युपेत्य मूले ‘पयोम्ब्वादी’त्युक्तम् । अतः पयोम्बुप्रभृतिषु दर्शनादित्युक्त्वा तद्य्वनक्ति अचेतनमेव हि पय इति । क्षीरमित्यर्थः । नादेयं नदीसम्बन्धिरूपं सत् प्रवहतीत्यर्थः । ‘नद्यादिभ्योढगि’त्युक्तेः । अयस्कान्तम् अयस्कान्ताख्यमणिम् ॥ इत्यादिप्रमाणेति । मूलकारोक्तप्रमाणेत्यर्थः । स्वार्थेति । प्रधानं स्वतन्त्रकारणम् इत्येवं रूपार्थेत्यर्थः ॥ अस्मदीयहेत्विति । ‘इदं नाचेतनवशं वस्तुत्वादि’त्यादिनोक्तहेत्वित्यर्थः । ननु व्यभिचारे च नोपमेत्ययुक्तम् । स्वार्थसम्भावनायां साध्यसाधनवत्तयोक्तसाधर्म्यवत्त्वेनोपमापदस्वारस्यवद् व्यभिचारे पयोम्ब्वादि च न स्थलमित्येवं वाच्यत्वेनोपमापदस्वारस्यस्याभावादित्यतस् तत्रापि तत्स्वारस्यं दर्शयन्व्याचष्टे यथात्रेति । पयोम्ब्वादावित्यर्थः ॥ पक्षेपीति ॥ ‘इदं नाचेतनवशं वस्तुत्वादि’त्यादावित्यर्थः । एतत्प्रशास्तिपदयोरर्थः पारमेश्वरपे्ररणेति ।

### **यादुपत्यम्**

मूलकारणत्वमुपपादयति तस्यापीति । नादेयं नद्यां जातम् । ‘‘नद्यादिभ्यो ढगिति’’ स्मरणात् । अम्ब्विति वर्तते ॥ ॐ पयोऽम्बुवच्चेत्तत्रापि ॐ ॥ व्यभिचारोद्भावने उपयोगं दर्शयति यथाऽत्र साध्यमिति ।

### **श्रीनिवासतीर्थीया **

तस्य च मूलकारणस्य । तच्च कारकान्तराप्रयोज्यत्वरूपं स्वातन्त्र्यम् । ॐ पयोम्बुवच्चेत्तत्रापि ॐ ॥ तद् उक्तरूपं स्वातन्त्र्यम् । एकत्राम्लतयाऽपरत्र मधुरतयेत्यनेकविधम् ॥ इदमिति । एवं पयोम्ब्वादिषु दृष्टं प्रधानेऽपि साध्यमानं कारकान्तराप्रयोज्यत्वरूपं स्वातन्त्र्यमित्यर्थः । स्वार्थसम्भावनायामस्तूपमात्वं हेतुव्यभिचारे कथमुपमात्वमित्यतस्तद्विवृणोति यथेति । उक्तेति । इदं नाचेतनवशमित्युक्तेत्यर्थः ।

### **वाक्यार्थरत्नमाला **

कथं तस्य मूलेति । अनेनैव कारणमस्ति किञ्चित् तच्च मूलं कारणमिति मूलयोजना सूचिता । तेन तस्यापीति मूलगततच्छब्देन मूलत्वत्यागेन कारणमात्रपरामर्श इति सूचनान्न कश्चिद्दोष इति ज्ञेयम् । उक्तेत्यर्थ इति । अचेतनं चेतनमिति वचनपर्यवसानप्राप्तस्वव्याहतिरूपोक्तेत्यर्थ इत्यर्थः । अचेतनस्य स्वतः प्रवृत्यदर्शनं तु सावकाशतयोत्तरवाक्य एव प्रतिपाद्यत इत्याशयेनाह । निरवकाशेति अवृद्धाभ्य इति । तन्नामिकाभ्य इति सूत्रशेषः । अवृद्धानि यानि नदीनां मानुषाणां च नामानि तेभ्येऽपत्येऽण्प्रत्ययो भवतीति सूत्रार्थः । नदीनाम यमुनेत्यादि । यामुनः नार्मद इत्यादि । मानुषीनाम चिन्तितेत्यादि । चिन्तिताया अपत्यं चेतित इत्यादिकमुदाहरणम् । ननु नदीशब्दान्न तर्ह्यण्प्राप्तिः । यावता नदीभूतयमुनादीनामेव वाचकानां यमुनादिशब्दानामेव प्राप्तेरिति चेन्न । नदीभूतयमुनाद्यानां वाचकत्वं यमुनादिशब्दस्येव नदीशब्दस्याप्यतीति तस्यापि सामान्यतो नदीमात्रवाचकस्यापि ग्रहणोपपत्तेः । सूत्रार्थविशेषविचारो मञ्जर्यादौ ज्ञेयः । विस्तृतत्वात् । ततश्च नदीशब्दादणि टिलोपे नादमित्येव प्राप्तं भवतीति ज्ञेयम् । अत्र चेति प्राप्तस्याणश् छस्यचेति पाठः । छस्यचेत्युक्तिस्तु न प्रकृतेऽण्वच्छस्यापि प्रसक्तौ सत्यां तदुभयबाधेन ढगित्याशयेनापि तु वस्तुतस्तस्य सूत्रस्याण इव तदपवादेन वृद्धत्वप्रयुक्तछप्राप्तिस्थले तस्यापि बाधेन प्रवृत्तिरस्तीति शिष्यान्ग्राहयितुम् । अत एव नद्यादिभ्यो ढगिति सूत्रीयप्रसादे अवृद्धेभ्योऽणि वृद्धेभ्यश्छवचनमिदमित्युक्तम् । केचित्तु वृद्धिर्यस्याचामादिरिति सूत्रप्राप्तवृद्धत्वस्यावृद्धत्वस्य च समायोगेऽपि वृद्धिरित्युक्तवृद्धत्वाभावेनावृद्धत्वस्य वा नामधेयस्य वृद्धसंज्ञेत्यनेन प्राप्तवृद्धत्वस्य च समावेशे बाधकाभावेन प्रकृतेऽवृद्धत्वप्रयुक्ताणो वृद्धत्वप्रयुक्तस्य च प्राप्तिरस्तीति तदुभयबाधेन ढगर्थमुक्तविधया ढग्विधायक नद्यादिभ्य इत्यस्य प्रवृत्तिरुपवर्णयितुं शक्येत्याहुः । शैषिकेऽर्थ इति । उपयुक्तादपत्यादेर्व्यवहितात्सन्निहितप्रकृतात्तदस्मिन्नस्तीति देशेतन्नामि्नतेन निर्वृत्तम् । तस्य निवासः । अदूरभवश्चेति सूत्रोक्तचतुर्थ स्तदन्योऽर्थः शेषश्चक्षुष गृह्यमाणं रूपं चाक्षुषम् । श्रावणः शब्दः । दृषदि पिष्टाःदार्षदाः सक्तव इत्यादि गृह्यमाणपिष्ठजातादिरूपस्तस्मिन्नर्थे विहिताः शैषिका भवन्तीति नदीशब्दादपि जाताद्यर्थे ढगित्यर्थः ।

अयमत्र समुदायार्थः । नन्दिग्रहिपचादिभ्यो ल्युणिन्यच इत्यत्र विहिताच्प्रत्ययाश्रयपचादिगणे देवट्नदट् इत्यादिशब्दानां टित्करणं टिढ्ढाणञितिसूत्रेण ङीप्प्राप्त्यर्थमिति मञ्जर्यादौ प्रतिपादिततया टित्वान्नदेत्यस्मात् ङीपि यस्येतिचेत्यवर्णलोपे निष्पन्ननदीशब्दस्य स्त्रीप्रत्ययान्ततया स्त्रीभ्यो ढगित्यनेन ढक्प्राप्तौ सत्यां तदपवादेनावृद्धाभ्य इत्यनेन सूत्रेणाण्प्राप्तौ तदपवादेन पुनर्ढक्विधायकेन नद्यादिभ्योढगित्यनेन मही वाराणसी इत्यादिशब्देभ्यो ढकि माहेयः वाराणसेय इत्यादिरूपवन् नदीशब्दाड्ढकि सति ढस्येयादेशे ईकारलोपे च सति नादेय इति रूपमिति । नचाचेतनेति । पय आदेरिच्छाभावेनोक्तसाध्यस्य दध्यादावपि सद्भाव इत्यर्थः । कारकान्तरेति । कारकान्तराप्रयोज्यत्वरूपस्वातन्त्र्यविशिष्टकारणाधीनोत्पत्तिकत्वं वदन्तं प्रतीत्यर्थः । तत्साधन इति । अचेतनाधीनोत्पत्तिकत्वाभावसाधन इत्यर्थः । तदधीनोत्पत्तिकत्वाभावस्यैवेति । कारकान्तराप्रयोज्याधीनोत्पत्तिकत्वाभावस्यैवेत्यर्थः । उक्तदोषेति । दध्यादावुक्तविधोत्पत्तिकत्वस्यैव सत्वेन तदभावाभावेन साध्याभावाद्य्वभिचारतादवस्थ्य मित्यर्थः । व्यभिचारोद्भावनमित्यतः परमिति । अत्र परमित्यनन्तरमतो व्यभिचारेति पाठः । अत इत्यस्याभावेवा तस्य शेषतया पूरणं कार्यम् ।





