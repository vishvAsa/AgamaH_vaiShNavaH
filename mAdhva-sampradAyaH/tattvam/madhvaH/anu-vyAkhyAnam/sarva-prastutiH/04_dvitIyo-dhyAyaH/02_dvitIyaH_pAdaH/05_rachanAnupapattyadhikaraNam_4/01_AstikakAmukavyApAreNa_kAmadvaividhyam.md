+++
title = "०१ आस्तिककामुकव्यापारेण कामद्वैविध्यम्"

+++


## प्रियाप्रियविभेदत

**आस्तिककामुकव्यापारेण कामद्वैविध्यम्**

**प्रियाप्रियविभेदत**

### **सुधा**

स्यादेतदेवम् । यदि कामद्वैविध्यं प्रमितं स्यात्, एतदेव कुत इति चेत् । श्रुत्यनुभवबलात्तावत् । प्रकारसहस्रानुसरणेऽप्यघटनायां खल्वनुभवापलापसाहसमभ्युपेयम् । प्रमाणान्तरं चाह प्रियेति ।

## **अनुव्याख्यानम्**

***.... ...... प्रियाप्रियविभेदत ॥***

***द्वैविध्यं दृश्यते चास्य ..... ......***

प्रियमित्यात्यन्तिकेष्टमुच्यतेऽप्रियमिति च तात्कालिकेष्टम् । विषयेण विषयिण उपलक्षणम् । अस्य कामस्य । अयमर्थः । अस्ति तावदास्तिककामुकस्य पुरुषस्य स्रक्चन्दनवनितादौ इदं मे स्यादित्येकतः कामः । अन्यतस्त्यजेयमिति । न चैक एवायम् । विरुद्धरूपत्वात् । न च द्वावपि मनोधर्मौ, यौगपद्यात् । युगपत्सजातीयधर्मजननायोगात् । न च यौगपद्यं नास्ति । अनुभवसिद्धत्वात् । बाधकाभावाच्च । तत्र योऽप्रियविषयः सो ऽन्तःकरणधर्मः यस्तु प्रियविषयः स आत्मधर्म इति ।

यद्वा प्रियाप्रियशब्दाभ्यां मुक्तिसंसारावुच्येते । तत्सम्बन्धिविभेदेन कामद्वैविध्यं दृश्यत इति । अस्ति तावत्संसारे प्रचुरोऽयमन्तःकरणवृत्तिरूपः कामः । अस्ति चासौ मुक्तौ । ‘स यदि पितृलोक कामो भवती’त्यादिश्रुतेः । न चैक एवायम् । मुक्तावन्तःकरणविलयात् । तथा चासावात्मधर्मोऽभ्युपेयः । न चागन्तुकधर्मसम्बन्धो मुक्ताविति प्रागपि कामद्वैविध्यं सिध्यतीति ।

### **शेषवाक्यार्थचन्द्रिका**

प्रियाप्रियविभेदत इति कामद्वैविध्यस्य प्रमितत्ववर्णनानर्थक्यमाशङ्क्य पूर्वोक्तस्य श्रुतेः सावकाशत्वेनात्मनः कामवत्तायास्तदविरुद्धत्वोपपादनार्थं तदिति भावेन तदप्रमितत्वेन श्रुतिविरोधशङ्कामुत्थापयति स्यादेतदेवमिति । ‘द्वैविध्यं दृश्यते च’ इति चशब्दसूचितं प्रमाणान्तरत्वमुपपादयितुं स्वयं प्रमाणान्तरमाह श्रुतीति । श्रुत्यनुभवान्यथाऽनुपपत्तिरेव तत्र प्रमाणमिति भावेन बलादित्युक्तम् । नन्वनुभवस्यैवाभावोक्तेः कथं श्रुत्यनुभवान्यथाऽनुपपत्त्या तद्द्वैविध्यसमर्थनमित्यत आह प्रकारेति । अन्यथाऽतिप्रसङ्गादिति भावः । ननु सुखत्वादिरूपस्य प्रियत्वादेः कामनिष्ठत्वाभावान्न प्रियाप्रियभेदेन तद्द्वैविध्यं सम्भावितम् । न च लक्षणया प्रियाप्रियविषयकपरत्वात्प्रियाप्रियशब्दयोः सुखादिपरत्वाभावान्नानुपपत्तिरिति वाच्यम् । प्रियविषयत्वस्य कामनिष्ठत्वेऽपि दुःखविषयत्वाभावेनानेनापि रूपेण तद्द्वैविध्यायोगादित्यतो ऽत्रेष्टस्यैवावान्तरभेदविवक्षया प्रियाप्रियत्वरूपत्वेन विवक्षितत्वेन सुखदुःखयोस्तत्त्वेनानभिमतत्वाद्विवक्षित प्रियाप्रियविषयकतायाश्च कामे सत्त्वान्नानुपपत्तिरित्यभिप्रेत्याभिमतप्रियाप्रियस्वरूपप्रदर्शनपूर्वकं लक्ष्यार्थपरतामाह प्रियमितीत्यादिना । विषयेण विषयिण इति लक्षणाबीजशक्यसम्बन्धकथनम् ।

ननु च नोक्तरूपप्रियाविषयकः कामोऽस्ति तादृशाकामानुपलम्भात् । सत्त्वेऽपि वा तादृशकामस्यैकत्वान्न द्वैविध्यमिति कथं द्वैविध्याभिधानम् । द्वैविध्येऽपि वा द्वयोरपि मनोधर्मत्वसम्भवान्नात्मनः कामवत्ता सिध्यति । न च यौगपद्यानुपपत्तिप्रसङ्गो बाधकः । मनोधर्मस्यापि यौगपद्ये बाधका भावात् । साधकाभावेन कामद्वययौगपद्यासिद्धेश्च । न च यौगपद्यानुभवस्तत्साधकः । युगपद्यत्र शतं छिन्नमित्यादिवद् यौगपद्यानुभवस्य भ्रमत्वेन तदसिद्धेः । तथा च नानेनात्मनः कामवत्ता सिध्द्यतीत्यत आह अयमर्थ इत्यादिना । तत्राद्यदोषपरिहारो ऽस्तीति । एकतोऽन्यत इत्याद्यादित्वात्प्रथमासमर्थात्तसिः । दितीयं परिहरति न चेति । तृतीयं परिहरति न च द्वावपीति । अप्रयोजकत्वं परिहरति युगपदिति । एकेनेति शेषः । एकं करणमेकदैकामेव क्रियां जनयति नापरामिति नियमादिति भावः । साधकाभावशङ्कां परिहरति न चेति । अनुभवस्य भ्रमतां परिहरति बाधकेति । अन्यथाऽतिप्रसङ्गादिति भावः ॥ यस्त्विति । स्रक्चन्दनादिविषयपरित्यागरूपात्यन्तिकेष्टविषय इत्यर्थः ।

इष्टस्यैवावान्तरभेदविवक्षया प्रियाप्रियशब्दार्थत्वे प्रियाप्रियशब्दयोरस्वारस्यमित्यपरितोषात्पक्षान्तरमाह यद्वेति । नन्वेवं मुक्तित्वसंसारत्वयोः कामेऽसत्त्वात्कथमनेन रूपेण कामद्वैविध्यमित्यतोऽत्र मुक्ति संसारवाचकयोः प्रियाप्रियपदयोस्तत्सम्बन्धिकामोपलक्षणत्वाश्रयणान्मुक्तित्वादेस्तत्रासत्त्वेऽपि तत् सम्बन्धिकामत्वस्य तत्र सत्त्वान्नानुपपत्तिरित्याह तत्सम्बन्धीति ॥ विभेदेनेति । आद्यादित्वात्तसिरिति भावः । भवेदेतदेवं यदि मुक्तौ काम एव सिद्धः स्यात् । न चासावस्ति । प्रमाणाभावात् । सद्भावेऽपि वा मनोधर्मस्यैव कामस्य मुक्तौ सम्भवान्न तद्द्वैविध्यम् । आत्मधर्मत्वेऽपि मुक्तिवदागन्तुकस्यापि कामस्य मुक्तौ सम्भवेन संसारावस्थायां कामद्वयसिद्ध्या प्रकृतासिद्धिरेवेत्यतोऽभिप्रायमाह अस्ति तावदित्यादिना अनुभवसिद्धत्वादिति भावः ॥ अन्तःकरणविलयादिति । उपादाननिवृत्तावुपादेयनिवृत्तेरावश्यकत्वादिति भावः ॥ आगन्तुकेति । तथा सति मुक्तेरनित्यत्वप्रसङ्गादिति भावः । इतीत्यस्यायमर्थ इत्यनेनास्तीत्यतः प्राक् पूरणीयेनान्वयः ।

### **परिमल **

श्रुत्यनुभवेति । श्रुतिबलान्मनोधर्मता । इच्छामीत्यनुभवबलादात्मधर्मतेत्यर्थः । अनुभवोऽयं नेत्युक्तमित्यत आह प्रकारेति ॥ प्रमाणान्तरं चेति । श्रुत्यनुभवप्रमाणापेक्षया प्रमाणान्तरं कामद्वैविध्यमित्यर्थः ॥ विषयिण इति । कामस्येत्यर्थः । आत्यन्तिकेष्टतात्कालिकेष्टरूपवस्तुविषयकेच्छाभेदत इत्यर्थः । यौगपद्यानुभवो भ्रम इत्यत आह बाधकाभावाच्चेति । योऽप्रियविषय इति । तात्कालिकेष्टस्रक्चन्दनादिविषय इत्यर्थः । मुक्तावितीतिशब्दो हेत्वर्थः ।

### **यादुपत्यम्**

एकतः कारणात् । युगपत्सजातीयेत्यतः पूर्वमेकेनेति शेषः । लिङ्गपरामर्शानन्तरम् अनुमितिजननकाल एव लिङ्गसंस्कारस्यापि आत्मन्युपपत्तेः सजातीयेत्युक्तम् । यस्तु प्रियविषय इति । स्रक्चन्दनादिविषयपरित्यागरूपात्यन्तिकेष्टविषय इत्यर्थः ।

### **श्रीनिवासतीर्थीया **

ननु नायमनुभव इत्युक्तमिति चेत्तत्राह प्रकारेति ॥ अभ्युपेयमिति । प्रकृते च कामस्य द्वैविध्यमङ्गीकृत्यास्यानुभवत्वोपपादनं योग्यमित्यर्थः । आह द्वैविध्य इति शेषः । विषयिणः कामस्य । तथा च प्रियविषयक एकः कामः, अप्रियविषयक एकः काम इति विभेद इत्यर्थः । एकतोऽन्यतः करणात् । यौगपद्येऽपि कुतो मनोधर्मत्वाभाव इत्यत आह युगपदिति । एकस्मिन्निति शेषः । यौगपद्यानुभवस्य भ्रा(न्त)न्तित्वं किं न स्यादित्यत आह बाधकेति ॥ तदिति । मुक्तिसंसाररूपसम्बन्धिनोर्भेदेनेत्यर्थः ॥ कामेति । तत्सम्बन्धेनेत्यर्थः । तत्रत्येति यावत् । नन्वस्तु मुक्तौ कामो, न संसारे । अत्रैव मया विप्रतिपत्तेः करणादित्यत आह न चेति न हीत्यर्थः ।

### **वाक्यार्थरत्नमाला **

प्रमाणान्तरत्वमुपपादयितुमिति । पूर्वप्रमाणातिरिक्तं प्रमाणं हि प्रमाणान्तर मित्युच्यते । तद्यदि प्राक्प्रमाणं कामद्वैविध्ये उक्तं स्यात्तदा तदन्तरत्वार्थकशब्दोऽयुक्तः स्यात् । न चैवं प्रकृतेऽस्ति । प्राक् भाष्ये तदनुपन्यासेनोदाहरिष्यमाणस्य प्रमाणान्तरत्वाभावादित्येवं प्राप्तप्रमाणान्तरत्वानुपपत्तिनिरासाय तदुपपादयितुमित्यर्थः । प्रमाणान्तरमिति । उत्तरापेक्षया पूर्वस्यापि प्रमाणान्तरत्वात्प्रमाणान्तरमित्युक्तिर्युक्ता । चशब्दसमुच्चेयं प्रमाणमाहेत्यर्थः । श्रुत्यनुभवान्यथानुपपत्तीति । काम इति श्रुतिः कामस्य मनोधर्मतामाह । अहमिच्छामीत्यनुभवश्चात्मनि कामं विषयीकरोति । तथा चान्यतरमात्रे कामाङ्गीकारे उभयत्र कामसद्भावसाधकश्रुत्यनुभवयोरप्यन्यतराप्रामाण्यप्रसङ्गात्प्रमाणभूततदुभयान्यथानुपपत्या कामद्वैविध्यसिद्धिरिति भावः । सुखत्वादीत्यादिपदेन दुःखत्त्वपरिग्रहः । प्रियत्वादित्यादेरित्यादिपदेनाप्रियत्वपरिग्रहः । प्रियाप्रियशब्दयोरिति पूर्वत्रोत्तरत्र च सम्बध्यते । दुःखविषयत्वाभावेनेति । दुःखविषयत्वस्य कामे अभावेनेत्यर्थः । कामपदं सप्तम्यन्तं बुध्या विवेकेन अनुवर्तते वा । दुःखं मनागपि माभूदित्येव कामसद्भावेऽपि दुःखं मे स्यादिति दुःखविषयककामस्य कदाऽप्यभावादिति भावः । अप्रियपदस्य दुःखपरत्वस्य प्रागुक्तत्वादत्र दुःखपदम् । इष्टस्यैवेति । इष्टं चात्र सुखसाधनं विवक्षितमिति ज्ञेयम् । सुखदुःखयोरिति । अत्र सुखग्रहणं व्यतिरेकदृष्टान्ततयेत्याहुः । वस्तुतस्तु उभयोरपि नाभिमतत्वं किं त्वेकस्यैवेति । द्वित्वावच्छिन्नेष्टानिष्टयोस्तदर्थत्वं नास्तीति प्रतिपादनाभिप्रायेणेदम् ॥

अत एवेष्टस्यैवेति प्रागुक्तमिति ज्ञेयम् । मनोधर्मस्यापीति । मनोधर्मस्य यौगपद्येऽपीति सम्बन्धः । शतं धिन्नमितीति । एकैकपत्रेण संयोगार्थं क्रियाऽतो विभाग इत्यादिक्रमेण अनेक क्षणापेक्षायाः सद्भावेन तावत् क्षणसाध्यतत्तत्पत्रसंयोगस्यैककालावच्छेदेनायोगादिति भावः । पञ्चम्यर्थानुपपत्तिं मनसि निधायाह । प्रथमासमर्थादिति । एतच्च बहुस्थलेषु व्याकृतं व्याकरिष्यते चेति ज्ञेयम् । द्वितीयमिति । सत्येपीत्यादिनोक्तमित्यर्थः । तृतीयम् । द्वैविध्येपीत्यादिनोक्तम् । विभेदेनेतीति प्रतीप्रतीकमुपादायोक्त व्याख्यानलाभे बीजमाह । आद्यादित्वादिति । मूलकारस्येति शेषः । अनेन मूले विभेदत इति तृतीयान्तात्तत्परिति भावेनोक्तं विभेदेनेतीति योजना सूचिता भवति । सद्भावेऽपि वेति । कामस्य सद्भावेऽपीति सम्बन्धः । अस्ति चासाविति मूलम् । अत्रान्तःकरणवृत्तित्वं विशेषणं विहाय कामत्वेनैवासाविति परामर्शाभिप्रायान्न चैक एवेत्युत्तरविरोधो नेति ज्ञेयम् । अन्तःकरणविलयेऽपि कामविलयः कुत इत्यतोऽभिप्रायमाह । उपादानेति । इतीत्यस्यायमर्थ इत्यनेनेति । अनेन अस्ति तावत्संसार इत्यतः प्रागयमर्थ इति शेषः पूरणीय इत्युक्तं भवति ।





