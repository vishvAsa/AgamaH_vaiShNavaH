+++
title = "१२ च शब्देन मायिनोऽपि निराकृताः"

+++


## तच् चशब्दान्निराकृतः

**च शब्देन मायिनोऽपि निराकृताः**

**तच् चशब्दान्निराकृतः**

### **सुधा**

न केवलं साङ्ख्यस्य मायावादिसदृशत्वमस्माभिरेवोच्यते, किन्तु सूत्रकृताऽपि सूचितमित्याह तदिति ।

## **अनुव्याख्यानम्**

***.... ...... तच् चशब्दान्निराकृतः ॥ २२१ ॥***

तस्मान्मायावादिसदृशत्वादेव हि साङ्ख्यो भोक्त्रापत्तेरविभागश्चेत्स्याल्लोकवदिति प्राक् पराकृतेन मायावादिना रचनानुपपत्तेश्च नानुमानमिति चशब्देन समुच्चित्य निराकृतः । यद्वा प्रमाणविरोधेऽपि नोत्सूत्रित इत्यनेनाह । तस्मात्सर्वमानविरोधित्वादेव । चशब्दात्सर्वमान विरोधसमुच्चयार्थं चशब्दं प्रक्षिप्येत्यर्थः ॥ २२१ ॥

### **शेषवाक्यार्थचन्द्रिका**

ननु तच्चेत्युत्तरभाष्यमनर्थकम् । न च साङ्ख्यमायावादिनोः सादृश्यस्य सूत्रसूचितत्वोपदर्शनार्थं तदिति वाच्यम् । तदुपदर्शनस्याप्यप्रयोजनत्वादित्यतः ‘सर्वमानविरोधेति’ पूर्ववाक्योक्तस्य तत्सादृश्यस्य समर्थनार्थत्वान्नानुपपत्तिरित्यभिप्रेत्य तत्समर्थनपरतया तद्योजयति न केवलमिति । ननु ‘तच्चशब्दान्निराकृत’ इति मूलेन कथं तत्सादृश्यस्यात्र सूत्रकृत्सूचितत्वसिद्धिरित्यतोऽपेक्षिताध्याहारेणोक्तार्थसूचकतया भाष्यं योजयति तस्मादिति । तस्मादित्यस्यैव विवरणं मायावादिसादृश्यादेवेति ॥ प्रमाणविरोधोऽपीति । सर्वमानविरोधेत्यादिनोक्तः प्रमाणविरोधोऽपीत्यर्थः । ततश्च न तस्याभाष्यत्वमिति भावः । अनेन तच्चेत्यादिग्रन्थेनात्र पक्षे पूर्वोक्तरीत्या तस्मादित्यस्य व्याख्यानायोगादेतत्पक्षोपयोगितया तदर्थमाह तस्मात्सर्वमानविरोधित्वादेवेति ॥ चशब्दादिति । ल्यब्लोपनिमित्ता पञ्चमीत्याशयेनाह चशब्दादित्यादिना ॥ २२१ ॥

### **परिमल **

चशब्दादित्यस्यार्थश् चशब्दं प्रक्षिप्येति । ल्यब्लोपे पञ्चमीति भावः ॥ २२१ ॥

### **यादुपत्यं**

ल्यब्लोपनिमित्ता पञ्चमीत्याशयेनाह चशब्दं प्रक्षिप्येति ॥ २२१ ॥

### **श्रीनिवासतीर्थीया **

प्रक्षिप्येत्यनन्तरं साङ्ख्यो निराकृत इति वर्तते ॥ २२१ ॥

### **वाक्यार्थरत्नमाला **

तच्चेति भाष्ये मायावादिसादृश्याच्चशब्देन समुच्चित्य सांख्यो निराकृत इति प्रतीयते । तत्र चासिद्धेन सिद्धसाधनमिति प्राप्नोतीत्यतो वह्निमानेव धूमवानित्यादौ एवकारसमभिव्याहृतव्यापकस्य प्रथमं प्रयोगस्य व्यभिचाराभावसूचनार्थतया दृष्टत्वात्सोपस्काराणीति न्यायेन च प्रकृतेरवधारणप्राप्तेर्युक्तमवधारणसहितव्यापकस्यासिद्धस्यापि प्रथमतः कीर्तनमित्याशयेनावधारणं पूरयन्योजयति । सदृशत्वादेवेति मूलम् । अयमित्यनुवृत्तस्य व्याख्यानं साङ्ख्य इति । अनेन साङ्ख्यो मायावादिना सह समुच्चित्य निराकृतत्वान्मायावादिसदृशत्वेन सूत्रकृत्सूचित इति प्रयोगे यदि तत्सदृशत्वं न स्यात्तर्हि तथा निराकरणं न स्यान्निमित्तान्तराभावादिति हेतूच्छित्तिरूपविपक्षे बाधकं ज्ञातव्यमित्युक्तं भवति । चशब्दादिति ल्यल्बोपनिमित्ता पञ्चमीत्याशयेनोक्तं चशब्देन समुच्चित्येति । उत्तरयोजनायामयमाशयष्टीकायां वक्ष्यते तत्र व्याख्यास्यामः सर्वमानविरोधित्वस्यापि सिद्धत्ववदनुवादा योगादिप्रागुक्तदोषादवधारणसाहित्यमाश्रित्य प्रथमप्रयोग इत्याशयेनाह । सर्वमानविरोधित्वादेवेति मूलम् । अत्राप्ययमित्यनुवृत्तस्य साङ्ख्यसमर्पकस्य सत्वात् । सर्वमानविरोधित्वादेव साङ्ख्यः सर्वमान विरोधार्थकचशब्दं प्रक्षिप्य निराकृत इत्युक्तेः साङ्ख्यः सर्वमानविरोधीति सूत्रकृत्सूचितः । सर्वमानविरोधार्थकचशब्दं प्रक्षिप्य निराकृतत्वादिति प्रयोगसूचनात्तत्र साध्याभावे हेतुरपि न स्यात्सर्वमानविरोधित्वाभावेऽपि तदर्थलाभ इति ज्ञेयम् । ल्यल्बोपनिमित्ता पञ्चमीति टीका प्रासादात्प्रेक्षत इत्यादौ प्रासादमारुह्येतिवद् ल्यबन्तस्य निक्षिप्येत्यस्य लोपनिमित्ता पञ्चमीत्यर्थः । ल्यल्बोपे कर्मण्यधिकरणे चेति । वक्तव्येति शेषः । उपासनापादे टीकोदाहृतैतद्वक्तव्यस्य तदर्थस्य चोपपादनं तत्रैव करिष्यामः ॥

**॥ इति रचनानुपपत्त्यधिकरणम् ॥**

