+++
title = "०६ आत्मनः कामस्वामित्वम्"

+++


## द्वैविध्येऽपि तु कामादेः कुतः स्वामित्वमात्मनः

**आत्मनः कामस्वामित्वम्**

**द्वैविध्येऽपि तु कामादेः कुतः स्वामित्वमात्मनः**

### **सुधा**

नन्विदं घट्टकुटीप्रभातमनुसरति । इच्छावत्त्वमात्मन एव न तु जडस्येत्यत्र हि प्रथममनुभवः प्रमाणीकृतः । तत्र च श्रुतिविरोधे चोदितेऽन्तःकरणधर्म आत्मधर्मश्चेति कामस्य द्वैविध्यान्न विरोध इत्युक्तम् । एवञ्चात्मन एवेच्छावत्त्वं न त्वचेतनस्येति त्यक्तमेवेत्याशङ्कां सिंहावलोकनन्यायेन परिहरति द्वैविध्येऽपीति ।

## **अनुव्याख्यानम्**

***द्वैविध्येऽपि तु कामादेः कुतः स्वामित्वमात्मनः ॥***

***साक्षादनुभवारूढं शक्यतेऽपोदितुं क्वचित् ॥***

कामादेर्द्वैविध्येऽपि साक्षादनुभवारूढमात्मनः कामादेः स्वामित्वं तु कुतः प्रमाणादपोदितुं शक्यते न कुतोऽपीति योजना । श्रुत्यपेक्षयाऽऽदिपदग्रहणम् । अपोदितुमिति संप्रसारणं छान्दसम् । अयमत्रोत्तरक्रमः । सत्यं कामो द्विविध आत्मधर्मो मनोवृत्तिश्चेति । तत्र मनोवृत्तिमपि कामं प्रत्यात्मन एव स्वामित्वं न मनसः । अहं कामय इति साक्ष्यनुभवसिद्धत्वात् । मनसस्तु कामं प्रत्युपादानत्वमेव । यथा हि । क्षेत्रोपादानकानामपि सस्यानां कृषीवल एव स्वामी न क्षेत्रं तथैव । न च वाच्यं मनस एव कामस्वामित्वमहं कामय इत्यनुभवस्तु भ्रान्तिर्व्यवहारमात्रं वेति । बाधकप्रमाणाभावात् । न च कौटस्थ्यं बाधकम् । अन्तःकरणस्यैव कामोपादानत्वेनाङ्गीकृतत्वात् । स्वामित्वमात्रेण च कौटस्थ्याविघातात् । अन्यथा कृपणधनस्येवात्मनो वैयर्थ्यापत्तेरिति । तदिदमुक्तं क्वचिदिति ।

### **शेषवाक्यार्थचन्द्रिका**

नन्विच्छाम्यहमित्यनुभवानुरोधेनात्मन इच्छावत्त्वस्योक्तत्वात्पुनरनुभवानुरोधेनेच्छास्वामित्ववर्णनपरोत्तरवाक्यमनर्थकम् । न चेदं मनोवृत्तिरूपकामं प्रत्यात्मनः स्वामित्ववर्णनपरमिति नानर्थक्यमिति वाच्यम् । कामद्वैविध्यप्रतिपादनमात्रेण श्रुतिविरोधपरिहारस्य सिद्धत्वेन तं प्रत्यात्मनः स्वामित्ववर्णनस्याप्यनर्थकत्वादित्यतः कामद्वैविध्याश्रयणे आत्मन इव मनसोऽपीच्छावत्त्वप्राप्त्याऽऽत्मन एवेच्छावत्त्वं न त्वन्तःकरणस्येति स्वोक्तनियमभङ्गेन घट्टकुटीप्रभातवृत्तान्तसाम्यशङ्कानिरासार्थत्वान्न मनोवृत्तिरूपकामं प्रत्यात्मनः स्वामित्ववर्णनानर्थक्यमित्यभिप्रेत्योक्त शङ्कानिवारक तयोत्तरभाष्यं योजयितुम् उक्तन्यायसाम्यशङ्कामुत्थापयति नन्विदमिति ॥ घट्टकुटीति । केचित्खलु वणिजः शुल्कमदित्सन्तः शुल्कग्राहिणो राजभृत्यात्वञ्चयित्वाऽन्येन पथा जिगमिषन्तो विस्मृतमार्गारात्रावितस्ततः सञ्चरन्तो, यत्र घट्टे शुल्कग्राहिणां कुटी स्थिता, तत्रैव प्रभाते समागताः । सोऽयं घट्टकुटीप्रभातवृत्तान्तस्तमनुसरतीत्यर्थः । उक्तन्यायसाम्यमेवोपदर्शयति इच्छावत्त्वमित्यादिना । नन्वस्याः शङ्कायाः कामद्वैविध्यकथनरूपात् ‘द्वैविध्यं दृश्यते चास्ये’त्यादिपूर्वग्रन्थादनन्तरमेवोत्थानेनैतन्निरासपरैतद्ग्रन्थस्यापि तत्रैव सन्निवेशनीयत्वाद्य्ववधानेनात्र सन्निवेशोऽसङ्गत इत्यत उक्तं सिंहावलोकनन्यायेनेति । नन्विच्छारूपकामस्यैवात्र प्रकृतत्वादादिपदं किमर्थमित्यत आह श्रुत्यपेक्षमिति । कामः सङ्कल्प इत्युदाहृतश्रुत्यपेक्षं कामादेरित्यादिपदमित्यर्थः । ननु ‘वचिस्वपियजादीनां किती’त्यत्र किति परत एव वदतेः संप्रसारणमुक्तम् । उदित उदितवानिति वृत्तौ तथैवोदाहृतं च । ततश्च प्रकृते तुमुन्प्रत्ययस्याकित्त्वात्तस्मिन्परतः संप्रसारणाप्राप्तेरपवदितुमित्येव वक्तव्यम् । अपोदितुमिति तु कथमित्यत आह अपोदितुमितीति । किति परतो विहितं संप्रसारणं छन्दस्तुल्यत्वादकित्युपपन्नमिति भावः । ननु कोऽसावनुभवो यत्सिद्धमात्मनोऽन्ताकरणवृत्तिरूपकामस्वामित्वमित्युच्यते । आत्मस्वामिकत्वे मनसो वैयर्थ्यप्रसङ्गाच्च । किञ्चानुभवसिद्धमपि तन्नाङ्गीकर्तुं शक्यम् । लोकेऽन्योपादानकस्यान्यस्वामिकत्वादर्शनेनान्तःकरणवृत्तिरूपकामस्य आत्मस्वामिकताया असम्भावनाशङ्कापराहतत्वात् । अभिमतानुभवस्य भ्रान्तित्वेन तेन तदसिद्धेश्चेत्येताः शङ्काः क्रमेण परिहरन्नेवाकाङ्क्षाक्रमेणोक्ताक्षेपपरिहारकतया मूलं योजयति अयमत्रेति ॥ अहमिति । अनेनानुभवप्रकारप्रदर्शनेनाद्या शङ्का निरस्ता भवति ॥ उपादानत्वमेवेति । तथा च न तद्वैयर्थ्यप्रसङ्ग इति भावः । असम्भावनापराहततां दृष्टान्तोक्त्या परिहरति यथेति । बाधकमपि किं कौटस्थ्यमेवाभिमतमन्यद्वा किञ्चित् । नान्त्यस् तददर्शनादित्यभिप्रेत्याद्यमुत्थाप्य दूषयति न चेति । कौटस्थ्यविघातकमपि कामं प्रत्युपादानत्वविशिष्टत्वामित्वमभिमतं किंवा स्वामित्वमात्रमिति विकल्प्याद्यमनङ्गीकारेण दूषयति अन्तःकरणस्यैवेति । द्वितीयं प्रत्याह स्वामित्वमात्रेणेति ।

### **परिमल **

घट्टकुटीति । यत्र पान्थैः किञ्चिच्छुल्कं दत्वा गन्तव्यं स्थानं तद् घट्टमुच्यते । तत्रत्यं शुल्कग्राहिणां राजभटानां सूक्ष्मगृहं कुटीत्युच्यते । घट्टकुटीं विहाय मार्गान्तरेण गन्तुं रात्रावुत्थितानां मार्गाज्ञानहेतुना घट्टकुट्यां प्रभातमुदयमनुसरतीत्यर्थः । कामस्यैकस्यैवात्र प्रकृतत्वात् कथं कामादेरित्युक्तिरित्यत आह श्रुत्यपेक्षयेति । कामः सङ्कल्प इति श्रुत्युक्तसङ्कल्पादिवृत्त्यन्तरापेक्षयेत्यर्थः । तथाच कामादेः कामसङ्कल्पादेरित्यर्थ उक्तो भवति । नन्वपपूर्वस्य वदतेः ‘यजो वपो वहिश्चैव वेञ्व्येञौ श्वयतिस्तथा । वद्वसौ वयतिश्चैव स्मृता नव यजादय’ इत्युक्तयजादिगणमध्यस्थत्वेऽपि ‘वचिस्वपियजादीनां किती’तिसूत्रेण किति परत एव संप्रसारणोक्तेस् तुमुन्प्रत्ययस्य चाकित्त्वात्कथं वकारस्य संप्रसारणम् । येन वकारस्य संप्रसारणेनोकारे संप्रसारणाच्चेत्यकारस्य पूर्वरूपत्वे आद्गुणे च सति अपोदितुमिति स्यादित्यत आह छान्दसमिति । बहुलं छन्दसीत्युक्तेरस्यापि छन्दस्तुल्यत्वादिति भावः । कुत इत्याक्षेपलब्धार्थमाह बाधकप्रमाणाभावादिति । तस्यासिद्धिनिरासाय सम्भावितमाशङ्क्य निराह न च कौटस्थ्यमिति । ‘निर्विकारोऽक्षरः शुद्ध’ इत्यादिनोक्तं निर्विकारत्वमित्यर्थः ॥ तदिदमिति । मनस उपादानत्वमात्मनः स्वामित्वं स्वामित्वानुभवस्याभ्रान्तित्वम् अव्यवहारमात्रत्वमित्येतदित्यर्थः । क्वचिदित्यस्य मनस उपादानत्वादिविषय इत्यर्थकत्वादिति भावः ।

### **यादुपत्यं**

घट्टकुटीप्रभातमिति । केचित्खलु वणिजः शुल्कमदित्सन्तः शुल्कग्राहिणो राजभृत्यान्वञ्चयित्वाऽन्येन पथा जिगमिषवो रात्रौ तं पन्थानमदृष्ट्वा इतस्ततः सञ्चरन्तो यत्र घट्टे शुल्कग्राहिणां कुटी रचिता तत्रैव प्रभाते समागताः, सोऽयं घट्टकुटीप्रभातन्यायः । नन्विच्छारूपकामस्यैवात्र प्रकृतत्वादादिपदं किमर्थमित्यपेक्षायामाह श्रुत्यपेक्षयेति । ‘कामः सङ्कल्प’ इत्यादिश्रुतौ कामादेरनेकस्योक्तत्वात्तदपेक्षयैवादिपदं प्रयुक्तं न प्रकृतापेक्षयेति भावः । नन्वपवदितुमित्येव वक्तव्यं तुमुनोऽकित्त्वेन वचिस्वपीत्यादिना संप्रसारणस्योकारस्यासम्भवादित्यत आह संप्रसारणं छान्दसमिति । अकित्यपि संप्रसारणं छान्दसमित्यर्थः ॥ तदिदमिति । आत्मनः कौटस्थ्यं न बाधकमित्यादिकमित्यर्थः । अत्र क्वचिदित्यस्य केनचिदित्यर्थकत्वम् । तेनोक्तबाधकाभावलाभ इति द्रष्टव्यम् ॥

### **श्रीनिवासतीर्थीया **

श्रुतीति । ‘कामः सङ्कल्प’ इति श्रुतीत्यर्थः ॥ त्यक्तमेवेति । अचेतने इच्छाया अङ्गीकारात् । अन्यथा कामद्वैविध्यायोगादितिभावः ॥ श्रुत्यपेक्षयेति । तथा च कामस्य द्वैविध्येऽपि तथा ‘कामः सङ्कल्प’ इति मनोधर्मताप्रतिपादक ‘स यदि पितृलोककाम’ इत्यात्मधर्मताप्रतिपादकश्रुत्योश्चद्वैविध्येऽपीत्यर्थः । नन्वपेत्युपसर्गपूर्वकाद् वद व्यक्तायां वाचीतिधातोस्तुमुन्प्रत्यये आर्धधातुकस्येड्वलादेरिति इडागमे टकारलोपेऽपवदितुमिति स्यादपोदितुमिति कथमत आह सम्प्रसारणेति । ततश्च वकारस्योकाररूपे सम्प्रसारणे जाते तस्य च आद्गुण इत्योकाररूपे गुणे अपोदितुमिति भवतीति ध्येयम् । ननु कथमत्र सम्प्रसारणम् । ‘वचिस्वपियजादीनां किती’ति कितिपर एव वच्यादिभ्यो धातुभ्यः सम्प्रसारणविधानाद्वदतेश्च वच्यादिधात्वन्तर्गतत्वेऽपि तुमुन्प्रत्ययान्तत्वेन तुमुन्प्रत्ययस्य चाकित्त्वादत आह छान्दसमिति । अकित्यपि तुमुन्प्रत्यये परे यत्सम्प्रसारणं तच्छान्दसमित्यर्थः । कौटस्थ्यम् आत्मन इति शेषः । बाधकम् इच्छावत्त्वे ॥ अन्तःकरणस्येति । यद्यात्मा कामोपादानं स्यात्तर्ह्येव कौटस्थ्यं बाधकं स्यान्न चैवम् । कामं प्रति स्वामित्वमात्राङ्गीकारात् । स्वामित्वाङ्गीकारे तद्बाधकाभावः कुत इत्यत आह स्वामित्वमात्रेणेति ॥ अन्यथेति । यथेष्टविनियोक्तृत्व रूपस्वामित्वाभावे आत्मनो वैयर्थ्यापत्तेरिति । आत्मन इति । कर्मणि षष्ठी । आत्मानं प्रति मनसो वैयर्थ्यापत्तेरित्यर्थः । यथा विद्यमानं धनमव्ययीकुर्वन्कृपणोऽस्वामी, तं प्रति तद्य्वर्थमिति यावत् । एवमात्मा स्वकीयमन्तःकरणं तत्तत्कार्येषु यथेष्टं न विनियुंक्ते चेत्तर्हि तं प्रति तद्य्वर्थमेव स्यादित्यर्थः ।

### **वाक्यार्थरत्नमाला **

केचित्खल्विति । शुल्कमिति । ..... भिधानानुसारेण राज्ञा नियमितं द्रव्य मुच्यते । अदित्सन्तः । दातुमनिच्छन्तः । श्रुत्यपेक्षमिति । श्रुतिगतसङ्कल्पादिविवक्षयेत्यर्थः । ततश्चानादिपदवैय्यर्थ्यमिति भावः । सङ्कल्पादेरपि द्वैविध्याभिधानं तु कामप्रसङ्गेनेति नासङ्गतिरिति ध्येयम् । उदित इत्यादि । अत्र क्तस्योदित इत्युदाहरणम् । क्तवतोस्तूदितवानितीति ज्ञेयम् । उभयत्रापि किं ततः परतया संप्रसारणं युक्तमिति भावः । तुमुन्प्रत्ययस्येति । शकधृषज्ञेति सूत्रेण शक्नोति भोक्तुमित्यादाविव तुमुन्प्राप्तस्येत्यर्थः । शकादियोगाभावस्थले तुमुन्शोधः कर्तव्योऽस्ति । संप्रसारणेति । वकारस्योकाररूपसंप्रसारणे संप्रसारणाच्चेति पूर्वरूपेति च उकारमात्रं परत आयातीति भावः । अत्राधिकं विरोधैकापोद्यत्वादिति तत्वप्रकाशिकोपपादनं यद्गुरुकृतमस्ति यच्च तदुपपादनमस्मदीयं तदुभयानुसारेण ज्ञेयम् । छन्दस्तुल्यत्वादिति । सर्वेषां विधीनां छन्दसि निमित्तव्यभिचारसद्भावेन कित्परत्वाभावेऽपि संप्रसारणं युक्तमिति भावः । मूले व्यवहारमात्रं भवतीति । आत्मान्तःकरणविवेकाग्रहादौपचारिको व्यवहार इत्यर्थः ।





