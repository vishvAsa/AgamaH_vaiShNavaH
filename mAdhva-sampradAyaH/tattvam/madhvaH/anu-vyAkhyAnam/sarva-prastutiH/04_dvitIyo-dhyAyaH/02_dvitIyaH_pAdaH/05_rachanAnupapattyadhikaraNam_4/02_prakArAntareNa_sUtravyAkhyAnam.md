+++
title = "०२ प्रकारान्तरेण सूत्रव्याख्यानम्"

+++


## रचनानुपपत्तेस्तन्न सर्वज्ञानुमागतम्

**प्रकारान्तरेण सूत्रव्याख्यानम्**

**रचनानुपपत्तेस्तन्न सर्वज्ञानुमागतम्**

### **सुधा**

सूत्रार्थमुपसंहरन्नानुमानमित्येतत्प्रकारान्तरेण व्याचष्टे रचनेति ।

## **अनुव्याख्यानम्**

***रचनानुपपत्तेस्तन्न सर्वज्ञानुमागतम् ॥***

***अचेतनं जगत्कर्तृ..... ........***

तत्तस्मात् । सर्वज्ञानुमागतमनुमानं प्रकृत्यादिकं, कस्यचित्प्रत्यक्षं, प्रमेयत्वादिति सर्वज्ञसाधकानुमयाऽवगतम् । एतदनुमानसिद्धसर्वज्ञवाक्यावगतमिति यावत् ।

यद्वाऽनुमानसिद्धप्रामाण्यकत्वेनानुमानप्रधानत्वेन च सर्वज्ञाभिमतस्य वाक्यमेव सर्वज्ञानुमोच्यते । व्याख्यानान्तरस्य चेदं प्रयोजनम् । यत्प्रागुक्तं न योगिप्रत्यक्षेण साङ्ख्याचार्यवचनेन वाऽयमर्थः सिध्यतीति तदपि सूत्रसूचितमेवेति ज्ञापनम् । यदा तु सर्वज्ञाभिमतोत्प्रेक्षितया भेदानां परिमाणादित्यादिकयाऽनुमयाऽवगतमानुमानमिति योजना । तदा वैचि(त्र्य)त्रीप्रदर्शनं व्याख्यानान्तरप्रयोजनम् । जगत्कर्तृ स्वातन्त्र्येण जगत्कारणम् ॥

### **शेषवाक्यार्थचन्द्रिका**

‘स्वतन्त्रवृत्ती रचना सा चैवाचेतने कुतः’ इत्युक्तत्वाद्रचनानुपपत्ते रित्येतदनर्थकमित्यत आह सूत्रार्थमिति । तर्हि न सर्वज्ञानुमागतमिति भाष्यखण्डवैयर्थ्यम् । तदितरमूलवाक्येनैव सूत्रार्थोपसंहारसिद्धेरित्यतस्तत्प्रयोजनमाह अनुमानमित्येतदिति । उपसंहारत्वस्य मूलारूढत्वसिध्द्यर्थमाह तत्तस्मादिति ॥ सर्वज्ञेति । सर्वज्ञानुमागतत्वं सौत्रस्यानुमानमित्यस्यार्थ इत्यर्थः । किं तत्सर्वज्ञत्वसाधकमनुमानं यद्गतत्वं प्रधानस्य स्यादित्यतस्तत्प्रदर्शयंस्तद्गतत्वं व्याख्याति प्रकृत्यादिकमिति । ननु सर्वज्ञत्वसाधकानुमानेन सर्वज्ञत्वस्यावगतत्वसम्भवेऽपि प्रधानस्य तदवगतत्वा सम्भवाद्विप्रतिषिद्धमेतदित्यतोऽभिप्रायमाह एतदिति । एददनुमानेन सिद्धो यः सर्वज्ञस्तद्वाक्यादवगतमिति सम्बन्धः । उक्तयोजनायां सर्वज्ञवाक्यस्य सर्वज्ञानुमापदेन साक्षादलाभ इत्यपरितोषात्तल्लाभायाह यद्वेति । ननु सर्वज्ञानुमाशब्दस्य तद्वाक्ये योगरूढ््यादेरभावात्कथं सर्वज्ञवाक्यवाचकत्वमित्यतो रूढ्यादेरभावेऽपि लक्षणया तत्परत्वमिति भावेन लक्षणाबीजशक्यसबन्धमाह अनुमानसिद्धेति । विमतं प्रमाणमाप्तवाक्यत्वाद् इत्यनुमानसिद्धप्रामाण्यकत्वेनेत्यर्थः । प्रकारान्तरेणापि शक्यसम्बन्धमुपदर्शयति अनुमानेति । साङ्ख्यवाक्ये हि स्वप्रतिपाद्येष्वर्थेषु प्राधान्येनानुमानानामेवोक्तत्वात्तस्यानुमानप्रधानत्वमित्यर्थः ॥

तदपि सूत्रसूचितमेवेति । अनुमानं नेति सूत्रखण्डेन जगत्कर्त्रनुमान सिद्धसर्वज्ञवाक्यावगतमचेतनं नेति क्रियमाणो विशिष्टः प्रतिषेधोऽनुमानसिद्धसर्वज्ञवाक्यावगतत्वरूपं विशेषणमुपसंक्रामति । स चोक्तविशेषणप्रतिषेधः सविशेषणप्रतिषेधतया सर्वज्ञस्यानुमानसिद्धत्वरूपं विशेषणमेवोपसंक्रामति । तथा च सर्वविषयकप्रत्यक्षवत्त्वरूपसार्वज्ञस्यानुमानसिद्धत्वप्रतिषेधलाभा’न्न योगिप्रत्यक्षेण, तस्यास्माकमसिद्धेरि’त्युक्तदूषणं सूत्रसूचितमेवेति सिद्धमिति भावः । न साङ्ख्याचार्यवचनेनायमर्थः सिध्यतीत्येतत्तु यद्वेध्युक्तसूत्रखण्डयोजनायां स्पष्टमेवावगम्यत इति ॥ वैचित्रीप्रदर्शनमिति । नानुमानमिति सूत्रखण्डस्य पूर्वयोजनायामनुमानमित्येतद्योजनायां चानुमानमिति पदच्छेदस्य विचित्रताप्रदर्शनमेव प्रयोजनं प्रमेयस्यैक्यादिति भावः । ननु परेण स्वातन्त्र्येण जगत्कारणताया एव पूर्वं शङ्कितत्वात् ‘इदं नाचेतनवशमि’त्यादिना च तस्या एव निरस्तत्वात् स्वातन्त्र्येण जगत्कारणं नेत्येवोपसंहर्तव्यं जगत्कर्तृत्वस्य परेण पूर्वं प्रकृतेरनाशङ्कितत्वादनिरस्तत्वाच्च ‘न जगत्कर्तृ’ इत्युपसंहारोऽयुक्त इत्यतस्तत्प्रकृतोपयोगितया व्याचष्टे स्वातन्त्र्येणेति ।

### **परिमल **

प्रकारान्तरेणेति । अनुमानस्येदमानुमानम् अनुमानावगतं प्रकृत्यादिकमिति यावत् । अनुमानपदेन चानुमानसिद्धसार्वज्ञोपेत पुरुषप्रोक्तत्वाद्वाऽनुमानसिद्धप्रामाण्यकत्वेन वाऽनुमानप्रधानकत्वाद्वासाङ्ख्याचार्यवाक्यं गृह्यते । तथा च साङ्ख्याचार्यवाक्यावगतप्रकृत्यादिकमित्येवं प्रकारान्तरेणेत्यर्थः । प्रागुक्तानुमानसिद्धमित्यर्थापेक्षयाऽस्यार्थान्तरत्वात्प्रकारान्तरेणेत्युक्तम् ॥ अनुमानसिद्धेति । प्रत्यक्षयोग्यफलसंवादिकिञ्चित्साङ्ख्यवाक्यदृष्टान्तेन साङ्ख्यवाक्यत्वहेतुना विप्रतिपन्नतदीयसर्ववाक्यप्रामाण्यस्य‘नानुमानमतच्छब्दादि’त्यत्र पूर्वपक्षटीकोक्तदिशाऽनुमीयमानत्वादनुमानसिद्धप्रमाणत्वेनेत्युक्तम् ॥ अनुमानप्रधानत्वेन चेति । साङ्ख्यस्य हैतुकत्वेन स्वाभिमतप्रमेयेषु प्राधान्येनानुमानानामेवोक्तेरिति भावः । टीकाकारीययोजनामनूद्य तत्प्रयोजनमाह यदात्विति ॥ वैचित्रीति । अनुमानमिति आनुमानमित्येवं रूपेणेत्यर्थः । जगत्कर्त्रिति मूलानुवाद । कर्तृत्वस्येच्छाघटितत्वात् । अचेतने तदभावाद्य्वाचष्टे स्वातन्त्र्येण जगत्कारणमिति । अन्याप्रयोज्यत्वेन जगत्कारणमित्यर्थः ।

### **यादुपत्यम्**

अस्यां योजनायां वाक्यस्य शब्दवृत्त्याऽलाभादाह यद्वेति । विमतं प्रामाणमाप्तवाक्यत्वादित्याद्यनुमानसिद्धप्रामाण्यकत्वेनेत्यर्थः । अनेनानुमाशब्देन वाक्यलक्षणायां शक्यसम्बन्धोदर्शित इति ज्ञातव्यम् । प्रकारान्तरेणापि तं दर्शयति अनुमानप्रधानत्वेनेति । साङ्ख्यवाक्ये हि स्वप्रतिपाद्येष्वर्थेषु अनुमानान्येव प्राधान्येन कथ्यन्तेऽतोऽनुमानप्रधानकत्वं तस्येति ज्ञातव्यम् ॥ तदपि सूत्रसूचितमेवेति । अनुमानं नेति सूत्रखण्डेन जगत्कर्तृ, अनुमानसिद्धसर्वज्ञवाक्यावगतमचेतनं नेति क्रियमाणो विशिष्टप्रतिषेधोऽनुमान सिद्धसर्वज्ञवाक्यावगतत्वरूपं विशेषणमेव उपसंक्रामति । स च उक्तविशेषणप्रतिषेधः सविशेषणप्रतिषेधतया सर्वज्ञस्यानुमानसिद्धत्वरूपं विशेषणमेव उपसंक्रामति । तथा च सर्वविषयकप्रत्यक्षवत्त्वरूपसार्वज्ञस्यानुमान सिद्धत्वप्रतिषेधलाभात् ‘न योगिप्रत्यक्षेण, तस्यास्माकमसिद्धेरि’त्युक्तदूषणं सूत्रसूचितं भवतीति ज्ञातव्यम् । न साङ्ख्याचार्यवचनेनायमर्थः सिध्यतीत्येतत्तु यद्वेत्युक्तसूत्रखण्डयोजनायां स्पष्टमेवावगम्यते ॥ वैचित्रीप्रदर्शनमिति । नानुमानमिति सूत्रखण्डस्य पूर्वयोजनायामानुमानमितीदानीन्तनयोजनायाम् अनुमानमिति पदच्छेदस्य विचित्रताप्रदर्शनमेव प्रयोजनमुभयत्र प्रयोगस्यैक्यादिति भावः । कर्तृत्वस्य परेणासाधितत्वादनुक्तोपालम्भतेत्यत आह स्वातन्त्र्येणेति ।

### **श्रीनिवासतीर्थीया **

नन्विदानीमप्यनुमानावगतं प्रधानं कारणं नेति व्याख्यानस्य क्रियमाणत्वात्प्रकारान्तरेणेति कथमुक्तमत आह एतदनुमानेति । वाक्यावगतं वाक्यमेवानुमेति व्याख्यानद्वयमपि व्याख्यानान्तरशब्देन ग्राह्यम् ॥ वैचित्रीति । अन्यथा जगत्कारणे प्रधानेऽनुमानं प्रमाणं नेति योजनायाः ‘केन मूलानुमा’ इत्यनेन कृतत्वादिदानीमपि तथैव व्याख्यायमानत्वेन प्रयोजनाभावाद्य्वाख्यानान्तरं व्यर्थमेव स्यात् । ननु भवन्मते कुलालादेरिव मयाऽप्यचेतनस्य प्रधानस्य पारतन्त्र्येण जगत्कारणत्वं नाङ्गीकृतमेवेत्यचेतनं जगत्कर्तृ नेत्युक्ते सिद्धसाधनता स्यादतो व्याचष्टे स्वातन्त्र्येणेति ।

### **वाक्यार्थरत्नमाला **

आनुमानमित्येतदितीत्येवंप्रतीकोपादानकारणेन मूले उपसंहरन् आनुमानमिति पदच्छेदः । सौत्रनेत्यस्यापि नानुवादः । तस्य व्याख्यानान्तराभावाद् इति सूचितं भवति । सर्वज्ञानुमानगतमानुमानमिति मूलस्य सौत्रपदानुव्याख्यानपदयोः सम्बन्धप्रदर्शकत्वमिति स्पष्टयति । सर्वज्ञानुमागतत्त्वमिति । प्रतिषिद्धमिति । सर्वज्ञत्वसाधकेनानुमानेन प्रधानमवगम्यत इत्येतद्धि प्रतिषिद्धं विरुद्धम् । अन्यसाधकेनान्यस्य साधने विरोधात् । अन्यसाधनमित्युक्तेहि तत्सिद्धिकरणता लब्धा । द्वितीयान्यशब्दस्तु पूर्वोक्तकरणसाध्यसिध्यविषयमभिदधातीति सिध्यविषयस्य सिद्धिरित्युक्तेः कथं न विरोध इति भावः । तल्लाभायाऽहेति । साक्षात्तल्लाभायाहेत्यर्थः । यद्यपि पूर्वपक्ष इवैतत्पक्षेऽपि न साक्षाल्लाभः वचनवृत्तेरेतत्पक्षेऽप्यभावात्तथापि वृत्या तल्लाभ एव साक्षाल्लाभ इत्याश्रित्यवा पूर्वत्रेव परंपराभावाभिप्रायेणैवमुक्तमिति बोध्यम् । कथं सर्वज्ञवाक्यवाचकत्वमिति । सर्वज्ञानुमोच्यत इत्यनेन च वाचकत्वस्योक्तत्वादित्याशयः । तत्परत्वमिति भावेनेति । अनेनोच्यत इत्यपि वृत्या प्रतिपाद्यत्वादि मात्राभिप्रायेणेति दर्शितं भवति । प्रागुक्तमिति मूलम् । न च काचित्प्रयोक्तार्थ इत्यनेनेति शेषः । अयमर्थः सिध्यतीति मूलम् । स्वातन्त्र्येण तु जगत्कारणत्वं प्रधानस्येत्ययमर्थ इत्यर्थः ।

आनुमानमित्यस्य प्रागुक्तार्थद्वयेऽपि योगिप्रत्यक्षसाङ्ख्याचार्यवचनयोः स्वातन्त्र्येण प्रधानजगत्कारणतासाधकत्वं नेत्यर्थपरत्वमविशेषणेति भ्रान्तिवारणायाद्ययोजनायां योगिप्रत्यक्षस्य निराकरणं द्वितीययोजनायान्तु साङ्ख्याचार्यवचनस्य निराकरणमिति विवेकं दर्शयितुमाद्ययोजनायां कथं योगिप्रत्यक्षस्य स्वातन्त्र्येण प्रधानकारणत्वसाधकत्वनिराकरणलाभ इत्यतः साक्षात्तल्लाभायोगेऽपि विशिष्टनिषेधस्य विशेषणोपसङ्क्रामकत्वप्रनाडिकया तन्निराकरणलाभ इति तावद्दर्शयति । आनुमानं नेति सूत्रखण्डेनेत्यादिना । सर्वज्ञानुमागतमित्यत्र विशेष्यानुक्तिं परिहर्तुमाह । अचेतनमिति । विशेषणमुपसङ्क्रामतीति । सविशेषणे विधिनिषेधौ विशेषणमुपसंक्रामत उभयनिषेधे गौरवादिति न्यायादिति भावः । एवमुत्तरत्रापि । सर्वज्ञस्यानुमानसिद्धत्वनिराकरणलाभेऽपि सर्वज्ञभूतयोगिप्रत्यक्षेण तत्सिद्धिरित्यस्य निराकरणं न लभ्यत इत्यतस् तल्लाभोऽपि जायत इति दर्शयति । तथा च सर्वेति । अत्रापि सर्वज्ञ इत्यस्य सार्वज्ञविशिष्ट इत्यर्थकत्वात्सर्वज्ञो अनुमानसिद्धो नेति सविशेषणप्रतिषेधस्य सार्वज्ञ्यरूप विशेषणोपसङ्क्रामकत्वमित्याशयः । तन्निषेधेऽपि योगिनामुक्तार्थप्रत्यक्षाभावसिद्धिः कथमित्यतः सार्वज्ञ्यं विवृतम् । सर्वार्थविषयकेत्यादि । तथा च सर्वार्थविषयकप्रत्यक्षसद्भावे अनुमानाभावे उक्ते प्रकृते स्वातन्त्र्येण जगत्कारणत्वसिद्धिर्योगिप्रत्यक्षेण सम्भवति । त एवं पश्यतीत्यत्र प्रमाणाभावेन तत्प्रत्यक्षस्यासिद्धेरिति पूर्वोक्तार्थलाभो अनेन जात इति भावः ॥ नयोगिप्रत्यक्षेणेति । न योगिनां प्रत्यक्षं प्रमाणमित्येव प्रागुक्तप्रायत्वेऽपीदं तदर्थकथनपरमित्यदोषः । इदं नाचेतनवशं वस्तुत्वादित्येतत्पूर्वव्याख्याने सर्वज्ञानुमागतमितीदानीन्तनव्याख्याने च किं वैचित्र्यमित्यत आह । नानुमानमिति सूत्रेति । इति पदच्छेदस्येत्यादि वदतेदमुक्तं भवति । महदादीनां प्रकृतिकारणकत्वे प्रत्यक्षागमयोः प्रामाण्यासम्भवेऽपि तत्र भेदानां परिमाणादित्यादिकमनुमानं प्रमाणं भविष्यतीति शङ्कापरिहाराय प्रवृत्त रचनानुपपत्तेरिति सूत्रस्य हीदं नाचेतनवशमिति पूर्वमूलानुसारेण साङ्ख्याचार्योक्तानुमानम् । प्रकृतेर्महदादिकारणत्वे प्रमाणं नाप्रधानस्य स्वातन्त्र्यप्रवृत्तिरूपरचनारूप स्वतन्त्रकारणत्वस्य, महदादिकं न स्वतन्त्राचेतनाधीनोत्पत्तिकं वस्तुत्वात् प्रधानवत् । प्रधानं स्वतन्त्रप्रवृत्तिरहितम् । अचेतनत्वात्तत्वादिवदित्यनुमानाभ्यां प्रतिषिद्धत्वेनानुपपत्तिरिति योजनाशरीरलाभः । सर्वज्ञाभिमतोत्प्रेक्षितया भेदानामित्यादिरूपैतन्मूलानुसारेण तु आनुमानम् । भेदानां परिमाणादित्यादिसाङ्ख्योक्तानुमयाऽवगतं प्रधानरूपमचेतनम् । स्वातन्त्र्येण जगत्कारणं न रचनाशब्दोक्तस्वतन्त्रवृत्तेस्तत्रानुपपत्तेरितीह भाष्ये योजनाशरीरलाभः । तत्र पूर्वयोजनायाम् अनुमानं नेति पदच्छेदाश्रयणेन परोक्तानुमानं प्रमाणं नेति सूत्रखण्डार्थः । एतद्योजनायां त्वानुमानमनुमानोत्प्रेक्षितमचेतनं प्रधानं स्वातन्त्र्येण जगत्कर्तृत्वेनेति तदर्थः । नचैतदर्थद्वयमेकैकयोजनायां लभ्यते । अनुमानपुरस्कारेण प्रामाण्यनिषेधस्यानुमानिकप्रधानपुरस्कारेण जगत्कर्तृतानिषेधस्य च प्रथक्प्रमेयत्वात् । परम् अनुमानमिति सूत्रखण्डस्य न केवलमनुमानं नेति पदच्छेदेन योजना कर्तुं शक्या अपि त्वानुमानं नेति पदच्छेदेनापि सा कर्तुं शक्येत्येवं योजनावैचित्र्यसूचनमेव व्याख्यानान्तरप्रयोजनम् ।

मुखतः प्रमेयभेदप्रतीतावपि पूर्वयोजनास्थप्रतिपक्षस्यैवात्र सूत्रखण्डेनाभिधानादत्रत्यानुमानिके जगत्कर्तृतानिषेधस्य साङ्ख्योक्तानुमानं महदादेः प्रकृतिकारणत्वे प्रमाणं नेत्येतत्पर्यवसायितामाश्रित्यैवानुमाने तत्सिद्धिशङ्कानिरासाय प्रवृत्तरचनेति सूत्रार्थत्वस्य सिद्धत्वात्फलतः प्रमेयस्य योजनाद्वयेऽप्यविशेषात् । तदेतदाह । प्रमेयस्यैक्यादिति । फलतः प्रमेयस्यैकत्वादित्यर्थ इति सुधीभिराकलनीयम् । मूले वैचित्रीतिपदं वैचित्र्यार्थकम् । विचित्रस्य भावो वैचित्र्यमिति विचित्रशब्दाद्भावार्थे गुणवचनब्राह्मणादिभ्यः कर्मणिचेति सूत्रेण ब्राह्मणादेराकृतिगणतया ष्यञि सति कारप्रकारलोपे यस्येतिचेत्यनेन विचित्रशब्दाकारलोपे तद्धितेष्वचामित्यादिवृद्धौ निष्पन्नवैचित्र्यशब्दात्तलंतस्येव ष्यञन्तस्यापि शब्दस्वभावात् क्वचित् स्त्रीत्वेन स्त्रियां षिद्गौरादिभ्यश्चेत्यनेन ङीपि यस्येति चेत्याकारलोपे हल उत्तरस्य तद्धितयकारस्य लोपविधायकेन हलस्तद्धितस्येति सूत्रेण यकारलोपे वैचित्रीति रूपप्राप्तेरित्येवं मूलाशयं स्पष्टयितुमुक्तं वैचित्र्येति । अत्र वैचित्र्येति पाठः स्वरस एव । विचित्रतेति पाठे तु तलन्तस्य स्त्रीत्वेन ष्यञन्तस्यापि स्त्रीत्वसम्भावनां दर्शयितुं वैचित्र्यमित्यस्यविचित्रितेति प्रतिपदमुपात्तमिति वदन्ति । कारणसामग्रीसद्भावादित्येतज्जिज्ञासाधिकरणीयपूर्वपक्षवाक्यगतसामग्रीशब्दव्युत्पादन स्यौचितीत्यादिशब्दवत्कृतत्वेन कारणसामग्रीति स्मृत्यधिकरणीयमूलव्याख्यावसरे कारण पौष्कल्यस्य सामग्रीपदार्थतया व्याख्यातत्वेन चात्र सांमुग्धेनानुवादमात्रं कृतमिति ज्ञेयम् ।





