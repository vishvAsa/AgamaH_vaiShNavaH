+++
title = "०४ प्रधानस्य स्वातन्त्र्ये पयोम्ब्वादि नोपमा"

+++


## ॐ पयोऽम्बुवच्चेत्तत्रापि ॐ

**प्रधानस्य स्वातन्त्र्ये पयोम्ब्वादि नोपमा**

**ॐ पयोऽम्बुवच्चेत्तत्रापि ॐ**

### **सुधा**

यदुक्तमत्र पयोम्ब्वादिवदिति । तदसत् । तत्रापीश्वरप्रेरणाया ‘एतस्य वा अक्षरस्य’ इत्यादिश्रुतिसिद्धत्वात् । अत एव प्रधानस्य परप्रयोज्यत्वे प्रमाणाभावोऽपि परास्त इति । सूत्रे पयोऽम्बुवदित्युक्तेऽपि नोदाहरणमादरणीयम् । स्थलान्तरे सम्भावना व्यभिचारश्च भविष्यत इत्याशङ्कापरिहारार्थस्य ‘व्यतिरेकानवस्थितेश्चानपेक्षत्वात्’ इति उत्तरसूत्रस्यापि व्याख्यानायादिपदप्रयोगः । यद्वा पयोऽम्बुग्रहणमुपलक्षणमित्यभिप्रेत्यादिपदं प्रयुक्तम् । उत्तरसूत्रं तु कैमुत्यार्थम् । चैतनप्रवृत्तेरपीश्वरव्यतिरेकेणानवस्थितेरचेतनप्रवृत्तेस्तदधीनत्वं किमुवाच्यमिति । तद्य्वाख्यानाय चेतनाचेतनस्य चेत्युक्तम् ।

### **शेषवाक्यार्थचन्द्रिका**

पयोऽम्बुनोरनुपमत्वोक्त्यैव पयोऽम्बुवदिति सूत्रव्याख्यानसिद्धेः पयोऽम्ब्वादीत्यादिपदानर्थक्यमित्याशङ्क्य तस्योत्तरसूत्रव्याख्यानार्थत्वान्न तदिति भावेनोत्तरसूत्रव्याख्यानपरतया तद्योजनां दर्शयितुं तत्सूत्रव्यावर्त्यशङ्काप्रदर्शनपूर्वकं तन्निरासकतया सूत्रमुपन्यस्य तद्य्वाख्यानार्थतयाऽऽदिपदं योजयति सूत्र इति ॥ स्थलान्तर इति । गवा जग्धतृणादावित्यर्थः । एवमादिपदस्योत्तरसूत्रव्याख्यानतया योजनायां पयोऽम्बवादि च नोपमा एतत्प्रशास्तिवचनादचेतनस्येत्येतावतैव मूलग्रन्थेन सर्वत्राचेतने व्यभिचारनिराससिध्द्या चेतनस्य तदधीनतावर्णनस्यानपेक्षितत्वा च्चेतन ग्रहणस्यानर्थक्यं भवतीत्यादिपदस्योत्तरसूत्र व्याख्यानतायामपरितोषात्पूर्वसूत्रार्थतामेव तस्याप्युप पादयति यद्वेति । तर्ह्युत्तरसूत्रवैयर्थ्यमित्यतस्तत्प्रयोजनमाह उत्तरेति । कैमुत्यमेव दर्शयति चेतनेति । एवं सूत्रस्यार्थवत्तामुपदर्श्य तद्य्वाख्यानरूपतयोदाहृतभाष्यखण्डसार्थक्यमाह तद्य्वाख्यानायेति ।

### **परिमल **

पयोम्ब्वादीति मूलस्थादिपदं नोत्सूत्रमित्याह सूत्र इति ॥ स्थलान्तर इति । प्रागुक्ततृणायस्कान्तादिरूपस्थलान्तर इत्यर्थः । व्यतिरेकेत्यादिसूत्राणाम् अर्थस्तन्त्रदीपिकायां व्यक्तः । एवं चेत्तर्हि पयोम्ब्वादिवच्चेत्तत्रापीत्येवं सूत्रणीयं न पुनः योगान्तरं कार्यमित्याशयादाह यद्वेति ॥ उत्तरेति । व्यतिरेकेतिसूत्रन्त्वित्यर्थः ।

### **श्रीनिवासतीर्थीया **

अत एव परप्रयोज्यत्वस्योक्तश्रुतिसिद्धत्वादेव ॥ सम्भावनेति । अचेतनस्य स्वातन्त्र्येण प्रवृत्तिरूपस्वार्थसम्भावनेत्यर्थः ।

### **वाक्यार्थरत्नमाला **

तस्योत्तरेति । बुध्या विवेकेनादिपदस्येत्यर्थः ॥ तत्सूत्रेति । उत्तरसूत्रेत्यर्थः । गवा जग्धेति । आदिनाऽयसोग्रहः । चेतनग्रहणस्येति । चेतनाचेतनस्य चेत्यत्र चेतनेत्यर्थः । भवतीत्यादीत्यत्रेतिशब्दस्यैवं रूपेत्यर्थः । तस्य चापरितोषादित्यनेन सम्बन्धः । तस्यापीति । सूत्रे आदिपदसङ्ग्राह्याभावेनाप्रतिभासमानतद्य्वाख्यानप्रकारस्याप्यादिपदेत्यर्थः । तर्हीति । स्थलान्तरेऽसम्भावनादिनिरासाय ह्युत्तरं सूत्रम् । यदि च तन्निरास आदिपदेनैतत्सूत्र एव सिद्धस्तर्हि तद्वैयर्थ्यमेवेत्यर्थः । तद्य्वाख्यानरूपतयेति । उक्तरूपकैमुत्यार्थकसूत्रव्याख्यानरूपतयेत्यर्थः ।





