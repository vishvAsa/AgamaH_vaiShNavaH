+++
title = "१० आत्मनाशार्थं यतमानो न हि दृष्टः"

+++


## स्वनाशार्थं च को यतेत्

**आत्मनाशार्थं यतमानो न हि दृष्टः**

**स्वनाशार्थं च को यतेत्**

### **सुधा**

स्यादेतत् । स्वप्रयोजनमननुसन्धायैव जीवमोक्षार्थं प्रकृतेः प्रवृत्तिः, यथा कृपालुत्वेन भवतामीश्वरस्येत्यत आह स्वनाशार्थं चेति ।

## **अनुव्याख्यानम्**

***.... ...... स्वनाशार्थं च को यतेत् ॥***

न केवलं परप्रयोजनार्था प्रकृतेः प्रवृत्तिर्युज्यते । प्रकृतिलयो हि मोक्षो नाम । न हि कोऽपि कृपालुरात्मनाशार्थं यतमानो दृष्ट इति । यद्यप्यत्रानाधेयातिशयस्य निष्क्रियस्योपकार्यत्वमपि क्वचिन्न दृष्टमित्येव वक्तव्यम् । तथाऽपि तच्छिष्यैरेवोह्यतामिति तदभ्युपगमेन दूषणान्तरमिदमुक्तम् ।

### **शेषवाक्यार्थचन्द्रिका**

ननु ‘स्वनाशार्थं च को यतेदि’ति प्रकृतेः स्वनाशार्थं प्रवृत्त्यसम्भववर्णनमनर्थकम् । न च प्रकृतिप्रवृत्तेः परप्रयोजनार्थत्वासम्भवप्रदर्शनार्थं तदिति वाच्यम् । परप्रयोजनार्थं प्रवृत्तेः स्वसम्बन्ध्युक्तद्विविधप्रयोजनपूर्वकत्वनियत्या तदभावादेव तदभावसिद्ध्या तदर्थमस्यानपेक्षितत्वादित्यतस्तस्य नियमस्य भगवत्प्रवृत्तौ व्यभिचारेण प्रायिकत्वावश्यम्भावेन तदभावेन प्रकृतेः परप्रयोजनार्थं प्रवृत्त्यभावस्यासिद्ध्या तत्सिद्धर्थत्वान् नानुपपत्तिरित्यभिप्रेत्य उक्तनियमाभावशङ्कामुत्थापयति स्यादेतदिति । न केवलं परप्रयोजनार्थेति । स्वप्रयोजनाभावे सति परप्रयोजनार्थेत्यर्थः । ननु च कथं पुरुषमोक्षार्थप्रकृतिप्रवृत्तेः स्वनाशार्थत्वमित्यतस्तद्दर्शयति प्रकृतिलयो हीति । ननु च कृपालुत्वेन परप्रयोजनार्थं प्रवृत्तिवत् तत एव स्वनाशार्थाऽपि प्रकृतेः प्रवृत्तिर्भविष्यतीत्याशङ्क्य परप्रयोजनार्थं प्रवृत्तेरन्यत्र दृष्टतया सम्भावितत्वेन शङ्कास्पदतायामपि स्वनाशार्थं प्रवृत्तेरदृष्टत्वेनासम्भावितत्वान्न शङ्कास्पदत्वमपीति न तच्छङ्कानिरासोऽपि भाष्येऽभिहित इति भावः । अल्पप्रयत्ननिरसनीयशङ्कानिरासाय बहुप्रयत्नानुष्ठानेन प्रसक्तां भाष्यकाराणामचातुरीमाशङ्क्य परिहरति यद्यपीति । अनाधेयातिशयत्वमेव कुत इत्यत उक्तं निष्क्रियस्येति । पुरुषस्तादृश इति भावः ॥ तदभ्युपगमेनेति । उपकार्यत्वाभ्युपगमेनेत्यर्थः । इदमुक्तमिति । परप्रयोजनार्थं प्रकृतेः प्रवृत्तिरिति परकीयशङ्काया निष्क्रियतया अनाधेयातिशयस्योपकार्यत्वानुपपत्तेर्न परप्रयोजनार्थं प्रकृतेः प्रवृत्तिरित्येतावतैव परिहारसम्भवान्मोक्षकाम इत्यादिकं यद्यपि व्यर्थमेव, तथापि स्पष्टत्वात्तच्छिष्यैरेवोह्यतामिति भावेन तदनुक्त्वा तादृशस्याप्युकार्यत्वं चाभ्युपेत्य मोक्षकाम इत्यादिना दूषणान्तरमेवोक्तमित्यर्थः ।

### **यादुपत्यं**

केवलमिति । स्वप्रयोजनाभावेऽपीत्यर्थः ॥ निष्क्रियस्येति । पुरुषस्तु तादृश इति भावः ॥ तदभ्युपगमेनेति । उपकार्यत्वाभ्युपगमेनेत्यर्थः ।

### **श्रीनिवासतीर्थीया **

अनाधेयेति । आत्मन इति शेषः । तथाचान्तःकरणेनात्मनः करणीयो अतिशय पूर्वमप्राप्तः को वाऽस्तीति भावः ॥ तदभ्युपगमेनेति । उपकार्यत्वाभ्युपगमेनेत्यर्थः ।

### **वाक्यार्थरत्नमाला **

उक्तद्विविधेति । दृष्टादृष्टरूपद्विविधेत्यर्थः । तदभावेनेति । दृष्टादृष्टप्रयोजनाभावेनेत्यर्थः । तत्सिध्यर्थत्वादिति । परप्रयोजनार्थप्रवृत्यभावस्य सिध्यर्थत्वादित्यर्थः । प्रकारान्तरेणेति शेषः । केवलं यत्परप्रयोजनं तदर्थेति मूलार्थलाभाय केवलमित्येतद्योजयति । स्वप्रयोजनाभावे सतीति । केवलपरेति मूलपाठेपीयमेव योजना ॥ इत्याशङ्क्येत्यनन्तरं निराकरोति । न हि कोपीतीति । प्रतीकोपादानानन्तरं परमप्रयोजनार्थमित्यादिभाव इत्यन्तो ग्रन्थपातः । अभिहित इति भावेनाह । न हि कोपीतीति पाठो वा टीकायामवधेयः । अन्यादृशोलेखकागतः । उभयत्रापि प्रतीको पादानशून्यत्वात् । निष्क्रियस्येतीति मूलम् । आ इति दोषः । पूर्वोत्तरदलार्थं मिलित्वा आह । परप्रयोजनार्थं प्रकृतेरित्यादिना ।





