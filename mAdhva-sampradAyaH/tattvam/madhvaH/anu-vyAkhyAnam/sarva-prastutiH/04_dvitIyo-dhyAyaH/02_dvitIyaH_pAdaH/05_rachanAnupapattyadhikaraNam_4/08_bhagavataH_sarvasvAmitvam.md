+++
title = "०८ भगवतः सर्वस्वामित्वम्"

+++


## सर्वात्मतन्त्रकामादेः किमुतैव परेशितुः

**भगवतः सर्वस्वामित्वम्**

**सर्वात्मतन्त्रकामादेः किमुतैव परेशितुः**

### **सुधा**

नन्वेवं सत्येकं सन्धि(दि)त्सतो(परं प्रच्य)न्यच्च्यवत इत्यापन्नम् । अचेतनस्य कर्तृत्वं निराकर्तुमात्मन एवेच्छास्वामित्वं न तु मनस इति समर्थितम् । तर्हीश्वरस्यापि कुलालादिमनोवृत्तीच्छां प्रति स्वामित्वं नास्तीति घटादिकर्तृत्वं न स्यात् । तथा चेतरव्यपदेशादित्यधिकरणविरोध इत्यत आह सर्वात्मेति ।

## **अनुव्याख्यानम्**

***सर्वात्मतन्त्रकामादेः किमुतैव परेशितुः ॥***

यदा जीवस्यापि कामादिस्वाम्यं तदा सर्वात्मना तन्त्रमधीनं कामादि यस्यासौ तथोक्तः । सर्वेषामात्मनां तन्त्रं साधनं यः कामस्तस्यादिः कारणं तस्य परेशितुः कामस्वामित्वं किमुतैव वक्तव्यम् । एतदुक्तं भवति । जीवेश्वरौ द्वावपि शरीरमधितिष्ठतः । तत्रेश्वरोऽन्तःकरणं स्पष्टं दृष्ट्वा तत्र ज्ञानेच्छाप्रयत्नरूपा वृत्तीः स्वेच्छाज्ञानप्रयत्नैरुत्पाद्य बाह्यकरणानि चाधिष्ठाय घटाद्युत्पादयति । जीवस्तु तद्दत्तस्वाम्योऽवतिष्ठते । यथोक्तं ‘बुद्धिज्ञानमि’त्यादि । तस्मादीश्वरस्यैव मुख्यं स्वाम्यं कर्तृत्वं च । जीवस्य त्वमुख्यमेवेति । तथा चोक्तम् ‘स्वस्वामिभावो ध्रुव एष यत्र तर्ह्यच्युतेऽसाविति कृत्ययोग’ इति ।

### **शेषवाक्यार्थचन्द्रिका**

नन्विच्छायाः किञ्चिदात्मवशत्वमात्रेणात्मन इच्छास्वामित्वसिद्ध्या प्रकृताक्षेपपरिहारादीश्वरस्य सर्वात्मना कामादिनियामकत्ववर्णनमनर्थकमित्यतोऽस्येश्वरस्य घटादिकर्तृतासमर्थनार्थत्वान्न तदिति भावेन तदुपपादकतया तद्योजयितुं तस्य कर्तृत्वानुपपत्तिशङ्कामुत्थापयति नन्विति ॥ स्वामित्वं नास्तीति । कुलालादीनामेव तदीयमनोवृत्तीच्छां प्रति स्वामित्वेनेश्वरस्य कुलालादिमनोवृत्तीच्छां प्रति स्वामित्वाभावादित्यर्थः । कर्तृत्वं न स्यादित्युपलक्षणम् । कुलालादीनामेव कर्तृत्वं स्यादित्यपि द्रष्टव्यम् । उभयत्रापीष्टापत्तिं निरस्यति तथा चेति । तत्र घटादावपि जीवानां न मुख्यकर्तृत्वं किन्तु ईश्वरस्यैवेति समर्थितत्वादिति भावः । नन्वीश्वरस्य कुलालादिमनोवृत्तिरूपकामं प्रति कथं कैमुत्येन स्वामित्वसिद्धिस् तत्सूचकाभावाद् इत्यत कुलालादिमनोवृत्तिकामं प्रति कुलालादीनां स्वामित्वस्यैव तत्सूचकत्वान्नानुपपत्तिरिति भावेनापेक्षितकैमुत्यसूचकप्रदर्शनपूर्वकं कैमुत्यसमर्पकतया योजयति यदेति ॥ सर्वात्मनेति । सृज्यत्वादिसर्वप्रकारेणेत्यर्थः । सर्वप्रकारेण स्वामित्वमपीश्वरस्य न यत्किञ्चिन्मनोवृत्तीच्छां प्रत्येवेति मन्तव्यम् । किन्तु सर्वात्ममनोवृत्तिरूपकामं प्रत्यपीत्यर्थविशेषसमर्पकतयाऽपि तदेव योजयति सर्वेषामिति । साधनमित्यतःपूर्वं घटादिप्रवृत्ताविति शेषः । ननु कुलालादिशरीरेऽसत ईश्वरस्य कथं तदीयमनोवृत्तिरूपकामस्वामित्वं येन घटादीन्प्रति तस्य कर्तृत्वं स्यात् । तत्र सत्त्वेन तत्स्वामितयेश्वरस्य तत्कर्तृत्वेऽपि वा कथं तस्यैव घटादीन्प्रति मुख्यं कर्तृत्वमुभयोरपि कामस्वामितया स्वामित्वे विशेषाभावेन तत्प्रयुक्तकर्तृताया अप्येकरूपत्वस्यैव न्याय्यत्वात् । तथा च नेतरव्यपदेशादित्यधिकरणविरोधपरिहार इत्यत आह एतदुक्तं भवतीति । शरीरं कुलालादिशरीरमित्यर्थः । स्यादेवं यदीश्वरस्येच्छाज्ञानप्रयत्नैर्जीवशरीरे ज्ञानेच्छाप्रयत्नोत्पादकत्वं सिद्धं स्यात्तदेव कुत इत्यत आह यथोक्तमिति । आदिपदेनासम्मोह इत्यादिकस्य ‘भवन्ति भावा भूतानां मत्त एव पृथग्विधा’ इत्यन्तस्य वाक्यस्य सङ्ग्रहः । अत्रेच्छाप्रयत्नयोरुपलक्षणया बुद्ध्यादिग्रहणम् । अन्यथा भावा इति सर्वसङ्ग्राहकपदास्वारस्यप्रसङ्गादतोऽस्य प्रकृतसङ्गतिरिति ध्येयम् । जीवस्यामुख्यकर्तृत्वमीश्वरस्यैव च मुख्यकर्तृत्वमित्यत्र भागवतसम्मतिमाह तथा चोक्तमिति । तद्वाक्यं पठति स्वस्वामिभाव इति । रहूगणं प्रति भरतवाक्यमिदम् । स्वस्वामिभावोऽच्युते हरावेव ध्रुवो मुख्योऽन्यत्र तु भृत्यतैव । नन्वेवं तर्हि देवेषु श्रुत्यादिप्रसिद्धः स्वस्वामिभावः कथमित्यत उक्तं यत्रेति । यत्र देवेष्वेषः श्रुत्याद्युदितः स्वस्वामिभावस् तर्हि तत्रासावच्युते सत्येव, तत्प्रेरणयैवेति यावत् । यत्र यस्मादेवं तर्हि तस्मादेषस् त्वदादौ मानुषे दृश्यमानः स्वस्वामिभावोऽध्रुवोऽमुख्यो व्यावहारिक इति तस्मादीश्वरादन्यत्र कृत्ययोगः कृतेः कर्तृत्वस्य अयोगो मुख्यतो घटना नेत्यर्थः । यथोक्तम् । ‘स्वामित्वं तु हरेरेव मुख्यमन्यत्र भृत्यता । देवेषु तन्नियत्या च त्वदादौ व्यावहारिकमि’ति । यद्वा यत्र यद्येष स्वस्वामिभावो ध्रुवः सत्य इति त्वयोच्यते तर्ह्यसावच्युते हरावेव मुख्य इत्युच्यताम् । एष सर्वेश्वर इति श्रुतेः । न त्वयि तवास्मास्वेकत्वाद्भृत्यत्वमेव मुख्यम् । तदप्युक्तं ‘स्वामित्वं तु हरेरेव मुख्यमन्यत्र भृत्यते’ति । एष राजा दण्डनायेति वचनादच्युते मुख्यत्वं कथमत्राह इतीति । ‘मम स्वामी हरिर्नित्यं सर्वस्य पतिरेव चे’ति स्मृतेः । सन्ध्योपासनादिवन्मम स्वामी हरिरितीति कर्तव्यतालक्षणो योग उपासनं हरावेव विहितमिति यस्मात्तस्मादिति शेषः । ध्रुव इति विशेषणाद् ध्रुवत्वस्यैव न्याय्यत्वाच्चेति ।

### **परिमल **

सं(दि)धित्सत इति । सं(दा)धातुमिच्छत इत्यर्थः । घटादिकर्तृत्वं न स्यादिति । घटादिकृतीच्छास्वामित्वस्यैव घटादिकर्तृत्वोपयोगित्वात् । तस्य च कुलालादिमात्रनिष्ठत्वप्राप्तेरिति भावः ॥ इत्यधिकरणेति । जन्माधिकरणोक्तमीशस्य सर्वकर्तृत्वं युक्तम् उतायुक्तमिति विशये जीवस्य महदादावपि कर्तृत्वेऽनुभवविरोधेन तत्रेशस्य कर्तृत्वेऽपि न घटादौ । तत्र कुलालादेरेव कर्तृत्वेऽनुभवसिद्धे सति ईशस्यापि कर्तृत्वोपगमे गौरवान्न प्राप्ते जीवस्यैव स्वतन्त्रकर्तृत्वे हिताकरणाहितकरणकृत्स्नप्रसक्त्यादिदोषप्राप्तेर् अचिन्त्यशक्त्युपेतो भगवानेव घटादिकार्येप्यनन्याधीनकर्ता न जीव इति युक्तं विष्णोः सर्वकर्तृत्वमिति प्रागुक्तत्वादिति भावः ॥ सर्वात्मनेति । अनन्यापेक्षयेत्यर्थः । प्रकृतत्वाज्जीवाधीनकार्यमात्रहेतुत्वपरतयाऽपि व्याचष्टे सर्वेषामिति । यद्वा कामादेर्जीवानुबन्धित्वाप्रतीतेर् योजनान्तरमाह सर्वेषामिति । साधनमिति । घटादिकार्यसाधनमित्यर्थः । अस्मिन्नर्थे संमतिमाह यथोक्तमिति । ‘बुद्धिर्ज्ञानमसंमोहः क्षमा सत्यं दमः शमः । सुखं दुःखं भवो भावो भयं चाभयमेव च । अहिंसा समता तुष्टिस्तपो दानं यशोऽयशः । भवन्ति भावा भूतानां मत्त एव पृथिग्विधा’ इति दशमगीतायां कामादिवृत्त्यादीनामपीशकारणकत्वमुक्तमित्यर्थः । इच्छाकृत्योरपि अत्रोपलक्षणादिति वा, भावा इत्यत्र ग्रहणादिति वाऽभिप्रायः ॥ अमुख्यमिति । इच्छास्वामित्वं कर्तृत्वं चेत्यनुषङ्गः ॥

तथा चोक्तमिति । पञ्चमस्कन्धे दशमेऽध्याये रहूगणं प्रति ब्रह्मकुलोत्पन्नेन जडभरतेन ईशस्य मुख्यकर्तृत्वं जीवस्यामुख्यकर्तृत्वमुक्तमित्यर्थः । एषः स्वामिनः मे शासनं किमिति त्वं नानुवर्तस इति मां प्रति त्वयोक्तः स्वस्वामिभावः भृत्यस्वामिसम्बन्धः, ध्रुवः स्थिरः कदाऽप्यनिवर्त्यो ऽत एव मुख्योऽत्र यद्यभिमतस् तर्ह्यसौ स्वामिभावो ऽच्युते हरौ वर्तते । मुख्यस्वामित्वं हरौ, अन्यत्र त्वदादिजीवेषु भृत्यत्वमेवेत्यर्थः । येन त्वयि स्वामित्वभ्रमेण भर्तुर्ममाज्ञामति वर्तस इति मामब्रवीरिति भावः । उक्तं हि । ‘स्वामित्वं तु हरावेव मुख्यमन्यत्र भृत्यते’ति । कुत एवं हरावेव मुख्यस्वामित्वमित्यतो मुक्तिहेतुध्यानविषयत्वादिति भावेनोक्तम् इतिकृत्ययोग इति । इति कृत्यः=इति कर्तव्यभूतः । साधनभूत इति यावत् । मोक्षेति योग्यतयान्वेति । योगः ध्यानम् । विषयविषयिणोरभेदोपचारेणायं निर्देशः । हेतुगर्भमिदम् । ‘मम स्वामी हरिर्नित्यमि’त्येवंरूपमुक्तिहेतूपासनाविषयत्वाद्धरौ स्वामिभावो मुख्यः, अन्यत्र भृत्यभाव एवेति तात्पर्यार्थः ।

### **यादुपत्यं**

तथा चेतरेति । तत्र घटादावपि जीवानां न मुख्यकर्तृत्वं किन्त्वीश्वरस्यैवेति समर्थितत्वादिति भावः । सर्वात्मनेति । स्रष्टृत्वादिसर्वप्रकारेणेत्यर्थः । इदमपि नैकस्मिन् जीवे किन्तु सर्वेष्वपीत्यर्थपरतयाऽपि मूलं योजयति सर्वेषामात्मनामिति । साधनमित्यतः पूर्वं घटाद्युत्पत्ताविति शेषः । ईश्वरस्यैव सर्वात्मना ज्ञानादिस्रष्टृत्वमित्यत्र भगवद्गीतासंमतिमाह यथोक्तमिति । ‘बुद्धिर्ज्ञानमि’त्यादीत्यादिपदेन ‘भवन्ति भावा भूतानां मत्त एव पृथग्विधा’ इत्यन्तस्य ग्रहणम् । अत्रेच्छाप्रयत्नावप्युपलक्षणया विवक्षितौ । अन्यथा ‘भावा’ इति सर्वसंग्राहकपदास्वारस्यात् । अतः प्रकृतसङ्गतिरिति ध्येयम् । जीवस्य त्वमुख्यमेवेत्यत्र भागवतसम्मतिमाह तथा चोक्तमिति ॥ स्वस्वामिभाव इति । रहूगणं प्रति भरतवाक्यमिदम् । ‘स्वस्वामिभावोऽच्युते हरावेव ध्रुवो मुख्यः । अन्यत्र तु भृत्यतैव । नन्वेवं देवेषु श्रुत्यादिप्रसिद्धः स्वस्वामिभावः कथमित्यत उक्तं यत्रेति । यत्र देवेष्वेषः श्रुत्या द्युदितः स्वस्वामिभावस्तर्हि तत्र असौ अच्युते सत्येव तत्प्रेरणयैवेति यावत् । यस्मादेवं तर्हि तस्मादेष त्वदादौ मानुषे दृश्यमानः स्वस्वामिभावोऽध्रुवोऽमुख्यो व्यावहारिक इति तस्मादीश्वरादन्यत्र कृत्ययोगः कृतेः कर्तृत्वस्यायोगो मुख्यतो घटना नेत्यर्थः । यथोक्तम् । ‘स्वामित्वं तु हरेरेव मुख्यमन्यत्र भृत्यता । देवेषु तन्नियत्या च त्वदादौ व्यावहारिकमिति’ ।

### **श्रीनिवासतीर्थीया **

नास्तीति । कुलालादेरेव तत्स्वामित्वादिति भावः ॥ प्रयत्नैरिति । निमित्त कारणभूतैरित्यर्थः ॥ यथोक्तमिति । तत्र ‘भवन्ति भावा भूतानां मत्त एव पृथग्विधा’ इत्युक्तेरिति भावः ।

### **वाक्यार्थरत्नमाला **

वक्ष्यमाणत्वदादावित्यत्रत्यत्वच्छब्दार्थज्ञानार्थं ययोः संवादो तौ व्यनक्ति । रहुगणं प्रतीति । तन्नामकराजानं प्रतीत्यर्थः । भरतो जडः । स्वस्वामिभावो ध्रुव इति भागवतवाक्यव्याख्यानं शोध्यमस्ति । न्यायत्वाच्चेतीति पाठः ।





