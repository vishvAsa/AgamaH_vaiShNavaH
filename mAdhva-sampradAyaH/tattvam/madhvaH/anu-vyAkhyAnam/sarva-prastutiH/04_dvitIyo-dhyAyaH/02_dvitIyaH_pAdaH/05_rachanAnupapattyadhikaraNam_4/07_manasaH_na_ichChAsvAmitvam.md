+++
title = "०७ मनसः न इच्छास्वामित्वम्"

+++


## इच्छास्वामित्वमेवोक्तमिच्छावत्त्वं न चापरम्

**मनसः न इच्छास्वामित्वम्**

**इच्छास्वामित्वमेवोक्तमिच्छावत्त्वं न चापरम्**

### **सुधा**

नन्वस्तु कामस्वामित्वमात्मन एव मा भूच्च मनसः । तथाऽपि पूर्वोत्तरविरोधस्तदवस्थ एव । इच्छास्वामित्वाभावेऽपि यादृशतादृशस्येच्छावत्त्वस्य मनस्यङ्गीकृतत्वादित्यत आह इच्छेति ।

## **अनुव्याख्यानम्**

***इच्छास्वामित्वमेवोक्तमिच्छावत्त्वं न चापरम् ॥***

अचेतनेच्छापगतेत्यादाविच्छास्वामित्वमेवेच्छावत्त्वमुक्तम् । न चापरमिच्छोपादानत्वलक्षणम् । एतदुक्तं भवति । स्यादत्र पूर्वापरविरोधः । यदि यदेवेच्छावत्त्वं प्राङ्मनसो निषिद्धं तदेवात्र पुनरङ्गीक्रियेत । न चैतदस्ति । पूर्वं हीच्छास्वामित्वलक्षणमिच्छावत्त्वमात्मन एव न त्वचेतनस्येत्युक्तम् । तस्यैव कर्तृत्वोपयोगात् । श्रुत्यर्थतया त्विच्छोपादानत्वलक्षणमिच्छावत्त्वमिदानीं मनसोऽभ्युपगम्यत इति कुतो विरोध इति ।

### **शेषवाक्यार्थचन्द्रिका**

नन्विच्छावत्त्वस्येच्छास्वामित्वरूपत्ववर्णनमुत्तरत्र क्रियते तदनर्थकम् । न च ‘अचेतनेच्छापगते’त्यादावन्तःकरणे निषिद्धमिच्छावत्त्वमिच्छास्वामित्वलक्षणमिति ज्ञापनार्थत्वान्न तदिति वाच्यम् । तज्ज्ञापनस्यापि निष्प्रयोजनत्वादित्यतः कामद्वैविध्यवर्णनपर’स्योभयात्मकता यतः’ इत्यस्य ग्रन्थ‘स्याचेतनेच्छापगते’त्येतद्ग्रन्थेन विरोधपरिहारार्थत्वान्न तदिति भावेन विरोधशङ्कापरिहारकतया तद्योजयितुं तामुत्थापयति नन्विति ॥ यादृशतादृशस्येति । इच्छोपादानत्वलक्षणस्येत्यर्थः । पूर्वं च तस्य निषिद्धत्वादिति भावः । ननु मनस इच्छावत्त्वस्येच्छोपादानरूपत्वेन इच्छास्वामित्वरूपत्वाभावात्कथ‘मिच्छास्वामित्वमेवोक्तमिच्छावत्त्वं न चापरम्’ इत्यवधारणमित्यतोऽपेक्षिताध्याहारेण वाक्यं योजयति अचेतनेति । नन्वचेतनेच्छापगतेत्यादाविच्छास्वामित्वमेवेच्छावत्त्वमुक्तं न त्विच्छोपादनत्वमिति कुतो निश्चेतुं शक्यते नियामकाभावात् । कथं चैतावताऽपि विरोधपरिहार इत्यतो नियामकं वदन्विरोधपरिहारप्रकारमाह इदमुक्तं भवतीति ॥ प्रागिति । अचेतनेच्छापगतेत्यादावित्यर्थः । अत्रेति । ‘उभयात्मकता यतः’ इत्यत्रेत्यर्थः ॥ तस्यैवेति । इच्छास्वामित्वलक्षणस्येच्छावत्त्व स्यैवेत्यर्थः । य इच्छति स एव प्रवर्तत इति हि सर्वसम्मतम् । न तु यदिच्छा भवति तत्प्रवर्तत इति नेच्छोपादानत्वं कर्तृत्वोपयोगि, किन्तु तत्स्वामित्वमिति भावः ॥ श्रुत्यर्थतयेति । ‘कामः सङ्कल्प’ इत्येतच्छत्यर्थतयेत्यर्थः ।

### **परिमल **

श्रुत्यर्थतयेति । कामः सङ्कल्प इत्यादिश्रुत्यर्थतयेत्यर्थः ।

### **श्रीनिवासतीर्थीया **

अङ्गीकृतत्वादिति । तथा च न जडस्यान्तःकरणस्येच्छावत्त्वमिति तु युक्तमेवत्यर्थः । तस्यैव इच्छास्वामित्वस्यैव । श्रुतीति । ‘कामः सङ्कल्प’ इतीत्यन्वयः ।

### **वाक्यार्थरत्नमाला **

न तु यदिच्छा भवतीति । यदिच्छाकारेण परिणतं भवतीत्यर्थः ।

  

------------------------------------------------------------------------

इच्छास्वामित्वमेवोक्तमिच्छावत्त्वं न चापरम्

**इच्छास्वामित्वमेवोक्तमिच्छावत्त्वं न चापरम्**

### **सुधा**

यद्वा कामस्य द्वैविध्येन मनसोऽपि कामवत्त्वात्कर्तृत्वमुपपत्स्यत इत्यत आह द्वैविध्येऽपीति । द्वयोः कामवत्त्वेऽपि कामस्वामित्वमात्मन एव न तु मनसः । निरपवादसाक्ष्यनुभवसिद्धत्वात् । मनसस्तु कामोपादानत्वमेवेति । ततः किमित्यत आह इच्छेति । इच्छास्वामित्वलक्षणमेवेच्छावत्त्वं प्राक् कर्तृत्वोपयुक्तमुक्तम् । न पुनरिच्छापादानत्वलक्षणम् । यो हीच्छति स प्रयतते न तु यदिच्छा भवति तदिति । तस्मादिच्छास्वामित्वाच्चेतनस्यैव कर्तृत्वं नाचेतनस्य । तस्येच्छोपादानत्वेऽपीच्छास्वामित्वाभावादिति ।

### **शेषवाक्यार्थचन्द्रिका**

एवमुभयात्मकता यत इति कामद्वैविध्यवर्णनस्याचेतनेच्छापगतेत्यादिपूर्वग्रन्थेन विरोध शङ्कानिवर्तकतया द्वैविध्येऽपीति भाष्यं व्याख्यातम् । इदानीं द्वैविध्यवर्णनेन प्रसक्ताचेतनकर्तृकत्व निरासाक्षेपपरिहारकतयाऽपि तद्य्वाख्यातुं तदाक्षेपशङ्कामुत्थापयति यद्वेति ॥ साक्ष्यनुभवेति । अहं कामय इति साक्ष्यनुभवेत्यर्थः । ननूक्तानुभवस्य भ्रमत्वाद्य्ववहारमात्रत्वाद्वा न साधकत्वमित्यतो बाधकाभावान्न भ्रमत्वादीत्याशयेनोक्तं निरपवादेति । हेतुगर्भं चेदं विशेषणम् । न च कौटस्थ्यमेव बाधकमिति वाच्यम् । तद्विधातकस्येच्छोपादानत्वस्यानभ्युपगमात् । अभ्युपगतस्य च कामस्वामित्वस्य तदविघातकतायाः प्रागुपपादितत्वेन तदप्रसङ्गादिति भावः । उपयोगमेवोपपादयति यो हीति । अनुपयोगमप्युपपादयति नत्विति ॥

### **परिमल **

अव्यवहितपूर्वग्रन्थसङ्गततयेदानीं योजयति यद्वा कामस्येति ।

### **श्रीनिवासतीर्थीया **

स्वामित्वं स्वामितया कर्तृत्वमित्यर्थः । साक्ष्यनुभवेति । कामये इत्येवं रूपेत्यर्थः । इच्छावत्त्वस्य कर्तृत्वोपयुक्ततामुपपादयति यो हीति । इच्छति इच्छावान्भवति । यतते । यत्नवत्त्वमेव कर्तृत्वमिति हृदयम् । न पुनरित्युक्तमुपपादयति नत्विति ॥ यदिति । यदिच्छाऽभिन्नं भवति तत्र प्रयतते, यत्नवत् कर्तृ न भवतीत्यर्थः । ततश्चान्तःकरणस्य तु इच्छोपादानत्वेनेच्छाऽभिन्नत्वाङ्गीकारान्न तद्वत्त्वेन कर्तृत्वमिति भावः ।

### **वाक्यार्थरत्नमाला **

तद्य्वाख्यातुमिति । उपलक्षणं चैतत् । अचेतनेच्छापगतेत्यादाविच्छावत्वं निषिद्धमिति वाच्ये निषेध्यत्वेनोक्तमिति उक्तपदं किमर्थमिति उक्तपदास्वारस्यं च पूर्वपक्षे भवतीत्यतोऽपीत्यपि द्रष्टव्यम् ।

