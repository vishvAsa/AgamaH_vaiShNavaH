+++
title = "०२ आकाशस्यापि सत्वमङ्गीकार्यमेव"

+++


## यद्याकाशस्य सत्वं न कुत एव नरादिषु

**आकाशस्यापि सत्वमङ्गीकार्यमेव**

**यद्याकाशस्य सत्वं न कुत एव नरादिषु**

### **सुधा**

भवेदिदं यद्याकाशस्य सत्वं स्यात् । न चैतदस्ति । मूर्ताभावत्वादाकाशस्य । भावत्वं हि सत्वमत्र विवक्षितम् । सस्वरूपत्वेऽपि वा सत्वे, अभावो निःस्वरूप इत्यङ्गीकृतमित्याशङ्क्याह यदीति ।

## **अनुव्याख्यानम्**

***यद्याकाशस्य सत्वं न कुत एव नरादिषु ॥***

यद्याकाशस्य सत्वं नास्तीत्यङ्गीकृत्य प्रत्यनुमानेऽतिप्रसङ्गानुमाने च दृष्टान्तस्य साधनवैकल्यं स्वानुमानस्यानैकान्तिकत्वताभावश्चोच्यते । तदा देहादिषु सत्वं कुत एव सिद्धमिति बूमः । तथा च परकीयस्यापि दृष्टान्तस्य साधनवैकल्यं स्यात् । यदि च विधिमुखप्रत्ययवेद्यत्वाद्देहादीनां भावत्वं प्रमाविषयत्वात्सत्वं चोच्यते । तदाऽऽकाशेऽपि समानमिति ।

### **शेषवाक्यार्थचन्द्रिका**

इदमिति । सत्प्रतिपक्षत्वादिकमित्यर्थः । अस्तु मूर्ताभावत्वमाकाशस्य, तथापि सस्वरूपत्वरूपसत्वस्य तत्र सत्वात्कथं तन्निषेध इत्यतो भवेदेवं यदि सस्वरूपत्वं सत्वं स्यान्न चैवं किन्तु भावत्वमेव । न चैतत्तस्य सम्भवतीति युक्तस्तन्निषेध इत्याह भावत्वमिति । अत्र क्षणिकत्वसाधन इत्यर्थः । अङ्गीकृत्य च सस्वरूपत्वमभावस्येदमुक्तम् । वस्तुतस्तु तस्य निःस्वरूपत्वेनाङ्गीकृतत्वान्न सस्वरूपत्वमपीति युक्तस्तन्निषेधोऽपीत्याह सस्वरूपत्वेऽपि वेति ॥ प्रमाविषयत्वादिति । निःस्वरूपे प्रमाणप्रवृत्त्यनुपपत्तेस्तद्विषयत्वेन सस्वरूपत्वसिद्धिरिति भावः ॥

### **परिमल **

प्रत्यनुमान इति । यत्सत्तदक्षणिकमिति प्रत्यनुमाने फलादिकं परिमाणभेदरहितमित्युक्तातिप्रसङ्गानुमाने चेत्यर्थः ॥ स्वानुमानस्त । यत्सत्तत्क्षणिकमिति सौगतानुमानस्येत्यर्थः ॥ परकीयस्यापीति । सौगतोक्तस्यापि देहदीपफलादेरित्यर्थः । सत्वं चोच्यत इत्यत्र सत्वं नाम सस्वरूपत्वं ज्ञेयम् ।

### **यादुपत्यम्**

प्रमाविषयत्वात्सत्वमिति । सस्वरूपत्वरूपं सत्वमित्यर्थः ।

### **श्रीनिवासतीर्थीया **

अभावो निस्स्वरूप इतीति । प्रमित्यविषय इत्यर्थः । तथा चाभावरूपेऽत एव निस्स्वरूपे आकाशे सस्वरूपत्वरूपं सत्वं नास्तीति भावः ।

### **वाक्यार्थरत्नमाला **

सत्प्रतिपक्षत्वादिकमित्यर्थ इति । आदिनाऽतिप्रसङ्गानुमानस्य परानुमाने आकाश अनैकान्त्यस्य च सङ्ग्रहः । सस्वरूपत्वेऽपि वेतीति । सत्वे सस्वरूपत्वरूपे वाङ्गीकृतेपीत्यर्थः । सामानाधिकरण्येनाभेदप्राप्तेः ।

