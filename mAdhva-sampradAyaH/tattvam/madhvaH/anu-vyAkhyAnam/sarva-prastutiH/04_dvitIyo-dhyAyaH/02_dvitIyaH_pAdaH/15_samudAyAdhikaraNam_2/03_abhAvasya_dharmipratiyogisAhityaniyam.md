+++
title = "०३ अभावस्य धर्मिप्रतियोगिसाहित्यनियम आवश्यकः"

+++


## सधर्मिप्रतियोगित्वमभावस्य नियामकम्

**अभावस्य धर्मिप्रतियोगिसाहित्यनियम आवश्यकः**

**सधर्मिप्रतियोगित्वमभावस्य नियामकम्**

### **सुधा**

प्रमाणान्तरेणाकाशस्याभावत्वं वारयितुमुपोद्घातमाह सधर्मीति ।

## **अनुव्याख्यानम्**

***सधर्मिप्रतियोगित्वमभावस्य नियामकम् ।***

यत्राभावः स धर्मी । यस्याभावः स प्रतियेगी । तदुभयवत्त्वमभावस्य नियामकं व्यापकम् । योऽभावः स सर्वोऽपि धर्मिप्रतियोगिसहित एव । यथा घटाद्यभावः । स हि भूतलादिधर्मिणा घटादिप्रतियोगिना चोपेत एवेति ।

### **शेषवाक्यार्थचन्द्रिका**

प्रमाणान्तरेति । आकाशो नाभावः, धर्मिप्रतियोगिनौ विना प्रतीयमानत्वाद्रूपादिवदित्यनुमानेनेत्यर्थः ॥ वारयितुमिति । ‘अधर्मिप्रतियोगित्वमाकशस्यावगम्यत’ इत्यादिनेति शेषः । तर्ह्यस्य ग्रन्थस्य तद्ग्रन्थान्तर्येणैव भाव्यं, तत्कथं पूर्वत्वमित्यत उपोद्घतसङ्गत्या तदुपपत्तिरिति भावेनोक्तम् उपोद्घातमिति । ननु धर्मिप्रतियोगिनोः को भेदो येन पृथगुपादानम् । किञ्चेदं धर्मिप्रतियेगिनोरभावनियामकत्वमित्यतो धर्मिप्रतियोगिनोर्भेदं दर्शयन्नेव नियामकत्वं व्याख्याति यत्रेत्यादिना । मूले अभावपदं भावप्रधानमित्यभिप्रेत्योक्तं व्याप्यव्यापकभावमेव स्फोरयति योऽभाव इति ॥

### **वाक्यार्थरत्नमाला **

प्रमाणान्तरेणेतीति प्रतीकोपादानं मूलानुसारि । मूलकोशे चास्ति । धर्मिप्रतियोगिमत्वस्याभावत्वव्यापकत्वं विना योऽभाव इत्यादि व्याप्तेरलाभाभिप्रायेण भावप्रधानमित्यभिप्रेत्येत्युक्तम् ।

