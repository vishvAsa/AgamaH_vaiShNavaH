+++
title = "०७ न दुःखाभावः सुखम्"

+++


## दिक्सुखे च खदृष्टान्ताद्भावौ सच्चेत्क्वचिद्भवेत्

**न दुःखाभावः सुखम्**

**दिक्सुखे च खदृष्टान्ताद्भावौ सच्चेत्क्वचिद्भवेत्**

### **सुधा**

दुःखाभावं सुखं चाहुरिति यदनूदितं तन्निराकरोति दिगिति ।

## **अनुव्याख्यानम्**

***दिक्सुखे च खदृष्टान्ताद्भावौ सच्चेत्क्वचिद्भवेत् ।***

खदृष्टान्तादित्याकाशस्य भावत्वे यो न्यायोऽभिहितस्तस्मादिति हेत्वतिदेशः । धर्मिप्रतियोगिनिरपेक्षमेव विधिरूपेण प्रतीयमानत्वादित्यर्थः । सद्भावः क्वचिद्भवेच्चेत्तद्दृष्टान्तेनेति शेषः । अनेनान्यथा रूपादीनामपि भावत्वं न स्यादविशेषादिति बाधकं सूचयति । यद्यपि दिशो नाकाशाद्भिद्यन्ते । तथाऽप्याकाशस्य भागसद्भावं ज्ञापयितुं तासां ग्रहणम् । एकवचनं तु जात्यभिप्रायम् । एतेनाकाशे चाविशेषादिति सूत्रं प्रकारान्तरेण व्याख्यातं भवति । आकाशादीनां भावत्वसमर्थनेन पञ्चस्कन्धात्मकं विश्वमिति निरस्तम् । आत्मनो ज्ञानात्मकत्वं तु नास्माकम् अनिष्टम् (विरुद्धम्) । क्षणभङ्गिताया निरस्तत्वात् । ज्ञानस्यपि ग्राहकतायाः परेणाभ्युपगतत्वात् । मोक्षस्तु चतुर्थे परीक्षिष्यते ॥

### **शेषवाक्यार्थचन्द्रिका**

‘दिक्सुखे च खदृष्टान्ताद्भावावि’ति मूले खदृष्टान्तादित्यस्य खदृष्टान्तेनेत्यभिप्रायकत्वे मूले हेत्वनुक्तिप्रसङ्गः । आकाशभावतायाः परासम्मतत्वेन तस्य दृष्टान्तत्वानुपपत्तिश्च भवतीत्यतो नेदं दृष्टान्ताभिधानं, किन्तु हेत्वतिदेश एवेति न कोऽपि दोष इत्यभिप्रेत्य तत्परतया तद्योजयति खदृष्टान्तादितीति । तमेवाभिनयेन दर्शयति धर्मीति । तर्हि भाष्ये दृष्टान्तानभिधानप्रसङ्गो दोष इत्याशङ्क्य सच्चेत्क्वचिद्भवेदित्येतदेव तदभिधानमिति न तदनभिधानप्रसङ्गोऽपीत्यभिप्रेत्य तत्समर्पकतया तद्योजयति सद्भाव इत्यादिना । तर्हि रूपादिदृष्टान्तेनेत्येव वक्तव्यं, किमनया वक्रोक्त्येत्यतो विपक्षे बाधकसूचनद्वाराऽप्रयोजकताशङ्कानिरासार्थत्वान्न तदुक्तेरानर्थक्यमित्याशयेन तथोक्तेः प्रयोजनमाह अनेनेति ॥ नाकाशाद्भिद्यन्त इति । आकाशभाग एव दिशो न तु न्यायमत इव तस्मादर्थान्तरमित्यर्थः । ततश्चाकाशस्य भावत्वसाधकपूर्वग्रन्थेनैव तद्भागरूपदिशामपि भावत्वसिद्धेः पृथक् तद्भावत्वसाधनमनर्थकमित्याशयः । आकाशस्य सभागत्वे वादिनां विप्रतिपत्तेस्तन्निरासाय सभागत्वप्रतिपादन एव तात्पर्याद्भावत्वसाधने तात्पर्याभावान्नानर्थक्यमिति परिहरति तथाऽपीति ॥ एतेनेति । खदृष्टान्तादित्यादिभाष्येणेत्यर्थः ॥ प्रकारान्तरेणेति । ‘आकाशस्याविशेषतः। अविशेषोऽखिलस्यापि सत्त्वात्किन्नानुमीयत’ इति प्राचीनव्याख्यानापेक्षयाऽऽकाशे भावत्वसाधको यो न्यायस्तस्य सुखेऽप्यविशेषान्न सुखमभावरूपमिति प्रकारान्तरेण व्याख्यातं भवतीत्यर्थः । ननु ‘पञ्चस्कन्धात्मना स्थितमि’ति प्रागनूदिताया विश्वस्य पञ्चस्कन्धात्मताया अनिरासाद्भाष्ये न्यूनत्वमित्याशङ्क्याकाशादीनां भावत्वसमर्थनपरपूर्वभाष्येणैव तन्निराससिद्धेः किं पृथक् तन्निरासेनेत्यभिप्रेत्य पृथक् तदनिरासो भाष्यकाराणामित्याशयेन भावत्वसमर्थनपरपूर्वभाष्येणैव तन्निराससिद्धिमाह आकाशादीनामिति । ननु च सन्तन्यमानं ज्ञानमेवात्मेति ‘अरूपज्ञानसन्ततिमि’ति पूर्वपक्षग्रन्थे सूचिताया आत्मनो ज्ञानरूपताया अनिरासाद्भाष्ये न्यूनत्वमेवेत्यतस्तस्याः स्वसम्मतत्वेनानिरासोपपत्तेर्न न्यूनतेत्यभिप्रेत्य तस्य अविरुद्धतामाह आत्मन इति ।

ननु तथाऽपि ‘आत्मानं च क्षणस्थितमि’त्यनूदिताया आत्मक्षणिकतायाः स्वसम्मतत्वाभावेन निराकार्यत्वात्तदनिरासान्न्यूनत्वमेव भाष्य इत्याशङ्क्य तस्या अप्युत्तरोत्पादे चेति सूत्रव्याख्यानावसरे ‘अतो ज्ञातं मयेत्यादि न ज्ञेयमनुमा कुत’ इत्यादिना आत्मानात्मप्रपञ्चसाधारण्येन निरस्तत्वान्न पुनस्तन्निरासापेक्षेत्याशयेनाह क्षणेति । नन्वात्मनो ज्ञानरूपताया उभयसम्मतत्वात्तत्र विवादासम्भवेऽपि स्वमते ज्ञानरूपस्यात्मनो ग्राहकताऽप्यस्ति न तु परमत इत्यस्त्येव विप्रतिपत्तिविषय इत्यत आलयज्ञानरूपत्वादात्मनः परमते आलयज्ञानकर्तृत्वरूपतद्ग्राहकत्वाभावेऽपि तदतिरिक्तप्रवृत्तिज्ञानकर्तृतायास्तन्मतेऽपि भावेनोक्तरूपग्राहकताया अपि सत्वान्न तदंशस्यापि विप्रतिपत्तिविषयतेत्याह ज्ञानस्यापीति । तथाऽपि ‘अरूपज्ञानसन्ततिं मोक्षमि’त्यनूदितमोक्षस्यानिरासान्न्यूनत्वमेवेत्यतस्तस्य ‘ज्ञानं स्वरसभङ्ग्येव नित्यं सन्तानमिष्यते । बौद्धाभ्यामपराभ्यां तु तस्याप्युक्तानुमा रिपुरि’त्यादिना चतुर्थस्य द्वितीये निराकरिष्यमाणत्वादत्रानिरासो न दोषापादक इत्याह मोक्षस्त्विति ।

### **परिमल **

इति सूत्रं प्रकारान्तरेणेति । आकाशे भावत्वसाधकन्यायस्य सुखेप्यविशेषाद्भावत्वं तस्य अन्यथा नीलादेरपि भावत्वं न स्यादिति व्याख्यातमित्यर्थः । विप्रतिपन्नप्रमेयान्तरं कुतो न निरस्तमित्यत आह आकाशादीनामिति । सुखं दिग्भागाश्चादिपदार्थः ॥ निरस्तत्वादिति । ‘कार्यं च कारणं चे’त्यादाविति भाव ॥ ज्ञानस्यापि ग्राहकताया इति । ज्ञानरूपस्याप्यात्मनो ऽस्वप्रकाशताया इत्यर्थः ॥ चतुर्थ इति । अध्याये द्वितीयपादे ‘तत्र मोक्षस्वरूपं तु वादिनः प्रतिमाश्रया(बला)दि’त्यादिना परीक्षिष्यत इत्यर्थः ॥ मतद्वयनिरासः ॥

### **यादुपत्यम्**

एतेनाकाशे चेति । आकाशे यो भावत्वसाधको न्यायस्तस्य सुखेऽप्यविशेषान्न सुखमभावरूपमिति सूत्रयोजनाऽत्र द्रष्टव्या । नन्वथाप्यात्मनः क्षणभङ्गता निराकार्येत्यत आह क्षणभङ्गताया इति । ननु सौगतैर्ज्ञानरूपस्यात्मन आलयत्वमेव स्वीकृतं, न ग्राहकत्वमतोऽस्ति तत्र विप्रतिपत्तिरित्यत आह ज्ञानस्यापीति । ग्राहकताया अपीत्यपिशब्दसंबन्धः । अहमित्यात्मरूपज्ञानस्य न केवलमालयत्वं, किन्तु स्वग्राहकत्वमप्यस्तीति बौद्धैः स्वीकृतमतो न तत्र विवाद इति भावः । नन्वरूपज्ञानसन्ततिमित्यनूदितो मोक्षः कुतो न निराकृत इत्यत आह मोक्षस्त्विति ॥

### **श्रीनिवासतीर्थीया **

ननु दिशां बहुत्वाद्दिशश्च सुखं च दिक्सुखानीति वक्तव्यम् । दिक् च सुखं चेति विग्रहमित्यभिप्रेत्य दिक्सुखे इत्युक्तिः कथम् । विग्रहकाले दिक् चेत्येकवचनायोगात्तासां बहुत्वादित्यत आह एकवचनमिति । विग्रहकाल इति शेषः ॥

### **वाक्यार्थरत्नमाला **

मूलकृता खदृष्टान्तादित्यनूद्याकाशस्य भावत्वे यो न्यायोऽभिहितस्त स्मादिति व्याचक्षाणेनान्तो निर्णयो न्याय इति यावत् । आकाशे दृष्टो योऽन्तस्तस्मादित्यनुव्याख्यानयोजना सूचिता भवतीति बोध्यम् । मूले सदित्यनूद्य भाव इत्यर्थकथनम् ।

