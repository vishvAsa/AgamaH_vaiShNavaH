+++
title = "०१ क्षणिकत्वसाधकानुमानं प्रत्यभिज्ञाया न बाधकम्"

+++


## फलादीनां विशेषेण सर्वत्राप्यनुमीयते

**क्षणिकत्वसाधकानुमानं प्रत्यभिज्ञाया न बाधकम्**

**फलादीनां विशेषेण सर्वत्राप्यनुमीयते**

### **सुधा**

प्रत्यक्षस्याबाधकत्वेऽप्यनुमानं बाधकं भविष्यतीति शङ्कते फलादीनामिति ।

## **अनुव्याख्यानम्**

***फलादीनां विशेषेण सर्वत्राप्यनुमीयते ॥***

***सत्वेन क्षणिकत्वं चेत् ..............***

***............. आकाशस्याविशेषतः ॥***

***अविशेषोऽखिलस्यापि सत्वात्किन्नानुमीयते ।***

आदिपदेन देहदीपादिग्रहणम् । विशेषेण परिमाणभेदेन, क्षणिकत्वं (तावत्) अनुमीयत इति सम्बन्धः । ततस्तद्दृष्टान्तेन सर्वत्र फलादिव्यतिरिक्तेऽपि वस्तुनि सत्वेन हेतुना क्षणिकत्वमनुमीयते । एतदुक्तं भवति । यत्सत्तत्क्षणिकं यथा फलादि, सन्तश्च पञ्चस्कन्धा इत्यनुमानं स्थिरत्वविषयप्रत्यभिज्ञाया बाधकं भविष्यति । न च फलादिदृष्टान्तः साध्यविकलः । यद्विरुद्धपरिमाणं तन्नाना दृष्टं यथा घटपटौ, विरुद्धपरिमाणं च फलादिकं पूर्वोत्तरक्षणयोः, इत्यनुमानेन फलादीनां क्षणिकतासिद्धेरिति ॥ परिहरति आकाशस्येति । अविशेषतः पूर्वोत्तर(क्षण)योर्भेदरहितत्वतः, अविशेषः पूर्वोत्तरक्षणयोर्भेदराहित्यम् । अखिलस्यापि विप्रतिपन्नस्य । इदमुक्तं भवति । यत्सत्तदक्षणिकं यथाऽऽकाशम् । सच्च नीलादीति प्रत्यनुमानप्रतिरुद्धत्वेनानुमानस्याभासत्वान्न प्रत्यभिज्ञा बाधकत्वं सम्भवतीति । न चाकाशदृष्टान्तः साध्यविकलः । ‘आकाशो द्वौ निरोधौ च नित्यं त्रयमसंस्कृतमि’ति परेणैवाङ्गीकृतत्वात् । क्षणिकतासाधकस्य परिमाणभेदादेराकाशेऽभावाच्च । तदिदमु(मप्यु)क्तम् अविशेषतः परिमाणभेदादिरहितत्वत इति ।

### **शेषवाक्यार्थचन्द्रिका**

द्वितीयमाशङ्कते प्रत्यक्षस्येति । देहदीपफलादिष्वित्युत्तरग्रन्थानुरोधेनाह आदिपदेनेति । देहदीपादीत्यादिपदेनाङ्कुरपरिग्रहः । रूपरसादेर्घटादिभेदसाधकत्वप्रसङ्गेन विशेषमात्रस्य फलादिभेदसाधकत्वासम्भवाद्वशेषपदार्थमाह विशेषेणेति । सर्वत्र सत्वेन क्षणिकत्वमनुमीयत इत्येतावतैव विवक्षितसिद्धे फलादीनां विशेषेणेत्यस्य तदेकवाक्यतया योजयितुमशक्यत्वाद्वाक्यभेदमाश्रित्य योजयितुमपेक्षितं पूरयति क्षणिकत्वमित्यदिना । सर्वत्र सत्वेन क्षणिकत्वसाधने फलादिष्वेतदनुमानतः प्रागपि साध्यसिद्धेरंशत सिद्धसाधनता स्यादित्यभिप्रेत्य तव्द्यावर्तकमाह फलादिव्यतिरिक्तेऽपीति । किमर्थमत्रानुमानद्वयस्योपन्यास इत्याशङ्कां परिहरन्ननुमितिकारणव्याप्तिपक्षधर्मताज्ञानजनकोदाहरणोपनयात्मकव्द्यवयवन्यायवादिसौगतमातानुसारेणानुमानद्वयप्रकारमाकाङ्क्षाक्रमेण दर्शयति एतदुक्तं भवतीति । इतीत्यस्येत्येतदिति पूर्वेण सम्बन्धः । आकाशाद्यंशे सिद्धसाधनत्वप्रसङ्गभयादाह विप्रतिपन्नस्यापीति । किं तावताऽपीत्यतस्तत्फलोपदर्शनपूर्वकमनुमानप्रयोगप्रकारमाह एतदुक्तं भवतीति ॥ द्वौ निरोधाविति । प्रतिसङ्ख्याप्रतिसङ्ख्यौ विनाशावित्यर्थः ॥ असंस्कृतमिति । यथा क्षणिकं नीलादिकमुत्तरं पूर्वेण संस्कृतमेव कारणस्य कार्ये वासनाकारितायाः परेणाङ्गीकृतत्वात् । न तथेदं त्रयं संस्कृतम् इत्यसंस्कृतत्वकथनद्वाराऽविकृतत्वसूचकमिदं नित्यत्वे हेतुगर्भं विशेषणम् । नन्वविशेषत इति पूर्वोत्तरक्षणयोर्भेदरहितत्वत इति व्याख्यातं तत्कथमेतदुक्तार्थसमर्पकतयोपन्यस्यत इत्यतो विवक्षितार्थसमर्पकतया तव्द्याचष्टे परिमाणेति ।

### **परिमल **

अंशतो बाधादिनिरासायाखिलशब्दविवक्षितमाह विप्रतिपन्नस्येति । तन्मतरीत्या व्द्यवयवप्रयोगमाह यत्सत्तदक्षणिकमिति ॥ द्वौ निरोधाविति । बुद्धिपूर्वकाबुद्धिपूर्वकविनाशावित्यर्थः ॥ असंस्कृतमिति । क्षणिकं घटादिकं यथा पूर्वक्षण(वासना)विनाशिना वासितं न तथा आकाशादित्रयमतो नित्यमित्यर्थः ।

### **यादुपत्यं**

द्वौ निरोधाविति । प्रतिसङ्ख्याप्रतिसङ्ख्यौ विनाशावित्यर्थः ॥ असंस्कृतमिति । यथा क्षणिकं नीलादिकमुत्तरं पूर्वेण संस्कृतं परेण पूर्वस्योत्तरस्मिन्वासनाकारित्वाङ्गीकारात् । न तथेदं त्रयं संस्कृतम् । यतो नित्यमित्यर्थः । अनेनाप्रतिसङ्ख्यानाशोऽपि नास्तीत्यक्तं भवति ।

### **वाक्यार्थरत्नमाला **

द्वितीयमाशङ्कत इति । अत्र द्वितीयाशङ्कापरत्वेनानुव्याख्यानमवतारयतीति पाठः स्वरसः । पाठान्तरेप्ययमेवार्थो ज्ञेयः । द्य्ववयवन्यायेति । द्वाववयवौ यस्य द्य्ववयवः । सचासौ न्यायः परार्थानुमानमिति द्य्ववयवन्यायस्तमङ्गीकरोतीति तद्वादीत्यर्थः । विप्रतिपन्नस्यापीतीति प्रतीकोपादानं तु अखिलस्य विप्रतिपन्नस्यापीति सम्बन्धप्रदर्शनार्थमित्याशयेनार्थः । .....सारेणाह । यथाक्षणिकमित्यादि ।

