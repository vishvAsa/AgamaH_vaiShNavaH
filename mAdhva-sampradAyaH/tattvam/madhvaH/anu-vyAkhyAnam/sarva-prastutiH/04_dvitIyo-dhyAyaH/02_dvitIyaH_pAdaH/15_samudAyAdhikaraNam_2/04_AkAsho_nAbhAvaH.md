+++
title = "०४ आकाशो नाभावः"

+++


## अधर्मिप्रतियोगित्वमाकाशस्यावगम्यते

**आकाशो नाभावः**

**अधर्मिप्रतियोगित्वमाकाशस्यावगम्यते**

### **सुधा**

किमतो यद्येवमभावस्य धर्मिप्रतियोगिसाहित्यं प्रतीतौ व्यापकमित्यत आह अधर्मीति ।

## **अनुव्याख्यानम्**

***अधर्मिप्रतियोगित्वमाकाशस्यावगम्यते ॥***

प्रतीतावभावस्य व्यापकं सधर्मिप्रतियोगित्वमाकाशात्तावव्द्यावर्त(र्त्य)ते । यस्मादाकाश इत्येवावगम्यते न त्वत्रेदं नास्तीति । इयमपि (च) वस्तुतो मूर्ताभावगोचरैव प्रतीतिः प्रलयादिवन्नञ्वर्जिताभिलापसम्बन्धादतादृशीव प्रकाशत इति चेन्न । नीलादिप्रतीतेरपि तथात्वप्रसङ्गात् । अनानुभाविकत्वस्योभयत्रापि साम्यात् । तथा च परस्याप्यसिद्ध्याद्यापातः । व्यापकनिवृत्त्या (च) व्याप्यनिवृत्तिरवश्यंभाविनीत्याकाशस्य नाभावत्वमिति । तदयं प्रयोगः । आकाशो नाभावः धर्मिप्रतियोगिनौ विनैव प्रतीयमानत्वाद्रूपवदिति । किञ्च मूर्ताभावमाकाशं वदता यो धर्मी तस्योच्यते स एवास्माकमाकाश इति नाम्नयेव विवादोऽवशिष्यते । वक्ष्यते चैतद्वियदधिकरण इति ।

### **शेषवाक्यार्थचन्द्रिका**

तर्कमूलभूतव्याप्त्यभावात्तद्विकलोऽयं तर्काभास इत्यतोऽविशेषव्याप्तिसद्भावान्नानुपपत्तिरित्यभिप्रेत्याविशेषमुपपादयति अनानुभाविकत्वस्येति । सष्टापत्तिं परिहरति तथा चेति ॥ असिध्द्याद्यापात इति । तथा सति पक्षीकृतस्य नीलादेर्दृष्टान्तीकृतस्य फलादेर्वा वस्तुतोऽभावत्वप्रसक्त्या पक्षे दृष्टान्ते च सत्वहेतोरभावादसिद्धिसाधनवैकल्ये स्यातामित्यर्थः । अस्तु सधर्मिप्रतियोगित्वस्याकाशाव्द्यावृत्तिः । किं तावताऽपीत्यत आह व्यापकेति ॥ अवश्यम्भाविनीति । अन्यथा व्याप्यवति तत्रैव व्यापकाभावेन व्यभिचरिततया व्याप्यव्यापकभावाभावप्रसङ्गादिति भावः ॥ नाम्नयेवेति । निरधिकरणस्याभावस्याभावान्मूर्ताभावस्याकाशत्वं वदताऽपि तस्याधिकरणमवश्यं वाच्यम् । तत्राधिकरणस्याकाश इति नाम स्थापितमस्मामिः, परेण त्वाधेयस्य मूर्ताभावस्यैव तथा नम स्थापितमिति नाम्नयेव विप्रतिपत्तिः । मूर्ताभावाधिकरणवस्तुनस्तूभायसम्मतत्वान्न वस्तुनि विप्रतिपत्तिरित्याशयः । किञ्चास्मिन्पक्षे एकस्मिन्पतत्रिणि पतति द्वितीयेन पतत्रिणा कुत्र पतितव्यम् । यत्रासौ नास्ति तत्रेति चेत् । तर्हि येनाधिकरणेन एकस्य पतत्रिणोऽभावः परस्य च भावो विशेष्यते तदर्थान्तरमङ्गीकरणीयम् । स एव च प्रदेशरूप आकाश इति कथं तदनभ्युपगम इत्याशयवानाह वक्ष्यते चैतदिति । मूर्तद्रव्याणि चाकाशे स्थितान्येव हि सर्वदे’त्यादिनेति शेषः ।

### **परिमल **

तथात्वप्रसङ्गादिति । अभावगोचरत्वप्रसङ्गादित्यर्थः । अस्तु को दोष इत्यत आह तथा चेति । नीलादेरप्यभावत्वे सति पक्षे नीलादौ दृष्टान्ते फलादौ च सत्वाभावेनासिद्धिसाधनवैकल्यापात इत्यर्थः ॥ वक्ष्यते चैतदिति । किञ्चेत्यादिनोक्तं प्रमेयं ‘न वियदश्रुतेरि’त्युत्तरपादीयाद्याधिकरणे युक्तिभिरुपपादयिष्यत इत्यर्थः ।

### **यादुपत्यम्**

असिध्द्याद्यापात इति । नीलादेरपि वस्तुतोऽभावरूपत्वे सत्वरूपहेतोस्तत्रासम्भवादिति भावः । अदिपदेन साधनवैकल्यग्रहणम् । फलादेरपि वस्तुतोऽभावत्वे तत्र सत्वस्य वक्तुमशक्यत्वादिति भावः ॥ वक्ष्यते चैतदिति । एकस्मिन्पतत्रिणि पतति द्वितीयेन पतत्रिणा कुत्र पतितव्यम् । यत्रासौ नास्ति तत्रेति चेत् । तर्हि येनाधिकरणेनैकस्य पतत्रिणोऽभावः परस्य च भावो विशिष्यते तदर्थान्तरमङ्गीकरणीयम् । स एव प्रदेशरूप आकाश इति कथं तदनभ्युपगम इत्यादियुक्त्यन्तरमप्यग्रे वक्ष्यत इत्यर्थः ।

### **श्रीनिवासतीर्थीया **

इयमपि आकाश इति प्रतीतिरपि ॥ नञ्वर्जितेति । नञर्थानुल्लिखितव्यवहारविषयत्वादित्यर्थः ॥ अतादृशी वेति । अभावाविषयकतैवेत्यर्थः ॥ तथात्वेति । नीलादिप्रतीतिरपि वस्तुतोऽभावभूतनीलादिगोचरैव, तथाऽपि प्रलयादिवदतादृशीव प्रकाशत सति स्यादित्यर्थः। अनुभवविरुद्धत्वान्न नीलादिप्रतीतेरभावविषयकत्वं यदि तर्ह्याकाशादिप्रतीतावपि सममेतदित्याह साम्यादिति । ननु नीलादिप्रतीतेरभावगोचरत्वे को दोष इति चेत्तर्हि नीलादेरभावत्वापत्या भावत्वाख्य सत्वेन हेतुना नीलादिप्रपञ्चस्य क्षणिकता साधयितुं न शक्यते स्वरूपासिद्धेरित्याह तथा चेति । यद्यधर्मिप्रतियोगित्वमाकाशस्यावगम्यतेतर्हि किमायातं प्रकृत इत्यत आह व्यापकेति । धर्मीति । मूर्ताभावाधिकरणभूत इत्यर्थः । तस्य मूर्ताभावस्य । नाम्नयेवेति । मूर्ताभावं प्रति धर्मी यः स आकाशभिन्न इति त्वयोच्यते, मया तु स एवाकाश इत्युच्यत इत्येवं नान्म्येव विवाद इत्यर्थः ॥





