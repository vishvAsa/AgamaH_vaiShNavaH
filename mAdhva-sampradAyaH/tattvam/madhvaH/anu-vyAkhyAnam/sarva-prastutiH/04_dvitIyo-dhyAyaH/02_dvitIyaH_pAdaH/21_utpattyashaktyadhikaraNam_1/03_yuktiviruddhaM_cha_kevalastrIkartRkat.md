+++
title = "०३ युक्तिविरुद्धं च केवलस्त्रीकर्तृकत्वम्"

+++


## दृष्टा पुम्भ्यः सदा सृष्टिः स्त्रीपुम्भ्यो वा विशेषतः

**युक्तिविरुद्धं च केवलस्त्रीकर्तृकत्वम्**

**दृष्टा पुम्भ्यः सदा सृष्टिः स्त्रीपुम्भ्यो वा विशेषतः**

### **सुधा**

अयमत्र प्रयोगः । आदिकालीनापत्त्योपत्तिर्न केवलस्त्रीकृता(कर्तृका) अपत्यो त्पत्तित्वात् । याऽपत्त्योत्पत्तिः सा न केवलस्त्रीकर्तृका । यथा सम्प्रतिपन्ना । सा हि कदाचित् पुरुषमात्रात्क्वचित्पुरुषानुगृहीताभ्यः स्त्रीभ्यो दृष्टा । न पुनः क्वापि केवलाभ्यः स्त्रीभ्यो दृष्टा । येनोक्तव्याप्तेर्व्यभिचारः स्यादिति । यद्वा शक्तिर्नापत्त्यप्रसवित्री केवलस्त्रीत्वात्सम्प्रतिपन्नकेवलस्त्रीवत् । अत्र केवलाभ्यो न हि स्त्रीभ्य इत्यन्वयकथनं दृष्टेत्यादि तद्य्वभिचारपरिहारार्थमिति ज्ञातव्यम् । यदि वा केवलस्त्रीत्वान्नापत्यप्रसवित्री चेच्छक्तिः स्यात्तदा केलवपु(लात्पु)रुषत्वात् पुरुषोत्तमोऽपि तथा न स्यादित्याक्षेपमपाकर्तुं प्रागेव दृष्टेत्याद्युक्तम् । असिद्धं च केवलत्वं तस्य लक्ष्मीपतेरित्याशयेन स्त्रीपुम्भ्य इत्युक्तम् । केवलाभ्य इति तु व्याप्त्युपपादकम् । अथवा यत् ‘निराकृतौ विशेषस्य भावादि’त्यनेनास्य दोषस्यासाधारणत्वमुक्तं तदुपपादनाय दृष्टेत्याद्युपन्यासः।

### **शेषवाक्यार्थचन्द्रिका**

अपत्योत्पत्तित्वादिति । न चास्तीकाद्युत्पत्तौ व्यभिचारः । तस्याः केवलस्त्रीकर्तृकत्वादिति वाच्यम् । देहतो मनसो वचनतो वा पुरुषाननुगृहीतस्त्रीकर्तृकत्वाभावस्यैव साध्यतया तस्याश्च जरत्कार्वाद्यनुगृहीतस्त्रीकर्तृकत्वेन विशिष्टसाध्यस्यापि तत्र सत्वेन व्यभिचाराप्रसङ्गात् ॥ काचित्पुरुषमात्रादिति । न च स्त्रीदर्शनानन्तरीयकतया द्रोणादिसृष्टेरपि केवलपुरुषकर्तृकत्वाभावात्तत्सृष्टेः केवलपुरुषकर्तृकत्वोक्तिरनुपपन्नेति वाच्यम् । तत्र स्त्रीकृतदेहादिरूपव्यापाराभावमात्रेण केवलपुरुषकर्तृकत्वस्वीकारादित्याशयात् । आदिकालीनापत्योत्पत्तेः केवलस्त्रीकर्तृकत्वाभावसाधने पर्यवसानगत्या शक्तेरपत्योत्पत्तिकर्तृत्वाभावसिद्धावपि साक्षात्तदसिद्धेस्तत्सिध्द्यर्थं प्रकारान्तरेण प्रयोगमाह यद्वेति । अत्र पक्षे दृष्टेत्यादेर्व्याप्त्युपदर्शकत्वस्य केवलाभ्य इत्यस्य व्यभिचाराभावोपपादकत्वस्य चासम्भवात्प्रकारान्तरेण तदुपयोगमाह अत्रेति । एवमनुमानापेक्षितव्याप्त्याद्युपपादकतया दृष्टेत्यादिग्रन्थं व्याख्याय सूत्रोक्तानुमानस्य परप्रसञ्जितप्रतितर्कपराहतिरूपदूषणपरिहारकतयाऽपि तद्योजयति यदि वेति ॥ आक्षेपमपाकर्तुमिति तर्कमूलभूतव्याप्तिवैकल्योपपादनेनेति शेषः । तर्हि दृष्टेत्यादिग्रन्थस्य उत्पत्त्यसम्भवादित्यनुमानग्रन्थानन्तर्यं स्यात् । तदैवोक्ताक्षेपप्रसरात्तत्कथं तस्य पूर्वभाव इत्यत उक्तं प्रागेवेति । उपोद्घातसङ्गत्येत्यर्थः । व्याप्तिवैकल्येन तर्कदूषणस्य पूर्वेणैव सिद्धेः स्त्रीपुम्भ्यो वेति ग्रन्थानर्थक्यमित्याशङ्क्य व्याप्तिवैकल्येन दूषितस्य तर्कस्यापादकासिध्द्याऽपि दूषणार्थत्वान्न तदिति भावेन तदुपपादकतया तद्योजयति असिद्धं चेति । तथाऽपि केवलाभ्य इत्यस्यानर्थक्यमेवेत्यतः केवलस्त्रीत्वस्य हेतोरुक्तसाध्येन व्याप्त्युपपादनार्थत्वान्न तदित्याह केवलाभ्य इतीति ॥ अस्य दोषस्येति । उत्पत्त्यसम्भवस्येत्यर्थः । असाधारणत्वं शाक्तपक्षासाधारणत्वम् ।

### **श्रीनिवासतीर्थीया **

तव्द्यभिचारेति । यत्र केवलस्त्रीत्वं तत्रापत्यप्रसवितृत्वाभाव इत्यन्वयव्याप्तौ व्यभिचारपरिहारार्थमित्यर्थः । अत्र केवलस्त्र्यपि अपत्यप्रसवित्री किन्न स्यादिति व्यभिचारशङ्कायां सा न सम्भवतीत्युच्यते । ‘दृष्टा पुम्भ्यः सदा सृष्टिः स्त्रीपुम्भ्यो वा विशेषतः’ । दृष्टा केवलस्त्रियः सकाशादुत्पत्तिर्न दृष्टा, येन व्यभिचारः स्यादतो व्यभिचाराभावादुक्तान्वयव्याप्तिः समीचीनेत्येवं वक्तुं दृष्टेत्याद्युक्तमित्यर्थः ॥ अपाकर्तृमिति । ईश्वरो न जगत्प्रसविता केवलपुरुषत्वादिति सत्प्रतिपक्षानुमानं व्यभिचाराख्यदोषेण निराकर्तुमित्यर्थः ॥ प्रागिति । ‘केवलाभ्य’ इत्येतत्प्रागित्यर्थः । तर्हि ‘स्त्रीपुम्भ्यो वा विशेषत’ इत्येतव्द्यर्थमित्यतः सत्प्रतिपक्षानुमानेऽसिद्धिरूपं दोषान्तरं वक्तुं सार्थकमित्याह असिद्धं चेति । नन्वस्यां योजनायां ‘केवलाभ्य’ इत्येतव्द्यर्थमित्यत आह केवलाभ्य इति । अत्र शक्तिर्नापत्यप्रसवित्री । केवलस्त्रीत्वात्सम्प्रतिपन्नवदिति पूर्ववदनुमानं विवक्षितम् । तत्रान्वयव्याप्त्युपपादकमिदंवाक्यमुक्तरीत्येति भावः । अस्य दोषस्य केवलस्त्रीसकाशादेवोत्पत्त्यभावरूपस्य दोषस्य ॥ उपपादनायेति । दृष्टा पुम्भ्यः सदा सृष्टिः स्त्रीपुम्भ्यो वा विशेषतः दृष्टा केवलाभ्यः स्त्रीभ्यो न दृष्टा । अतस्तेन महावामेन केवलस्त्रीसकाशादेवोत्पत्तिः स्वीकृताऽत उत्पत्त्यसम्भवादिति दोषस्तस्यैवासाधारण इत्यसाधारण्योपपादनायेत्यर्थः ।

### **वाक्यार्थरत्नमाला **

.....नुसारेणाशङ्क्य निराकरोति नचास्तीकेत्यादिना । देह इत्यादि । यथा चैतत्तथा भारते स्पष्टम् । तत्रास्ति गर्भ इत्यादिवचनेन तस्या गर्भसिद्धेरुक्तत्वादित्यादि बोध्यम् । न च स्त्रीदर्शनेति । अप्सरस्त्रीदर्शनानन्तरमेव रेतोविसर्जनादिति भावः । तत्र स्त्रीकृतेति । स्त्रीकृतो यो देहादिर्देहकारणम् एवंरूपो व्यापारः गर्भधारणादिस्तदभावेनेत्यर्थः । देहमनोवचनाख्यव्यापारेत्यर्थः । देहादिनिरूप्यव्यापारेति वा ।

