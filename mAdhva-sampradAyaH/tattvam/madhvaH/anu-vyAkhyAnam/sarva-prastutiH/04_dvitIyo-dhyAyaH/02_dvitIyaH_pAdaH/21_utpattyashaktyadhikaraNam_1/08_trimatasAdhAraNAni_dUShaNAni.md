+++
title = "०८ त्रिमतसाधारणानि दूषणानि"

+++


## ॐ विप्रतिषेधाच्च ॐ

**त्रिमतसाधारणानि दूषणानि**

**ॐ विप्रतिषेधाच्च ॐ**

### **सुधा**

एवं प्रत्येकमपाकृतानि त्रीण्यपि मतानि साधारणदूषणेन निराकर्तुं सूत्रम् ॥

ॐ विप्रतिषेधाच्च ॐ इति । तद्य्वाचष्टे श्रुतीति ।

## **अनुव्याख्यानम्**

**॥ ॐ विप्रतिषेधाच्च ॐ ॥**

***श्रुतिस्मृतीतिहासानां सामस्त्येन विरोधतः ॥***

***सतां जुगुप्सितत्वाच्च नाङ्गीकार्यं हि तन्मतम् ।***

सतां मध्ये जुगुप्सितत्वाद् गोप्तुमिष्टत्वात् । यद्वा कर्तृकर्मणोः कृतीति कर्तरि षष्ठी । सद्भिर्निन्दितत्वादित्यर्थः । हिशब्देन श्रुत्यादीनां प्रसिद्धतां द्योतयति ।

### **शेषवाक्यार्थचन्द्रिका**

ॐ विप्रतिषेधाच्च ॐ ॥ ननु सतां जुगुप्सितत्वादित्यत्र सतामिति कर्तरि कर्मणि वा षष्ठी सम्भवति । शाक्तकर्तृकतन्मतकर्मकगोपनं प्रति सतां कर्तृत्वकर्मत्वयोरसम्भवात्, प्रत्युत शाक्तानां सत्स्वेव स्वमतस्य गोप्तुमिष्टत्वेन सतामधिकरणत्वात्, सत्स्विति सप्तम्येव युक्तेत्यतोऽत्र भाष्ये मध्ये शब्दाध्याहारस्याभिमतत्वात्तस्य च षष्ठ्यन्तेन सतामित्यनेन षष्ठीसमासे प्राप्ते तदपवादकतया पारे मध्ये षष्ठ्या वेत्यव्ययीभावसमासस्य वाशब्दात्पक्षे षष्ठीसमासस्य महाविभाषया तदुभयाभावपक्षे वाक्यविकल्पस्यानुशासनाद्वाक्यपक्षे मध्ये गङ्गाया इतिवत्सतां मध्य इति षष्ठ्युपपत्तिरित्याशयवानाह सतां मध्य इति । गुपेः सन्नन्तान्मतिबुद्धिपूजार्थेभ्यश्चेति वर्तमाने क्त इत्यभिप्रेत्याह गोप्तुमिष्टत्वादिति । अस्मिन्पक्षे मध्य इत्यध्याहाराश्रयणं गुप्तिज्किभ्द्यः सन्निति निन्दार्थकाद्गुपेः स्वार्थे सन्विधानान्निन्दितत्वार्थतया प्रसिद्धस्य जुगुप्सितशब्दस्य गोप्तुमिष्टत्वार्थकत्वकल्पनं च भवतीत्यपरितोषान्निन्दितत्वार्थत्वमेव जुगुप्सितशब्दस्याङ्गीकृत्य तर्हि निन्दाकर्तृत्वात्सतां कर्तृकरणयोस्तृतीयेति कर्तरि तृतीयाविधानात्सद्भिरिति तृतीयया भवितव्यम् । सतामिति षष्ठी तु कथमित्यतः कर्तृकरणयोस्तृतीयेति प्राप्ततृतीयां बाधित्वा कर्तृकर्मणोः कृतीति कृद्योगे कर्तरि षष्ठीविधानाद्युक्ता सतामिति षष्ठीत्याशयेनाह यद्वेति । अनेन सन्नन्ताद्गुपेर्निष्ठेति भूते क्तप्रत्यय इत्युक्तं भवति । न च कर्तृकरणयोस्तृतीयेति प्राप्तां तृतीयां बाधित्वा कर्तृकर्मणोः कृतीति प्राप्तायाः षष्ठ्या न लोकाव्ययनिष्ठेति पुनः प्रतिषेधाद्देवदत्तेन भुक्तमितिवत्सद्भिर्जुगुप्सितत्वादिति तृतीयया भाव्यं सतामिति षष्ठी तु कथमिति वाच्यम् । तृजकाभ्यामिति वक्तव्ये तृचः सानुबन्धकस्य ग्रहणाज्ज्ञापकान्न लोकेति निषेधस्यानित्यताया आकर एव स्थितत्वात् । टीकाकारैरपि तत्र तत्र तदनित्यताया आश्रितत्वाच्चात्र अप्रवृत्तिसम्भवेन षष्ठ्या उपपन्नत्वादित्याशयात् ।

### **परिमल **

ॐ विप्रतिषेधाच्च ॐ ॥ गोप्तुमिष्टत्वादिति । गुपू संवरणे । अप्रकाश्यत्वादित्यर्थः ॥ कर्तृकर्मणोः कृतीति । निष्ठाप्रत्ययस्य ‘कृदतिङि’ति कृत्वात्तद्योगे षष्ठी । न च ‘न लोकाव्ययनिष्ठे’ति निष्ठान्तयोगे षष्ठीनिषेधेन भाव्यमिति शङ्क्यम् । ‘तेनानिष्टं कथं भवेदि’त्यादौ सुधोक्तदिशा नञा निर्दिष्टमनित्यमिति निषेधो न भवतीति भावः ।

### **यादुपत्यम्**

ॐ न च कर्तुः करणम् ॥ ॐ विज्ञानादिभावे वा तदप्रतिषेधः ॐ ॥ ॐ विप्रतिषेधाच्च ॐ ॥ यद्वा कर्तृकर्मणोरिति । ननु जुगुप्सितशब्दस्य निष्ठान्तत्वात्तद्योगे ‘न लोकाव्ययनिष्ठे’ति षष्ठीप्रतिषेधात्कथमेतत् । सत्यम् । ‘क्तस्य च वर्तमान’ इति प्रतिप्रसवाददोषः । ननु तर्हि ‘क्तस्य च वर्तमान’ इत्यनेनैवात्र षष्ठीति वक्तव्यम् । मैवम् । तस्य प्रतिषेधप्रतिषेधन एव तात्पर्येण षष्ठीविधायकत्वाभावादित्याशयात् ॥

### **वाक्यार्थरत्नमाला **

ननु सतां जिगुप्सितत्वादित्यत्रेति । यस्य तौ नाभिमताविति तत्वनिर्णयटीकाव्याख्यानतत्प्रपञ्चानुसारेणाधिकं लेख्यम् । यस्यानुवित्तः प्रतिबुद्ध इत्येतच्छतिव्याख्यावसरे तत्वप्रकाशिकायां येन ज्ञात इत्युक्तम् । तदुपपादनं तद्य्वाख्यावसरे अस्माभिः कृतं ज्ञेयम् ।

