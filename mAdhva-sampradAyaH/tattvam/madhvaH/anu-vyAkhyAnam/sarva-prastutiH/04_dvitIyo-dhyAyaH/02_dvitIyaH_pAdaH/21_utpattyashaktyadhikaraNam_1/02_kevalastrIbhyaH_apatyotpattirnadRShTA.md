+++
title = "०२ केवलस्त्रीभ्यो ऽपत्योत्पत्तिर्नदृष्टा"

+++


## दृष्टा पुम्भ्यः सदा सृष्टिः स्त्रीपुम्भ्यो वा विशेषतः

**केवलस्त्रीभ्यो ऽपत्योत्पत्तिर्नदृष्टा**

**दृष्टा पुम्भ्यः सदा सृष्टिः स्त्रीपुम्भ्यो वा विशेषतः**

### **सुधा**

कुत इत्याकाङ्क्षायां सूत्रम् उत्पत्त्यसम्भवादि’ति । तव्द्याख्यातुं तावव्द्याप्तिमुपपादयति दृष्टेति ।

## **अनुव्याख्यानम्**

***दृष्टा पुम्भ्यः सदा सृष्टिः स्त्रीपुम्भ्यो वा विशेषतः ।***

***केवलाभ्यो न हि स्त्रीभ्यस्तत उत्पत्त्यसम्भवात् ।***

***नार्च्यं महावाममतं .............***

अत्र सृष्टिशब्देनापत्त्योत्पत्तिर्विवक्षिता न सृष्टिमात्रम् । तस्य केवलाभ्योऽपि स्त्रीभ्यो दर्शनात् । सदेति व्यभिचाराभावं सूचयति । वाशब्दस्तुशब्दार्थः । विशेषतः प्राचुर्येण । केषाञ्चिदेव हि द्रोणादीनां सृष्टिः केवलेभ्यः पुरुषेभ्यो दृष्टा । नन्वचतुरादिसूत्रेण स्त्रीपुंसेभ्य इति भवितव्यम् । स्त्रीपुम्भ्य इति कथम् । ‘समासान्तो विधिरनित्य’ इति भविष्यति । यद्वा द्वन्द्वात्परः समासान्तोऽसौ निपातितः । अत्र तु स्त्रीभिः सहिताः पुमांसः (स्त्रीपुमांसः)तेभ्य इति न द्वन्द्व इति (न) भविष्यति । केवलाभ्यः पुरु(षानुग्रहहीनाभ्यः)षाननुगृहीताभ्यः ।

ततः किमित्यतः सूत्रं व्याख्याति तत इति । यत एवं व्याप्तिर्यतश्च प्रकृता(तिः) केवला । शिवादीनां ततो जन्माङ्गीकारात् । ततः कारणात्ततः शक्तेरपत्योत्पत्त्यसम्भवाद् इत्यर्थः ।

### **शेषवाक्यार्थचन्द्रिका**

स्त्रीपुम्भ्यो वेति वाशब्दस्य विकल्पाद्यर्थत्वानुपपत्तेराह वाशब्द इति । कथं केवलेभ्यः पुरुषेभ्यः सृष्ट्यपेक्षया स्त्रीपुम्भ्यः सृष्टेः प्राचुर्यमितीत्यतस्तद्दर्शयति केषाञ्चिदेवेति ॥ समासान्तो विधिरिति । तदनित्यत्वं च शोभना आपोऽस्मिन्सरसीति स्वप् इत्यादौ ‘ऋक्पूरब्धूःपथामानक्ष’ इति समासान्ताकारस्याभावादेवावसीयते । सति हि समासान्तस्य नित्यत्वे तत्रापि समासान्ताकारप्रसङ्गेन स्वपमिति रूपप्रसङ्गादिति केचित् । तन्न । ‘न पूजनादि’ति निषेधादेव तत्र समासान्ताकाराप्रसक्तेः । तस्य तदनित्यतायामज्ञापकत्वात् । वस्तुतो बव्हप् बव्हपी बह्वम्पीत्यादावपूजनार्थतया ‘न पूजनादि’ति निषेधाप्रसङ्गात् । समासान्तविधेर्नित्यतायां तत्प्रसङ्गो दुर्वार एवेति तदनित्यत्वादेव तत्र समासान्ताभावो वाच्यः । तथा अंश्वादिगणे राजन्शब्दस्य पाठोऽपि तत्र प्रमाणम् । स हि ‘प्रतेरश्वादयस्तत्पुरुष’ इत्यन्तोदात्तत्वार्थो राजाहःसखिभ्य इति टचो नित्यत्वे किं तेनेति दिक् । अङ्गीकृत्य समासान्तविधेर्नित्यत्वं समाधानमाह यद्वेति । यत्तदोर्नित्यसम्बन्धात्तत इति तच्छब्दबलाद्यत इत्यस्य लाभं तस्यावृत्तिं तत इत्यस्यावृत्तिं चाश्रित्य मूलं योजयति यत इत्यादिना । प्रकृते केवलत्वमेव कथं सिद्धमित्यत आह शिवादीनामिति । तज्जन्यानां तेषामन्योन्याश्रयप्रसङ्गात् । तदनुग्राहकत्वासम्भवादिति भावः ।

### **परिमल **

तस्य केवलाभ्य इति । स्थूलान्नशाकपाकादिनिर्मा(सृष्टेर्निर्मा)णदर्शनादिति भावः । पुम्भ्य इत्युक्तपक्षाद्विशेषद्योतनायाह वा शब्द इति ॥ व्यभिचाराभावमिति । केवलाभ्य इत्यत्र वक्ष्यमाणव्याप्तावित्यग्रे व्यक्तम् । अचतुरादिसूत्रेणेति । ‘अचतुरविचतुरसुचतुरस्त्रीपुंसे’त्यादिसूत्रेण समासान्ततया निपातनादिति भावः । एतत्समग्रसूत्रं वैशेषिकनयसुधापरिमे लिखितम् । अनित्य इति । ऋक्पूरब्धूःपथामानक्षे । द्वित्रिभ्यां पाद्दन्मूर्धस्वित्यादिनिर्देशाज्ज्ञापकादिति भावः ।

### **श्रीनिवासतीर्थीया **

नन्वचतुरेति सूत्रेणेति । स्त्री पुंस् इति स्थिते ‘अचतुरेति’ सूत्रेण समासान्ताच्प्रत्यये स्त्रीपुंसेति भवति । न द्वन्द्व इति । तथा च तत्र सूत्रे स्त्री च पुमांश्चेति द्वन्द्वसमासं विवक्षित्वा तत्परतः समासान्तोऽच्प्रत्ययो विहितः । प्रकृते स्त्रीपुम्भ्य इत्यत्र न द्वन्द्वसमासो विवक्षितः किन्तु स्त्रीभिः सहिताः पुमांसः स्त्रीपुमांसस्तेभ्यः स्त्रीपुम्भ्य इति मध्यमपदलोपीसमासरूपतत्पुरुष एव विवक्षित इति हेतोर्न द्वन्द्वोऽभिप्रेत इति तस्मात्स्त्रीपुम्भ्य इति भविष्यतीत्यर्थः ।

### **वाक्यार्थरत्नमाला **

विकल्पादीत्यादिपदेनोपमापरिग्रहः । तदनित्यत्वं चेति । एतत्प्रागप्युपपादितम् । गीताभाष्यटीकाचन्द्रिकादिव्याख्यावसरे अधिकमुपपादनमस्ति तदप्यत्र ज्ञेयम् । रमाद्यनुसारेणाह । तथाश्वादीति । न प्रकृतिरिति मूलम् । शाक्तमते शक्तेः प्रकृतिपदेनापि व्यवह्रीयमाणत्वात् प्रकृतिपदप्रयोगः । एवं टीकायामपि ।

