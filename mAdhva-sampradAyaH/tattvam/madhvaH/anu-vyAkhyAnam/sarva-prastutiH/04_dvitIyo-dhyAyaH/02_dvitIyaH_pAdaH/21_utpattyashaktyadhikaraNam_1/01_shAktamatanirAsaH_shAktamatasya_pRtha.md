+++
title = "०१ शाक्तमतनिरासः शाक्तमतस्य पृथग्दूषणे को हेतुः"

+++


## ॐ उत्पत्त्यसम्भवात् ॐ

**॥ अथ उत्पत्त्य(शक्त्य)धिकरणम् ॥**

**शाक्तमतनिरासः शाक्तमतस्य पृथग्दूषणे को हेतुः**

**ॐ उत्पत्त्यसम्भवात् ॐ**

### **सुधा**

ॐ उत्पत्त्यसम्भवात् ॐ ॥ शाक्तं मतमत्रापाक्रियते । न निराकर्तव्यमेवैतत् । स्कान्दादिमतवदस्यापि पूर्वन्यायेनैव निरस्तत्वात् । यथा हि । पत्युरित्यस्य स्थाने स्कन्दस्येत्यादि पठित्वाऽसामञ्जस्ये तदनुसारिण्यः श्रुतय उदाह्रियन्ते । सम्बन्धानुपपत्त्यादिकं च तद्विषयं योज्यते । तथा शक्तावपि वक्तुं शक्यमेव (ते) । अन्यथा स्कन्दादिदर्शनमपि पृथगपाकरणीयं स्यात् । अथोच्येत । शाक्तमते पाशुपतादाचारभेदादेर्विद्यमानत्वात्तत्सिद्धान्ताविशेषो नास्तीति । तन्न । सौरादिमतेष्वपि तस्य विद्यमानत्वात् । अथ किं तेन । देवताविशेषपरिग्रहमन्तरेणोक्तार्थविरुद्धो दूष्योऽर्थः सर्वत्र समान एवेति ब्रूषे । तच्छाक्तेऽपि समानमित्यतो नैतदपि पृथगपाकरणीयमित्यत आह निराकृताविति ।

## **अनुव्याख्यानम्**

***॥ ॐ उत्पत्त्यसम्भवात् ॐ ॥***

***निराकृतौ विशेषस्य भावाच्छक्तिमतं पृथक् ॥***

***दूष्यते ....... ..........***

सत्यम् । स्कान्दादिवच्छाक्तस्यापि मतस्य न पाशुपताद्विशेषः । अत एवोक्तदोषग्रासविषयत्वमपि । तथाऽपि तत्रासाधारणस्य दूषण(स्यापि वि)स्य विद्यमानत्वात्तद्विवक्षया शक्तिमतं पृथग्भङ्ग्या दूष्यते सूत्रकारेण । उत्पत्त्यसम्भवो हि शाक्तस्यैवासाधारणदोषो न तु पुरुषदैवतानाम् । एतच्च वक्ष्याम इति ।

### **शेषवाक्यार्थचन्द्रिका**

ॐ उत्पत्त्यसम्भवात् ॐ ॥ एतदधिकरणप्रतिपाद्यानुक्त्या मूले न्यूनतामाशङ्क्य भाष्ये तदुक्तेस्तत एव तस्य शिष्यैर्ज्ञातुं शक्यत्वादत्र तदनुक्तिर्न दोषायेति भावेन ‘शक्तिपक्षं दूषयती’ति भाष्यं मनसि निधायाधिकरणप्रतिपाद्यमाह शाक्तमिति । नन्वेवं तन्मतमुपन्यस्य दूषणीयम् । निराकृतावित्युत्तरभाष्ये तस्य पृथङि्नरसनीयत्वसमर्थनमनर्थकम् । न च पृथगनिरसनीयता शङ्कानिरासेनाधिकरणारम्भोपपादनार्थत्वान्न तदिति वाच्यम् । पूर्वमनिराकृतशक्तिपक्षनिरासकमात्रेणैवाधिकरणारम्भसिध्द्या प्रापकाभावेनानिरसनीयत्वशङ्काया एवानवकाशादित्यत एतत्पक्षस्य पाशुपतपक्षाविशिष्टत्वेन सिद्धान्ताविशेषस्यैव तत्प्रापकत्वेन अनिरसनीयताशङ्कोदयसम्भवात्तन्निरसनेनाधिकरणारम्भोपपादकस्यास्य भाष्यस्य न वैय्यर्थ्यमित्यभिप्रेत्य तत्सिद्धान्ताविशेषोपपादनपूर्वकं पृथगनिरसनीयताशङ्कामुत्थापयति न निराकर्तव्यमेतदित्यादिना । ननु यत्किञ्चिदुत्पत्तिकर्तृत्वस्य केवलस्त्रीणामप्युपलम्भात्कथमुत्पत्त्यसम्भवः शाक्तस्यैवासाधारणो दोषो न तु पुरुषदेवतावादिनामित्यत आह एतच्च वक्ष्याम इति । ‘दृष्टा पुम्भ्यः सदा सृष्टिः स्त्रीपुम्भ्यो वा विशेषतः । केवलाभ्यो न हि स्त्रीभ्य’ इत्युत्तरग्रन्थव्याख्यानावसरे ‘अत्र सृष्टिशब्देनापत्योत्पत्तिर्विवक्षिता न सृष्टिमात्रं. तस्य केवलाभ्योऽपि स्त्रीभ्यो दर्शनादि’त्यादिनोत्पत्त्यसम्भवस्य शाक्तासाधारणत्वं वक्ष्याम इत्यर्थः ।

### **परिमल **

ॐ उत्पत्त्यसम्भवात् ॥ अथ किं तेनेति । आचारभेदादिना किमित्यर्थः ॥ देवताविशेषपरिग्रहमन्तरेणेति । तत्स्वरूपमात्रस्य सम्मतत्वादिति भावः ॥ उक्तार्थेति । पूर्वाध्यायोक्तार्थविरुद्धार्थो दूष्य इत्यर्थः ॥ शाक्तस्येति । मतस्येति योज्यम् ॥ पुरुषेति । पुरुषाः स्कन्दादयो दैवतान्येषां तेषां मतानामिति योज्यम् ॥ एतच्चेति । शक्तिमत एवायं दोषो न मतान्तर इत्येतच्च ‘दृष्टा पुम्भ्यः सदा सृष्टिरि’त्यादौ वक्ष्याम इत्यर्थः ।

### **यादुपत्यम्**

ॐ उत्पत्त्यसम्भवात् ॐ । ननु चुल्याद्युत्पत्तिकर्तृत्वस्य केवलस्त्रीणामप्युपलम्भात्कथमुत्पत्त्यसम्भवः शाक्तस्यासाधारणो दोष इत्यत आह एतच्च वक्ष्याम इति । अत्र सृष्टिशब्देनापत्योत्पत्तिर्विवक्षिता न सृष्टिमात्रमिति वक्ष्याम इत्यर्थः ।

### **श्रीनिवासतीर्थीया **

ॐ उत्पत्त्यसम्भवात् ॐ । तस्य आचारभेदस्य तेन आचारभेदेन ॥ उक्तार्थेति । भगवत्सर्वोत्तमत्वरूपोक्तार्थेत्यर्थः । समानस् तथा च सौरादिमतं न पृथगपाक्रियत इत्यर्थः । इत्यत इति हेतोः ।

### **वाक्यार्थरत्नमाला **

उत्पत्यसम्भवात् ॥ नन्वेवमिति । यद्येतदधिकरणं शाक्तमतनिरासकमित्युच्यते तर्हीति योज्यम् । समर्थनं त्वनर्थकमिति पाठः । ननु यत्किञ्चिदुत्पत्तिकर्तृत्वस्य केवलस्त्रीणामपीत्यादि इत्यत आह । एतच्च वक्ष्याम इतीत्यन्तम् । तत्रोत्पत्यसम्भव इत्यारभ्य वादिनामितीत्यन्तमुत्पत्यसम्भवो हीति सुधानुवादरूपम् । यत्किञ्चिदित्यादि कथमित्यन्तं दोषत्वरूपैकदेशाक्षेपे रूपमिति द्रष्टव्यम् । देवतावादिनामिति यदुक्तं तत्कथम् । यत्किञ्चिदुत्पत्तिकर्तृत्वस्य केवलस्त्रीणामप्युपलम्भादिति योजना । अथवा उत्पत्यसम्भवः कथम् । स शाक्तस्यैवासाधारणो दोषः । न तु पुरुषदेवतावादिनामित्येतच्च कथमिति चाध्याहारेण योज्यम् । उत्पत्यसम्भवे हि सति तदसाधारणत्वचिन्तावकाश इति भावः । दृष्टा पुंभ्य इत्यारभ्य इत्यर्थ इत्यन्तम् । तत्र दर्शनादित्यन्तेन दोषभूतोत्पत्यसम्भवस्य व्युत्पादनम् । आदिपदोपात्तकेषाञ्चिदेव हि द्रोणादीनां सृष्ठिः केवलेभ्यः पुरुषेभ्यो दृष्टेत्यनेन तु केवलस्त्रीभ्य उत्पत्यसम्भववत् केवलपुरुषेभ्य उत्पत्यसम्भवाभावेनोत्पत्यसम्भवस्यासाधारणत्वमुपपादितम् । यदि चेत्यादि पक्षद्वयमपि आदिपदेन ग्राह्यम् । तस्याप्युत्पत्यसम्भवासाधारणदोषताव्युत्पादकत्वादिति ध्येयम् । केवलस्त्रीभ्य इव केवलपुरुषेभ्योऽप्युत्पत्तेरदृष्टेरुत्पत्यसम्भवस्य पुरुषदेवतावादेऽपि साम्यान्नासाधारणत्वमित्याशङ्कानिवर्तकतया इतश्चेति वाक्यमवतार्य केवलेभ्योऽपि पुरुषेभ्यः द्रोणादीनामुत्पत्तिदृष्टेः पुरुषदेवतावादे तदभावान्नासाधारणत्वानुपपत्तिरिति दृष्टा पुंभ्य इत्येतद्वाक्यव्याख्यानावसरे वक्ष्याम इत्यर्थ इति व्याख्येयम् । अत एवाथवेत्यन्तिमपक्षकथनावसरे दृष्टेत्यादेरसाधारणत्वं स्पष्टमभिहितमिति तद्योजना नकृता । अन्यथाख्यात्युक्तमेतेन निरस्तम् । देवदत्तः परशुं कृत्वा काष्टानि च्छिनत्तीतिवज्जीवो मनः कृत्वा कार्यान्तरे मनःकरणतयाऽपेक्षत इत्यङ्गीक्रियत इत्याशङ्कापरिहाराय दूषणान्तरमाह । एकस्मादिति मूलम् ।

