+++
title = "०५ विदेहस्य शिवस्य साहाय्यकरणानुपपत्तिः"

+++


## ॐ न च कर्तुः करणम् ॐ

**विदेहस्य शिवस्य साहाय्यकरणानुपपत्तिः**

**ॐ न च कर्तुः करणम् ॐ**

### **सुधा**

तत्कथमित्यत्र सूत्रम् ॐ न च कर्तुः करणम् ॐ इति । तद्य्वाचष्टे शिवस्येति ।

## **अनुव्याख्यानम्**

***॥ ॐ न च कर्तुः करणम् ॐ ॥***

***..... ....... शिवस्याकरणत्वतः ।***

***ओहत्वात् ...............***

अकरणत्वत इत्यस्यैव स्वपदस्य वर्णनमदेहत्वादिति । यद्वाऽकरणत्वतो ज्ञानदिकरणाभावादित्यर्थः । तदेव कथमित्यतोऽकरणत्वतो निरिन्द्रियत्वादित्युक्तम् । तदपि कुत इत्यत उक्तमदेहत्वादिति । एतदुक्तं भवति । देहवताहि शिवेनापत्योत्पत्तौ शक्तेः साचिव्यमाचरणीयम् । न विदेहेन । तस्य प्र(वि)लीनवदिन्द्रियादिविज्ञानादिविकलस्य तदनुपपत्तेः । न च शिवदेहोत्पत्तौ केवलायाः शक्तेः शक्तिरस्ति । प्रागुक्तदोषात् । अन्यथाऽत्रापि तथोपपत्तौ शिवाङ्गीकारवैय्यर्थ्यापत्तेश्च । न च शिवसहितायाः । विदेहस्य साहाय्यकरणानुपपत्तेः । अतो ऽङ्गीकृतस्यापि शिवस्याजागलस्तनायितत्वेनात्राप्युत्पत्त्यसम्भव एवेति ।

### **शेषवाक्यार्थचन्द्रिका**

ॐ न च कर्तुः करणम् ॐ ॥ अकरणत्वत इत्येतावतैव वाऽदेहत्वत इत्येतावतैव वा विवक्षितसिद्धेरन्यतरवैय्यर्थ्यमित्यत आह अकरणत्वत इत्यस्यैवेति । अत्र पक्षे व्याख्यानव्याख्येयभावाश्रयणं भवतीत्यपरितोषात्पक्षान्तरमाह यद्वेति ॥ ज्ञानदिति । ज्ञानादिरूपकारणशून्यत्वादित्यर्थः ॥ तस्येति । विदेहस्येत्यर्थः । इन्द्रियविकलस्य तत एव विज्ञानादिविकलस्येति योज्यम् । तदनुपपत्तेः साचिव्याचरणानुपपत्तेः । अस्तु तर्हि सदेहस्यैव शिवस्य शक्तिसहकारित्वमित्यतो भवेदेवं यदि तस्य सदेहत्वमुपपद्येत । न च तदुपपद्यत इत्यभिप्रेत्य तत्कुत इत्यतः शिवदेहोत्पादकत्वं किं केवलशक्तेरभिमतं शिवसहिताया एवेति विकल्पद्वयं मनसि निधायाद्यं निराचष्टे न चेति ॥ प्रागुक्तेति ॥ उत्पत्त्यसम्भवादिति । पूर्वसूत्रोक्तदोषादित्यर्थः ॥ अन्यत्रेति । शिवदेह इवान्यत्रापि कार्ये केवलशक्तेरेव कर्तृत्वोपपत्तेरित्यर्थः ॥ शिवाङ्गीकारेति । शिवस्य शक्तिं प्रति उपसर्जनत्वाङ्गीकारेत्यर्थः । द्वितीयमाशङ्क्य निरस्यति न चेति । शक्तेः शक्तिरित्यनुवर्तते ॥ विदेहस्येति । उपपत्तौ वा शिवदेह इवेतस्त्रपि विदेहस्यापि साहाय्यकरणोपपत्त्या तद्देहाङ्गीकारवैय्यर्थ्यापत्तेरिति भावः ।

### **परिमल **

ॐ न च कर्तुः ॥ प्रागुक्तदोषादिति । केवलाभ्यः स्त्रीभ्यः शरीरोपत्त्यसम्भवादित्युक्तदोषादित्यर्थः ।

### **श्रीनिवासतीर्थीया **

ॐ न च कर्तुः करणम् ॐ ॥ ज्ञानादिकरणाभावादिति । मया शक्तेः साचिव्यमाचरणीयमित्येवं ज्ञानेच्छादिजनकसामग्य्रभावादित्यर्थः ॥ तदनुपपत्तेरिति । साचिव्याचरणानुपपत्तेरित्यर्थः ॥ प्रागुक्तदोषादिति । ‘केवलाभ्यो न हि स्त्रीभ्य’ इति प्रागुक्तेत्यर्थः । ननु शिवदेहोत्पादने केवलाया एव शक्तेः सामर्थ्यमङ्गीक्रियत इत्युत्पत्त्यसम्भवरूपप्रागुक्तदोषो नेत्यत आह अन्यथाऽत्रापि तथेति । शिवदेहेतरकार्योत्पादनेऽपि तथा केवलाया एव शक्तेः सामर्थ्योपपत्तौ । सहितायाः शक्तेः । शिवदेंत्पादने सामर्थ्यमस्तीत्यनुवर्तते ।

