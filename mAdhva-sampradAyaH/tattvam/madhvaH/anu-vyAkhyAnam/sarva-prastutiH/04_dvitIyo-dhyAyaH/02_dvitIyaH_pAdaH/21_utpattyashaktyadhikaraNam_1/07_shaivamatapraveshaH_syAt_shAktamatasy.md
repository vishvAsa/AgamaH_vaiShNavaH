+++
title = "०७ शैवमतप्रवेशः स्यात् शाक्तमतस्य"

+++


## सार्वज्ञादिगुणैर्युक्तं गुरुकल्पनया द्वयम्

**शैवमतप्रवेशः स्यात् शाक्तमतस्य**

**सार्वज्ञादिगुणैर्युक्तं गुरुकल्पनया द्वयम्**

### **सुधा**

ननु शैवाः सार्वज्ञादिगुणोपेतं शिवमेकमेवाभ्युपयन्ति । शाक्तास्तु शिवं शक्तिं चेत्यस्ति महान्सिद्धान्तभेदः । तत्कथं शाक्तानां शैवमतानुप्रवेश इत्यत आपादितदोषोऽयमित्याशयवानाह सार्वज्ञादीति ।

## **अनुव्याख्यानम्**

***सार्वज्ञादिगुणैर्युक्तं गुरुकल्पनया द्वयम् ॥***

***न युज्यते ................***

सत्यं शाक्तैः सार्वज्ञादिगुणैर्युक्तं शिवशक्त्याख्यं द्वयमभ्युपगतमिति । तत्तु न युज्यते । कल्पनागौरवात् । तथा हि । न तावत्सार्वज्ञाद्युपेतं प्रत्यक्षेण सिद्धम् । परचित्तवृत्तीनां परं प्रत्यतीन्द्रियत्वात् । नाप्यागमेन । शाक्तागमस्य प्रामाण्यसन्देहात् । अपौरुषेयागमस्य परेण प्रामाण्यानादरणात् । आदरणे वा तत एव स्वमतहानेः । ततः प्रपञ्चरचनानुपपत्त्यैव तथाविधं वस्तु कल्पनीयम् । एकेनैव सार्वज्ञादिमता सर्वं निर्वहत्येव । तथा च वृथा तथाभूत(वस्तु)द्वयकल्पने कल्पनागौरवमेव । अत एकमेव तादृशं वस्त्वङ्गीकार्यमिति । ततः किमित्यत आह तत इति ।

**अनुव्याख्यानम्**

***ततस्त्वीश एक एव प्रयोजकः ॥***

उक्तहेतोरेकस्यैव सार्वज्ञादिमतोऽङ्गीकार्यत्वे केवलशक्तेरङ्गीकृतावुत्पत्त्यसम्भवप्रसङ्गादीश एव सार्वज्ञाद्युपेतः प्रपञ्चरचनायाः प्रयोजकः शाक्तैरङ्गीकर्तव्यः स्यात् । एवञ्च कथं न शैवमतप्रवेशः शाक्तमतस्येति ।

### **शेषवाक्यार्थचन्द्रिका**

आपादितदोषोऽयमिति । शैवमतप्रवेश उपपाद्यो दोष इत्यर्थः ॥ सन्देहादिति । तत्प्रमाण्यनिश्चयस्य शक्तिसार्वज्ञसिध्द्यधीनतया तदसिद्धिदशायामसिद्धेरिति भावः ॥ हानेरिति । तत्र शक्त्यादेरसार्वज्ञादिप्रतिपादनादिति भावः । तथाविधं सार्वज्ञादिगुणयुक्तं शिवशक्त्याख्यं वस्त्वित्यर्थः ॥ उक्तहेतोरिति । तथाविधवस्तुद्वयकल्पने कल्पनागौरवरूपोक्तहेतोरित्यर्थः ।

### **श्रीनिवासतीर्थीया **

उपेतं वस्तु । तत एव वेदादेव । वेदे विष्णोरेव सार्वज्ञ्यादिप्रतिपादनेन शिवशक्त्योः सार्वज्ञ्यमिति मतं विरुद्धं स्यादिति भावः । तथाविधं सर्वप्रपञ्चविषयकज्ञानोपेतम् ।

