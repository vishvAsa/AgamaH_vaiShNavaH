+++
title = "०५ प्रधानस्य स्वतन्त्र्यप्रवृत्तिरनुपपन्ना"

+++


## इदं नाचेतनवशं वस्तुत्वात्प्रतिपन्नवत्

**प्रधानस्य स्वतन्त्र्यप्रवृत्तिरनुपपन्ना**

**इदं नाचेतनवशं वस्तुत्वात्प्रतिपन्नवत्**

### **सुधा**

यद्यप्येतान्यनुमानान्यव्यक्तस्वरूपं साधयन्ति । तथाऽपि महदादिकारणतयैव तदेतैः सिध्यतीति । अत्र वक्तव्यम् । किमेतैरनुमानैर्जगदुपादानतामात्रेणाव्यक्तं सिध्यति, उत स्वातन्त्र्येणा(पीति)पि । आद्ये सिद्धसाधनम् । अस्माभिरपि विश्वोपादानस्य प्रधानस्याभ्युपगतत्वात् । ‘शरीररूपकेति’ ह्युक्तम् । द्वितीयं निराकर्तुं सूत्रम् ॥ रचनानुपपत्तेश्च नानुमानमिति ॥

तद्य्वाचष्टे इदमिति ।

## **अनुव्याख्यानम्**

***इदं नाचेतनवशं वस्तुत्वात्प्रतिपन्नवत् ॥***

***इत्येवं प्रतिषिद्धस्य केन मूलानुमा भवेत् ॥***

महदादिकार्यमित्यर्थः । अचेतनवशं स्वतन्त्राचेतनाधीनोत्पत्तिकम् । प्रतिपन्नवत् । प्रधानवत् । आस्तां तावद्दूषणान्तरम् इति प्रत्यनुमानेनैव प्रतिषिद्धस्य प्रधानस्वातन्त्र्यस्य मूलानुमा साधिकानुमा केन सामर्थ्येन भवेत् प्रमाणमिति शेषः । मूलानुमेति वाऽऽवर्तनीयम् । किम् आक्षेपे । अकार्यत्व मत्रोपाधिरिति चेन्न । पटादौ साध्याव्याप्तेः । पटादेः कुविन्दाद्यधिष्ठिततन्त्वादिकार्यत्वस्यान्वयव्यतिरेकाभ्यामुपलम्भात् ।

### **शेषवाक्यार्थचन्द्रिका**

यद्यपीति । विभागाविभागादिनोक्तरीत्या कूर्मशरीरादिवद् अनभिव्यक्तकार्यावस्थैकवस्तुमात्रसिद्धिरिति भावः ॥ तथाऽपीति । कार्याणामव्यक्तावस्था कारणमेवेति साङ्ख्यैरङ्गीकारादिति भावः । ननु च सिद्धसाधनत्वेनैव भेदानां परिमाणादिति शङ्कितानुमानस्य निरास सिद्धेर्न सूत्रेण प्रयोजनमिति किं तद्य्वाख्यानपरोत्तरभाष्येणेत्याशङ्क्य, कारणत्वमात्रेण प्रधानस्योक्तानुमानैः सिद्धिपक्षे तत्प्रसक्तावपि स्वतन्त्रकारणत्वेनोक्तानुमानैस् तत्सिद्धिपक्षे तदप्रसङ्गात्तन्निरासकतया सूत्रस्यार्थवत्त्वात्, तद्य्वाख्यानरूपोत्तरभाष्यं योजयितुं विकल्पप्रकारप्रदर्शनपूर्वकमाद्यं पक्षं बहिरेव दूषयति अत्र वक्तव्यमिति । कुतः सूत्रकारीयप्रधानाद्यभ्युपगमसिद्धिर् इत्यतस्तद्वाक्यादेवेत्यभिप्रेत्य तदुपन्यस्यति शरीररूपकेति ह्युक्तमिति । व्याचष्ट इति । तात्पर्यत इति शेषः । अचेतनवशत्वस्य सिद्धान्तेऽप्यङ्गीकारात्तदभावसाधनेऽपसिद्धान्तो बाधश्चेत्यत आह स्वतन्त्रेति । इत्येवेत्येवशब्दस्य व्यर्थत्वविरुद्धार्थत्वे निराकर्तुं तत्तात्पर्यमाह आस्तामिति । अत्र पक्षे प्रमाणमिति शेषपूरणं भवतीत्यपरितोषादाह मूलानुमेति वेति ॥ अकार्यत्वमिति । उक्तसाध्यवति प्रधानेऽकार्यत्वसत्त्वेन साध्यव्यापकत्वात्साधनवति च महदादौ तदभावेन साधनाव्यापकत्वाच्चेति भावः । उक्तसाध्यवत्यपि पटादाव कार्यत्वाभावान्न साध्यव्यापकतेत्यनुपाधित्वमित्याह पटादाविति । ननु च तत्रोक्तरूपसाध्यस्यैवा सम्मतेर्न तदव्यापकत्वमित्यत आह पटादेरिति ॥ अन्वयव्यतिरेकाभ्यामिति । तत्सध्रीचीनप्रत्यक्षेणेत्यर्थः ।

### **परिमल **

कारणतयैवेति । कार्याणामव्यक्तावस्था कारणमेवेत्यङ्गीकारादिति भावः । नन्वव्यक्तादिशब्दानामपि ब्रह्मणि समन्वयात् कथमेवमुक्तिरित्यत आह शरीररूपकेति । शरीरस्य रूपमिव भगवत्तन्त्रं रूपं यस्येति व्युत्पत्त्या शरीररूपके शरीरवद्विद्यमाने प्रधाने विन्यस्तस्य हरेरव्यक्तशब्देन गृहीतेरित्यानुमानिकपादे अव्यक्तपदेन प्रधानमपि तच्छब्दमुख्यार्थभगवत्सम्बन्धाद्गृह्यत इति ह्युक्त मित्यर्थः । एवकारतात्पर्यं व्यन्जयन्नेवोत्तरार्धं व्याचष्टे आस्तामिति ॥ इति वाऽऽवर्तनीयमिति । तथाच मूलानुमा साधकानुमा । केन सामर्थ्येन मूलानुमा मूलभूतानुमा अव्यक्तानुमापिका स्यादिति तदर्थ इति भावः ॥ अत्रेति । महदादिकं, स्वतन्त्राचेतनाधीनोत्पत्तिकं न, वस्तुत्वात् प्रधानवदिति प्रयोग इत्यर्थः ।

### **यादुपत्यं**

यद्यप्येतानीति । विभागाविभागाभ्यामुक्तदिशा कूर्मशरीरादिवदनभिव्यक्तकार्यावस्थमेकं वस्तु सिध्यतीत्येव न तु तत्कारणमपीति । शक्तितः प्रवृत्त्याऽपि कार्यस्याव्यक्तावस्थैव सिध्यति न त्वव्यक्तं कारणमिति । अव्यापकत्वेनाप्यव्यापकस्य कार्यस्यैकत्र प्रवेशेन कूर्माङ्गवद् अनभिव्यक्ततासम्भवान्महदाद्यव्यापकवस्तुप्रवेशाधिकरणमेकं वस्तु सिध्यति न तु तत्कारणताऽपि । एवं समन्वयेनापि यानि यद्रूपानुगतानि तानि तत्स्वभावाव्यक्तकानीति व्याप्तिबलात्तत्स्वभावमव्यक्तमेव सिध्यति न तु तत्कारणताऽपीति भावः । तथाऽपीति । कार्याणामव्यक्तावस्था कारणमेवेति साङ्ख्यैरङ्गीकारादिति भावः । ननु वैदिकानामव्यक्तादिशब्दानां भगवत्परत्वस्य साधितत्वात्कथमप्रामाणिकस्य प्रधानस्य विश्वोपादानत्वाभ्युपगम इत्यत आह शरीररूपकेति । सत्यं परमात्मन एवाव्यक्तादिशब्दा इति । तथाऽपि तत्तन्त्रत्वेन तच्छरीररूपत्वादितरस्याप्यव्यक्तादिशब्दा इति प्रथमाध्यायस्य चतुर्थपाद उक्तमतो नाप्रामाणिकं प्रधानमिति भावः ।

### **श्रीनिवासतीर्थीया **

आवर्तनीयमिति । तथा च मूलानुमा साधकानुमा । कथं मूलानुमा व्याप्तिपक्षधर्मतामूलकानुमा निर्दोषोपपत्तिरूपाऽनुमानरूपं प्रमाणमिति यावत् । कथं भवेदित्यर्थः । ननु पटादावपि स्वतन्त्राचेतनतन्त्वाद्यधीनोत्पत्तिकत्वेन साध्यमेव नास्तीति चेत्तत्राह पटादिरिति ॥ अधिष्ठितेति । प्रेरितेत्यर्थः ।

### **वाक्यार्थरत्नमाला **

कार्याणामिति । कार्याणं या व्यक्तावस्था सैव कारणमिति स्वीकारादित्यर्थः । कारणत्वमात्रेणेति । प्रधानस्य कारणत्वमात्ररूपेणानुमानैः सिद्धिपक्ष इत्यर्थः । तत्प्रसक्तावपीति । सिद्धसाधनत्वप्रसङ्गेऽपीत्यर्थः । स्वतन्त्रेति । स्वतन्त्रकारणत्वरूपेणेत्यर्थः । तदप्रसङ्गादिति । ततस्तेनानुमाननिरासासिद्धेरिति शेषः । तन्निरासकतयेति । उक्तानुमाननिरासकतयेत्यर्थः । सम्भावितेति । अनुमानैः प्रधानसिद्धिं वदन्तं प्रतीति पूरणीयम् । इति ह्युक्तमितीति । तत्प्रकृतेः शरीरत्वोक्तया तदधिष्ठितस्य भगवतोऽव्यक्तपदेन ग्रहणोक्तया चाव्यक्ताधिष्टितेश्वरकारणतया तच्छरीरस्यापि तत्प्राप्तरिति भावः । तात्पर्यमुक्तमिति वक्ष्यमाणमूलानुसारेणाह । तात्पर्यत इति । मूले इतीत्यनूद्य प्रत्यनुमानेनैवेति व्याख्यानम् । इत्यत आह । पटादेरितीति पाठः । इत्याहेति पाठेऽपीति कारणादाहेत्येवार्थः । द्वितीयाध्यायगीताभाष्यगत नासतोविद्यतेभाव इत्येतदवतारिका किमित्याहेति टीकायां तथा व्याख्यानात् । टीकायामित्याहेत्यस्येति शङ्कायामिति शेष इत्युक्तत्वात् । कारणतया अतीन्द्रियशक्त्यात्मकतया तत्कार्यत्वमपि केवलप्रत्यक्षागम्यमप्यन्वयव्यतिरेकसध्रीन प्रत्यक्षगम्यमेवोचितमिति कथमन्वयव्यतिरेकमात्रोपादानमित्यतस्तदुपपादनस्य तत्रैव पर्यवसानान्न दोष इत्याह । तत्सध्रीचीनेति ।





------------------------------------------------------------------------

स्वतन्त्रवृत्ती रचना सा चैवाचेतने कुतः

**स्वतन्त्रवृत्ती रचना सा चैवाचेतने कुतः**

### **सुधा**

एवं प्रधानस्य रचनायाः स्वतन्त्रप्रवृत्तेरनुमानविरोधेनानुपपत्तेर्नानुमानं तत्र प्रमाणमिति सूत्राक्षरयोजनां मनसि निधाय सूत्रतात्पर्यमुक्तम् । इदानीं तामेव विवृण्वन्प्रतिपक्षान्तरमाह स्वतन्त्रेति ।

## **अनुव्याख्यानम्**

***स्वतन्त्रवृत्ती रचना सा चैवाचेतने कुतः ॥***

चशब्दोऽनुमानान्तरसमुच्चये । कुत एवेत्यन्वयः । अयमत्र प्रयोगः । प्रधानं खतन्त्रप्रवृत्तिरहितम् अचेतनत्वात् । तन्त्वादिवदिति ।

### **शेषवाक्यार्थचन्द्रिका**

अनुमानान्तरसमुच्चय इति । प्रतिपक्षान्तरसमुच्चय इत्यर्थः ॥ अन्वय इति । ततो न व्यर्थत्वविरुद्धार्थत्वे इति भावः । ‘इदं नाचेतनवशमि’त्यस्यैव स्वतन्त्रवृत्ती रचनेत्यस्यैव यथाश्रुतस्य प्रतिपक्षत्वासम्भवादाह अयमत्रेति ।

### **परिमल **

तामेवेति । सूत्राक्षरयोजनामिति योज्यम् । रचनानुपपत्तिमेवेति वार्थः ॥ इत्यन्वय इति । एवशब्दस्येति योज्यम् ।

वाक्यार्थरत्नमाला — योजनामिति मूलम् । सर्वज्ञानुमावा(?) । तामित्युत्तरानुव्याख्याने रचनानुमान योजनामिति भावः । प्रतिपक्षान्तरमिति पूर्वमूलानुसारायाह । प्रतिपक्षान्तरेति । व्यर्थत्वेति । चशब्देनैव समुच्चयसिद्धेरेवशब्दस्य वैय्यर्थ्यम् । चैवशब्दयोः समुच्चयावधारणरूपविरुद्धार्थकत्वेनैवशब्दस्य चशब्देन विरुद्धार्थत्वं च नायातीत्यर्थः । अयं भावः । साचेति चशब्दस्य तावदनुमानान्तरसमुच्चयार्थत्वोक्तयाऽचेतने च सा कुत इति सम्बन्धस्य मूले सूचिततयैवशब्दस्य च सैवेति सम्बन्धे व्यर्थत्वापत्या सन्नियोगविशिष्टन्यायेनोत्तरत्रैव सम्बन्धाश्रयणे कार्ये तत्र समुच्चयावधारणरूपार्थद्वयविरोधापत्तिरिति किल वाच्यम् । न च तथा सम्बन्धाश्रयणमस्ति । एवशब्दस्य कुत एवेति सम्बन्धाश्रयणेन विरुद्धार्थकशब्दद्वयसमावेशानङ्गीकारात् । कुत एवेत्यत्र सम्बन्धस्य च सर्वथायोगसूचनरूपप्रयोजनसद्भावान्न व्यर्थताऽपीति ।





