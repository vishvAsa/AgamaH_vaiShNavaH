+++
title = "११ साक्षिणैव मनःसिद्धिः"

+++


## मनो म इति भेदतः

**साक्षिणैव मनःसिद्धिः**

**मनो म इति भेदतः**

### **सुधा**

अत्रोच्यते । अस्ति तावदविवेकिनामपि मनःप्रतीतिः । मम मनोऽन्यत्र गतमित्यादिव्यवहारात् । न च ते युगपज्ज्ञानानुत्पत्तिं जानन्ति । प्रत्युत युगपदेव ज्ञानोत्पत्तिं मन्यन्ते । अन्यथा व्यासङ्गे क्रमदर्शनेनान्यत्रापि क्रमानुमानं परस्य व्यर्थं स्यात् । तस्माल्लिङ्गदर्शनात्प्रागेव भवदिदं मनोज्ञानं न तन्निमित्तकमिति । अस्तु तर्हि बुध्द्यादीनामसमवायिकारणस्य संयोगस्याश्रयतया मनःसिद्धिः । मैवम् । प्रत्यक्षज्ञाने तावदिन्द्रियात्मसंयोगस्यैवासमवायिकारणत्वस्योपपत्तेः । अनुमित्यादौ लिङ्गज्ञानादेः । स्मृतौ भावनायाः, सुखादाविष्टार्थोपलब्ध्यादेरिति । नित्यविशेषगुणानां संयोगासमवायिकारणत्वनियमान्नैवमिति चेन्न । विभाग (ज)शब्दजशब्दे व्यभिचारात् । अश्रावणत्वेन हेतुविशेषणान्नेति चेत् । यथा तर्हि विभागादिजशब्दे कारणान्तरदर्शनात्तन्निरासार्थं व्याप्तिग्रहणवेलायां प्रयत्यते तथा सुखादिनिरासाय प्रयतनीयम् । असमवायिकारणान्तरदर्शनस्य तुल्यत्वात् । निमित्तं तदिति चेन्न । असमवायिकारणलक्षणस्यातिव्याप्तिप्राप्तेरिति । न च सुखाद्युपलब्धिकरणत्वेन मनस्सिद्धिः । साक्षिसिद्धतयाऽन्यथासिद्धेः ।

### **शेषवाक्यार्थचन्द्रिका**

नन्वन्यनिष्ठप्रतीतेरन्यं प्रत्यप्रत्यक्षत्वात्कथं तत्सत्तानिश्चय इत्यतोऽप्रत्यक्षतया प्रत्यक्षेण तदसिद्धावपि विशिष्टव्यवहारस्य तज्ज्ञानकार्यतयाऽन्वयव्यतिरेकाभ्यामवधारिततया व्यवहाररूपकार्यलिङ्गकानुमानेन तत्सिद्धिर्युक्तैवेत्याशयेनाह ममेति । अस्त्वविवेकिनामपि मनःप्रतीतिः । साऽपि युगपज्ज्ञानानुपपत्तिरूपलिङ्गजन्यैव किन्न स्यादित्यतो भवेदेतद्यदि तेषामुक्तलिङ्गानुसन्धानं स्यात् । न च तदस्तीत्याह न चेति । अविवेकित्वादेवेति भावः । न केवलं तेषामुक्तलिङ्गज्ञानाभावमात्रं किन्तर्हीत्यत आह प्रत्युतेति ॥ युगपदेव ज्ञानोत्पत्तिमिति । दीर्घशष्कुलीभक्षणादिदशायामिति शेषः ॥ अन्यथेति । अविवेकिनामपि दीर्घशष्कुलीभक्षणादिदशायां युगपज्ज्ञानोत्पत्तिभ्रमाभावे युगपज्ज्ञानानुत्पत्तिरूपलिङ्गानुसन्धाने चेत्यर्थः ॥ अन्यत्रापीति । दीर्घशष्कुलीभक्षणादावपीत्यर्थः ॥ क्रमानुमान मिति । विप्रतिपन्नानि ज्ञानानि क्रमभावीनि जन्यत्वाद् व्यासङ्गदशापन्नानेकज्ञानवद् इत्यनुमानमित्यर्थः ॥ व्यर्थं स्यादिति । सन्दिग्धविपर्यस्तान्यतरं प्रत्येवानुमानस्यार्थवत्त्वादिति भावः ॥ अस्तु तर्हीति । जन्यं बुध्द्यादिकमसमवायिकारणजन्यं भावकार्यत्वाद्घटवदित्यनुमानेन बुध्द्यादेरसमवायिकारणजन्यत्व सिद्धौ, बुध्द्याद्यसमवायिकारणं संयोगः, नित्यविशेषगुणासमवायिकारणत्वात्, भेर्याकाशसंयोगवदित्यनुमानमत्राभिप्रेतम् । यद्वा जन्या बुध्द्यादयः संयोगासमवायिकारणकाः । कार्यत्वे सति नित्यविशेषगुणत्वाच्छब्दवदिति प्रयोगो द्रष्टव्यः । स च संयोगः परिशेषान्मनःसंयोग एवेति तदाश्रयतया मनःसिद्धिरिति भावः ।

बुध्द्यादिकमित्यत्र बुद्धिशब्देन किं प्रत्यक्षज्ञानमभिमतं, किंवाऽनुमितिरूपं, शाब्दं, स्मृतिरूपं वेति विकल्पान्मनसि निधायाद्यं दूषयति प्रत्यक्षेति ॥ उपपत्तेरिति । तथा च न परिशेषेण तदाश्रयतया मनस्सिद्धिरिति भावः । द्वितीयतृतीयौ दूषयति अनुमित्यादाविति । लिङ्गज्ञानादेरित्यतःपरमसमवायिकारणत्वोपपत्तेरिति वर्तते । एवमुत्तरत्रापि द्रष्टव्यम् । ततश्चान्यथासिद्धत्वाद् बुध्द्याद्यसमवायिकारणस्य संयोगत्वसाधनं बुध्द्यादेर्वा संयोगासमवायिकारणकत्वसाधनमनुपपन्नमिति भावः । चतुर्थं दूषयति स्मृताविति । तथा चान्यथासिद्धत्वाद्बुध्द्यसमवायिकारणादेः संयोगत्वादिसाधनमनुपपन्नमिति भावः । बुध्द्यादिपदोक्तबुध्द्यंशे अनुमानमन्यथासिध्द्या प्रदूष्यादिपदोक्तसुखाद्यंशेऽप्यन्यथासिध्द्या तद्दूषयति सुखादाविति । सर्वत्र तल्लक्षणाक्रान्तत्वादिति भावः । यन्नित्यविशेषगुणासमवायिकारणं स संयोग इति वा ये नित्यविशेषगुणास्ते संयोगासमवायिकारणका एवेति वा निरुपाधिकसहचारभङ्गस्यैव विपक्षे बाधकत्वान्नाप्रयोजकत्वमित्याशङ्कते नित्यविशेषगुणानामिति । अत्र कार्यत्वे सतीत्यपि हेतुविशेषणस्याभिमतत्वान्नेश्वरबुध्द्यादौ व्यभिचारः । पार्थिवपरमाणुरूपादीनामपि तेजःसंयोगजन्यत्वान्न तत्रापि व्यभिचार इति ध्येयम् ।

शब्दासमवायिकारणभूते विभागादौ सत्यपि नित्यविशेषगुणासमवायिकारणत्वे संयोगत्वाभावाद्विभागादिजन्ये शब्दे च, सत्यपि कार्यत्वे सति नित्यविशेषगुणत्वे, संयोगासमवायिकारणकत्वाभावेन व्यभिचारान्नैतद्विपक्षे बाधकमित्याशयेनाह विभागेति । शब्दापेक्षया विभागस्य शब्दं प्रति प्रथमकारणत्वेनाभ्यर्हितत्वात्पूर्वनिपातः । अन्यथाऽल्पाच्तरशास्त्रप्रवृत्त्या शब्दविभागज इत्येवावक्ष्यदिति भावः । नित्यस्याश्रावणो यो विशेषगुणस्तदसमवायिकाणकत्वस्य वा कार्यत्वे सत्यश्रावणत्वे च सति नित्यविशेषगुणत्वस्य वा हेतुत्वेन विवक्षितत्वान्न विभागादौ विभागजशब्दादौ च व्यभिचार इति शङ्कते अश्रावणत्वेनेति । विभागादिजेत्यत्रादिपदेन शब्दपरिग्रहः ॥ कारणान्तरेति । विभागशब्दरूपासमवायिकारणान्तरेत्यर्थः । प्रयत्यते अश्रावणत्वेन हेतुर्विशेष्यत इत्यर्थः ॥ तथेति । बाह्यत्वेन हेतुर्विशेष्यतामित्यर्थः ॥ असमवायिकारणान्तरेति । आत्मनः संयोगातिरिक्तेष्टार्थोपलब्ध्यादिरूपासमवायिकारणान्तरेत्यर्थः । तथा चोक्तानुमाने हेत्वसिद्धिरिति भावः । तद् इष्टार्थोपलब्ध्यादिकम् ॥ अतिव्याप्तिप्राप्तेरिति । समवायिकारणप्रत्यासन्नत्वादेस्तत्रापि सत्त्वादिति भावः । सुखाद्युपलब्धिः सकरणिका क्रियात्वाच्छिदिक्रियावद् इत्यनुमानमाशङ्कय निषेधति न चेति । यद्वा सुखाद्युपलब्धिरिन्द्रियकरणिका जन्यसाक्षात्कारत्वात् । जन्यरूपप्रतीतिवदित्यनुमानमत्राभिमतम् । न च श्रोत्रादिनाऽन्यथासिद्धिः । यदि हि बाह्यैः श्रोत्रादिभिः सुखादयो गृह्येरंस्तर्हि बधिरादिभिर्नोपलभ्येरन्निति बाधकसद्भावेन तदनवकाशादिति द्रष्टव्यम् ।

### **परिमल **

उक्तलिङ्गाप्रतिसन्धानेपि मनसः ज्ञायमानत्वान् नोक्तानुमानगम्यतेति समाधत्ते अत्रोच्यत इत्यादिना ॥ अन्यथेति । पामरणां युगपज्ज्ञानानुत्पत्तिज्ञान इत्यर्थः ॥ अन्यत्रापिति । सर्वेन्द्रियाणां स्वस्वविषयसन्निकर्षस्थले शष्कुलीभक्षणादावपीत्यर्थः ॥ बुद्ध्यादीनामिति । बुद्धिसुखदुःखेच्छादीनाम् आत्ममनःसंयोगकारणत्वादिति भावः । शङ्कते नित्येति । नित्यद्रव्यनिष्ठविशेषगुणानामित्यर्थः ॥ नैवमिति । लिङ्गज्ञानादेर्नासमवायिकारणत्वमित्यर्थः ॥ विभागजशब्दजशब्द इति । वंशादौ दलद्वयविभागजे शब्दजे च शब्द इत्यर्थः । तयोः क्रमाद्विभागशब्दासमवायिकारणकत्वेन संयोगासमवायिकरणत्वरूपसाध्याभावेऽपि बुद्ध्यादयः संयोगासमवायिकारणका नित्यनिष्ठविशेषगुणत्वाद् भेरीताडनजन्यशब्दवदित्यभिमतहेतोर् व्यभिचारादित्यर्थः । व्यभिचारज्ञानस्य व्याप्तिग्रहप्रतिबन्धकत्वादाह व्याप्तीति । यो यो नित्यजन्यविशेषगुणः सोऽसौ संयोगासमवायिकारणक इति व्याप्तिग्रहण दशायां विभागादिजन्यशब्दैर् अव्यभिचारायाश्रावणत्वे सति नित्यजन्यविशेषगुण इति विशेषणदानाय यथा प्रयत्नः क्रियते तथा सुखादावव्यभिचारायानात्मीयत्वे सतीत्यादिरूपविशेषणदानायापि प्रयत्यतामित्यर्थः । कुत इत्यतोऽविशेषादित्याह असमवायीति ॥ तदिति । लिङ्गज्ञानादिकमित्यर्थः ॥ लक्षणस्येति । समवायिकारणप्रत्यासन्नत्वे सत्यवघृतसामर्थ्यरूपासमवायिकारणलक्षणस्येत्यर्थः ॥ न च सुखादीति । सुखाद्युपलब्धयः करणसाध्याः क्रियात्वाच् छिदिक्रियावद् इति सामान्यतः करणसिद्धौ परिशेषात्सिद्ध्यतो मनस्त्वादित्यर्थः ।

### **यादुपत्यं**

युगपदेव ज्ञानोत्पत्तिमिति । दीर्घशष्कुलीभक्षणादिदशायामित्यर्थः ॥ अन्यथेति । दीर्घशष्कुलीभक्षणादौ युगपज्ज्ञानोत्पत्तिभ्रमाभाव इत्यर्थः । अन्यत्रापि । दीर्घशष्कुलीभक्षणादावपि । क्रमानुमानमिति । विप्रतिपन्नानि ज्ञानानि क्रमभावीनि जन्यज्ञानत्वाद् व्यासङ्गदशापन्नानेकज्ञानवदित्यनुमानमित्यर्थः ॥ व्यर्थं स्यादिति । सन्दिग्धविपर्यस्तान्यतरं प्रत्येवानुमानस्य सार्थक्यादिति भावः ॥ अस्तु तर्हीति । बुद्ध्यादयः संयोगासमवायिकारणिका नित्यकार्यविशेषगुणत्वाच्छब्दादिवदिति प्रयोगोऽत्राभिप्रेतः ॥ नित्यविशेषगुणानामिति । पर्थिवपरमाणुरूपादीनामपि तेजःसंयोगासमवायिकारणकत्वादिति भावः । अत्र कार्येति विशेषणमपि द्रष्टव्यम् । अन्यथा जलादिपरमाणुरूपादिषु व्यभिचारप्रसङ्गात् । तथा सुखादिनिरासायेति । बाह्येत्यपि हेतौ विशेषणीयमित्यर्थः । तथा च बुद्ध्यादौ हेत्वसिद्ध्या साध्यासिद्धिरिति भावः ॥ न च सुखाद्युपलब्धीति । सुखाद्युपलब्धिः सकरणिका क्रियात्वाच्छिदिक्रियावदित्यनुमानेन मनःसिद्धिरिति न वाच्यमित्यर्थः ।

### **श्रीनिवासतीर्थीया **

अन्यथेति । यद्यविवेकिनोऽपि लिङ्गभूतां युगपज्ज्ञानानुत्पत्तिं जानन्ति सर्वेऽप्यन्यत्रापि दीर्घशष्कुलीभक्षणादिस्थलेऽपि क्रमादेव ज्ञानान्युत्पद्यन्त इति जानन्तीति यावत् । तर्हि दीर्घशष्कुलीभक्षणादिस्थलेऽपि जायमानानि विप्रतिपन्नानि ज्ञानानि क्रमभावीनि ज्ञानत्वाद् व्यासङ्गस्थलीयज्ञानवदित्यनुमानं व्यर्थं स्यात्सिद्धसाधनतापत्तेरित्यर्थः । भवद् अविवेकिनामिति शेषः । बुद्धिर्द्विविधा । अनुभवः स्मृतिश्च । अनुभवोऽप्यपरोक्षपरोक्षभेदाद्द्विविधः । तत्र सर्वत्राप्यात्ममनस्संयोगस्य माऽस्त्वसमवायिकारणत्वमित्याह मैवमिति । अनुमित्यादावित्यत्रादिपदेन वाक्यार्थज्ञानं ग्राह्यम् । द्वितीयादिपदेन पदज्ञानम् । ततश्चेन्द्रियात्मसंयोगस्य लिङ्गज्ञानस्य भावनारूपसंस्कारस्येष्टार्थज्ञानस्य चापरोक्षपरोक्षज्ञानस्मृतिसुखादिसमवायिकारणीभूते आत्मनि प्रत्यासन्नत्वात्कारणत्वाच्च युक्तम् असमवायिकारणत्वमित्यर्थः ॥ नित्येति । नित्यस्येत्यर्थः । यो गुणः स संयोगासमवायिकारणक इत्युक्ते विभागजविभागे हस्ततरुविभागात्कायतरुविभागे व्यभिचारः स्यादतो विशेषेत्युक्तम् । तावत्युक्ते घटगतरूपे, अतो नित्यस्येत्युक्तम् । समग्रस्यापि हेतोर्नित्यजलपरमाण्वादिगते नित्ये रूपादौ, अतो नित्यस्य कार्यविशेषगुणत्वादिति वक्तव्यम् । तथा च न कोऽपि दोषः ॥

विभागेति । विभागजशब्दे वंशपाटनानन्तरं जायमाने चटचटशब्दे शब्दजशब्दे चेति विवेकः ॥ अश्रावणत्वेनेति । अश्रावणत्वे सति यो नित्यस्य कार्यविशेषगुणः स संयोगासमवायिकारणक इत्युच्यत इत्यर्थः । विभागादीत्यत्रादिपदेन शब्दो ग्राह्यः । प्रयत्यते तद्य्वावर्तकाश्रावणत्वरूपं विशेषणं दत्वेत्यर्थः ॥ प्रयतनीयमिति । पक्षीभूतसुखादिव्यतिरिक्ते स्थलेऽयं नियम इति व्याप्तेः सङ्कोचः क्रियतामित्यर्थः । ननु विभागादिजशब्दनिरासाय यतनीयं तत्र विभागशब्दरूपासमवायिकारणान्तरस्य क्लृप्तत्वेनोक्तसाध्याभावेन व्यभिचारापत्तेः । न हि सुखादौ तादृशमसमवायिकारणं क्लृप्तम् । येनात्रापि तन्निरासाय यतनीयं स्यादित्यत आह तुल्यत्वादिति । सुखादावपीष्टार्थोपलब्ध्यादेरसमवायिकारणस्य क्लृप्तत्वादित्यर्थः । तदिति इष्टार्थदर्शनम् ॥ प्राप्तेरिति । इष्टार्थोपलब्ध्यादावेवेत्यर्थः ॥ साक्षीति । साक्षिरूपकरणेत्यर्थः । सिद्धेः सुखाद्युपलब्धेरिति शेषः ।

### **वाक्यार्थरत्नमाला **

प्रत्यक्षज्ञान इत्यादिकं मूले । बुध्यादेर्ग्राहकविवेको नास्तीति दर्शयितुं विकल्पमुखेन प्रवृत्तिर्बुध्यंश एवेति च दर्शयति । बुध्यादिकमित्यत्रेति । शाब्दं वेति पाठः । किं चेत्यस्यानुवृत्यभिप्रायाच्छब्दमित्येव पाठ इत्यप्याहुः । बुध्याद्यसमवायिकारणस्येति स्थलद्वयेऽपि बुद्धिरूपैकदेशेऽन्यथासिध्या मनस अनावश्यकत्वे सिद्धे संपूर्णबुध्यादौ मनस आवश्यकत्वं निराकृतं भवतीत्यभिप्रायः । एतेनादिपदयोगशङ्कावकाशः । अत एव बुध्यादिकमित्यत्रेति पूर्वग्रन्थो बुध्यादिपदोक्तेत्यादिरुत्तरटीकाग्रन्थश्चोक्तार्थसूचनायेति ज्ञेयम् । आत्मसंयोगादेः कथमसमवायिकारणत्वमित्यतो लाघवाच्चरमस्थल एव सर्वोपपादकमाह । सर्वत्रेति । इन्द्रियात्मसंयोगाद्युदाहरणस्थले विशिष्टार्थोपलब्ध्याद्युदाहरणस्थलमेवेत्यर्थः । परमाणुरूपादीनामपि तेजःसंयोगजन्यत्वादिति पाठः । शब्दविभागज इतीति । एतच्च विभागशब्दजेति पाठानुसारेण । क्वचिन्मूले विभागजेति पाठस्तत्रापि शब्दजविभागजेत्यवक्ष्यदिति प्रसङ्गो ज्ञातव्यः । तदसमवायिकारणत्वस्येति पाठः । कारणकेति ककारो लेखकप्रयुक्तः। मूलकोशेऽसत्वात् । अश्रावणत्वस्य हेतुविशेषणत्वमप्रतीतेः स्पष्टयति । नित्यस्येति । प्रागुक्तबुध्याद्यसमवायिकारणपक्षकानुमानीयनित्यविशेषगुणासमवायिकारणत्वहेतावश्रावणत्वप्रवेशमुपदर्श्य बुध्यादिपक्षकानुमानीयकार्यत्वे सति नित्यविशेषगुणत्वहेतावपि तत्प्रवेशं दर्शयति । कार्यत्वे सतीत्यादि ।

नन्वेवं हेतुद्वयेऽश्रावणत्वप्रवेशने भेर्याकाशसंयोगे दृष्टान्ते प्रथमहेतोः शब्दरूपदृष्टान्ते च द्वितीयहेतोरसत्वात्साधनवैकल्यप्राप्तिरिति कथमेवं हेतुविशेषणाश्रयणेन शङ्केति चेत्सत्यम् । एतद्विशेषणपक्षे उक्तसंयोगशब्दयोर्दृष्टान्तत्वासम्भवेनान्वयव्याप्त्ययोगेऽपि शब्दासमवायिकारणयोर्विभागशब्दयोः संयोगत्वरूपप्रथमानुमानीयसाध्याभाववत्वादश्रावण नित्यगुणासमवायिकारणत्वरूपसाधनाभाववत्वाच्च व्यतिरेकदृष्टान्तत्वं तयोरस्तीत्याद्यनुमानीयव्यतिरेकव्याप्तिः सम्भवति । तथा विभागजशब्दजशब्दयोः संयोगासमवायिकारणकत्वरूपद्वितीयानुमानीय साध्याभाववत्वादश्रावणत्वे सतीत्यादिसाधनाभाववत्वाच्च व्यतिरेकदृष्टान्तत्वं तयोरस्तीति तदनुमानीयव्यतिरेकव्याप्तिरपि सम्भवति । ततो न दोष इत्याशयस्य सत्वात् । यद्वा मूलटीकयोर्हेतुविशेषणत्वोक्तिव्याप्यविशेषणत्वाभिप्राया तथाऽनुमानप्रतिभानदशायां हेतोर्विशेषणमित्यनङ्गीकारान्न भेर्याकाशसंयोगादिदृष्टान्ते साधनवैकल्यदोषः । नापि च विभागजादिशब्दयोर्व्यभिचारः । यत्र नित्यविशेषगुणासमवायिकारणत्वं तत्र संयोगत्वमित्येव प्रकारेण व्याप्तिग्रहवेलायामेवाश्रावणत्वस्य प्रवेशो न व्यभिचाराभावात् । अत एव मूले व्याप्तिग्रहणवेलायामित्यधिकमुक्तम् । व्याप्यव्यापकयोरन्यादृशत्वेऽपि साध्यसाधनयोरन्यादृशत्वेपि साध्यसाधनयोरन्याकारत्वस्य सामान्यतो दृष्टानुमानरूपस्यैवेत्येवकारं परित्यज्य यदिन्द्रियं रूपादिषु पञ्चसु यं गुणं गृह्णाति तदिन्द्रियं तद्गुणयुक्तमित्यादिस्थले दृष्टत्वेनादोषादित्याशयसत्त्वेन दोषाभाव इत्यवधेयम् । बाह्यत्वेनेति । नित्यस्य बाह्यो योविशेषणगुणस्तदसमवायिकारणत्वमाद्यो हेतुः । कार्यत्वे सति बाह्यत्वे सति नित्यविशेषगुणत्वं च द्वितीयो हेतुरित्येवं व्याप्तिग्रहणवेलायां साधनविशेष्यतामित्यर्थः । अस्तु बाध्यत्वेन हेतुविशेषणं ततः किं प्रकृत इत्यतो मूलाभिप्रेतं दोषं दर्शयति तथा चेति । उक्तानुमान इति । अनुमानद्वयेऽपीत्यर्थः । एवं विभागजादिशब्दे संयोगासमवायिकारणकत्वानुपपत्या तदतिरिक्तशब्दस्यैव संयोगासमवायिकारणकत्वमिति यथा पर्यवसानं क्रियते एवं बुध्यादिकमान्तरं नित्यविशेषगुणं परित्यज्य बाह्यनित्यविशेषगुणस्यैव संयोगासमवायिकारणकत्वमिति संकोचेन पर्यवसानमपि कर्तुं शक्यम् । तथा च बुध्यादेः संयोगासमवायिकारणकत्वसाधकाभावेन तदसमवायिकारणसंयोगासिध्या न तादृशासंयोग आत्मनः संयोग इत्याश्रित्य मनःसिद्धिः सम्भवतीति मूले उक्तं भवतीति ज्ञेयम् ।





