+++
title = "०८ इच्छाया भेदाग्रहः न निमित्तम्"

+++


## यदि भेदाग्रहोऽत्र च

**इच्छाया भेदाग्रहः न निमित्तम्**

**यदि भेदाग्रहोऽत्र च**

### **सुधा**

ननु नैवमस्त्यनुभवः किन्त्वहमिच्छा(मीच्छा)मीति व्यवहारमात्रम् । तस्यापि निमित्तं भेदाग्रहः । आत्मा हि नित्यो निर्विकारश्चैतन्यमात्रवपुर्न तस्येच्छादिकर्तृत्वमागन्तुकं सम्भवति । किन्त्वन्तःकरणस्यैव प्रसवधर्मत्वात् । तयोश्चात्मान्तःकरणयोर्भेदाग्रहादितरेतरधर्मव्यवहारः प्रवर्तते । भेदाग्रहे च निमित्तं सन्निधानम् । यथोक्तम् । ‘तस्मात्तत्संयोगादचेतनं चेतनावदिव लिङ्गम् । गुणकर्तृत्वे च तथा कर्तेवाभवत्युदासीन’ इति । अतोऽनुभवबलाच्चेतनस्यैवेच्छावत्त्वं नाचेतनस्येत्ययुक्तमित्यत आह यदीति ।

## **अनुव्याख्यानम्**

***.... ...... यदि भेदाग्रहोऽत्र च ।***

***कथं स न घटस्य स्यात् ..... .....***

यदि एवमनुभव एव नास्ति किन्तु व्यवहारमात्रम्, अत्र च व्यवहारे भेदाग्रह एव निमित्तमुच्यते, तदा स भेदाग्रहो घटस्य किं (कथं) न स्यात् । व्यवहारहेतुरिति शेषः । इदमुक्तं भवति । स्वप्रकाशानुभवापलापदोषस्तावत् । व्यवहारे च निमित्तं नास्ति । न च भेदाग्रहः । विशिष्टव्यवहारस्य तादृशज्ञानकार्यतानियमात् । अन्यथा घटपटावपीतरेतरभेदं न गृह्णीत इतीतरेतरधर्मसंसर्गव्यवहारः स्यादिति ।

### **शेषवाक्यार्थचन्द्रिका**

ननु ‘यदि भेदाग्रह’ इत्याद्युत्तरभाष्यमनर्थकम् । न च भेदाग्रहस्य व्यवहारकारणत्वनिराकरणार्थं तदिति वाच्यम् । भेदाग्रहस्य व्यवहारकारणतायाः परेणावक्तव्यतया तन्निराकरणस्याप्यनर्थकत्वाद् इत्यतोऽनुभवविरोधपरिहारार्थं परेण तस्य वक्तव्यत्वान्न तन्निराकरणपरोत्तरग्रन्थस्यानर्थक्यमित्यभिप्रेत्य तत्परतयोत्तरग्रन्थं योजयितुमनुभवविरोधानुपपत्तिशङ्कामुत्थापयति नन्विति । ननु व्यवहारस्य व्यवहर्तव्यज्ञानपूर्वकत्वात् कथमनुभवाभावे तथा व्यवहार, इत्यतो मुख्यव्यवहारस्य तत्सापेक्षत्वेऽपि उपचरितव्यवहारस्य तदभावादस्य च उपचरितत्वान्न विशिष्टज्ञानसापेक्षत्वमित्याह तस्यापीति । नन्वात्मसम्बन्धितयेच्छानुभवत्वमेवास्याभ्युपेत्य तन्मूलकत्वस्यैवोक्तव्यवहारे सम्भवादुपचरितत्वमाश्रित्य भेदाग्रहनिमित्तकत्ववर्णनमनर्थकमित्यत आत्मन इच्छासम्बन्धित्वानुपपत्ते तदनुभवत्वायोगात्तदाश्रयणमित्यभिप्रेत्येच्छाया आत्मसम्बन्धिताऽभावमुपपादयति आत्मा हीति । हीति नित्यत्वादिकं श्रुतिप्रसिद्धमिति दर्शयति । तर्ह्यकर्तृकक्रियाप्रसङ्ग इत्यभिप्रेत्य पृच्छति किन्त्विति । उत्तरमाह अन्तरिति । तत्र हेतुमाह प्रसवेति । विकारित्वादित्यर्थः । यद्यन्तःकरणस्याचेतनस्यैवेच्छावत्त्वं कर्तृत्वं च कथं तर्हि चेतनोऽहं चिकीर्षन्करोमीति कृत्यादेः सामानाधिकरण्यव्यवहारः । चेतनस्याकर्तृत्वात्कर्तुश्चाचेतनत्वादित्यतः प्रागुक्तं भेदाग्रहस्येतरेतरधर्मव्यवहारकारणत्वं तत्स्वरूपोपदर्शनेनाह तयोश्चेति । आत्मान्तःकरणयोः सन्निधानाद्भेदाग्रहः । ततश्चेतरेतरधर्मव्यवहार इत्यत्र तद्वाक्यं पठति यथोक्तमिति । यतश्चैतन्यकर्तृत्वे भिन्नाधिकरणे युक्तितः सिद्धे तस्माद्भेदाग्रहाल्लिङ्गं महदादिसूक्ष्मपर्यन्तमचेतनं तदात्मकमन्तःकरणमिति यावत् । चेतनावदिव चैतन्यवदिव भवति व्यवह्रियते । तथा गुणस्य सत्त्वाद्यात्मकान्तःकरणस्यैव वस्तुतः कर्तृत्वेऽप्युदासीनः कर्तृत्वरहितश्चेतनः कर्तेव भवति । कर्तेति व्यवह्रियते । एवं भेदाग्रहादितरेतरधर्मव्यवहार एव भवति । न त्वियं प्रतीतिः । भेदाग्रहेऽपि बीजं दर्शयितुं तत्संयोगादित्युक्तम् । तयोरात्मान्तःकरणयोः संयोगः सन्निधानं तस्मादिति । यद्यप्येतत्कारिकाटीकायां ‘भ्रान्तिरियमित्यर्थ’ इत्युक्तत्वात्प्रतीतिमभ्युपेत्येतरेतरधर्माध्यास एव व्याख्यातः । तथाऽप्युक्तरीत्याव्याख्यानमप्यत्र साङ्ख्यानामभिप्रेतमिति तदीयसंप्रदायानुसारेणास्या उक्तार्थे संमतित्वेनोदाहरणमिति मन्तव्यम् । नन्वित्यादेः सर्वस्याप्याक्षेपस्य मूलारूढतासिध्द्यर्थं मूलं तत्परतया योजयति यद्येवमित्यादिना । विशिष्टव्यवहारस्येत्यत्र दण्डपुरुषाविति समूहालम्बनव्यवहारव्य वृत्त्यै विशिष्टेति विशेषणम् ।

### **परिमल **

न तस्येच्छादिकर्तृत्वमिति । नित्यत्वानुपपत्तिसिद्धनिर्विकारत्वविरोधादिति भावः ॥ प्रसवेति । परिणामिधर्मिकत्वात्तस्येति भावः । तस्मादिति श्लोकस्यायमर्थः । तस्मादात्मा हीत्यादिना प्रागुक्तयुक्तया चैतन्यकर्तृत्वयोः क्रमादात्मान्तःकरणधर्मत्वात् । तत्संयोगात्तयोरात्मान्तःकरणयोः सन्निधानात्तत्सन्निधिनिमित्तभेदाग्रहादिति यावत् । लिङ्गमन्तःकरणम् । अचेतनं चेतनावदिव चैतन्योपेतमिति व्यपदिश्यते । गुणकर्तृत्वे चान्तःकरणस्य कर्तृत्वे चान्तःकरणस्य कर्तृत्वे चोदासीनः कर्तृत्वहीन श्चेतनः कर्तेव कर्तेति व्यवह्रियत इति । यदीत्यनुवादः । तस्यार्थ एवमित्यादि । अत्रेत्यनुवादः । व्यवहार इति व्याख्या । अस्फुटत्वाद्भावमाह इदमुक्तमिति । अनुभवापलापोऽनुभवगोचरानुभवविरुद्ध इति द्योतनाय स्वप्रकाशानुभवापलाप इति स्वप्रकाशत्वविशेषणम् ॥ विशिष्टव्यवहारस्येति । इच्छामीतीच्छाविशेषणकात्मविशेष्यकव्यवहारस्येत्यर्थः ॥ इतरेतरधर्मेति । घटःपटभेदं स्वस्य न गृह्णाति पटश्च स्वस्य घटभेदं न गृह्णातीति घटोऽपि अहम् आतानवितानात्मक इति व्यवहरतु । पटोऽप्यहं पृथुबुध्नोदराकार इति व्यवहरन्वित्यर्थः । मूले घटस्येति उपलक्षणमिति भावः ।

### **यादुपत्यं**

नित्यत्वोपपादनाय निर्विकार इति । एतदुपपादनाय चैतन्यमात्रवपुरिति । आगन्तुकं सम्भवतीति । नित्यत्वहानिप्रङ्गादिति भावः । ‘तस्मात्तत्संयोगादि’ति कारिकाया अयमर्थः । यतश्चैतन्यकर्तृत्वे भिन्नाधिकरणे युक्तितः सिद्धे तस्माद्भेदाग्रहाल्लिङ्घमहदादिसूक्ष्मपर्यन्तमचेतनं तदात्मकमन्तःकरणमिति यावच् चेतनावदिव चैतन्यवदिव भवति व्यवह्रियते । तथा गुणस्य सत्त्वाद्यात्मकस्यान्तःकरणस्य वस्तुतः कर्तृत्वेऽप्युदासीनः कर्तृतारहितश्चेतनः कर्तेव भवति व्यवह्रियते । एवं भेदाग्रहादितरेतरधर्मव्यवहार एव न तु प्रतीतिः । भेदाग्रहेऽपि बीजं दर्शयितुं तत्संयोगादित्युक्तम् । तयोरात्माऽन्तःकरणयोः संयोगः सन्निधानं तस्मादिति । यद्यप्येतत्कारिकाटीकायां भ्रान्तिरियमित्यर्थ इत्युक्तत्वात्प्रतीतिमभ्युपेत्येतरेतरधर्माध्यास एवात्र व्याख्यातः । तथाऽप्युक्तरीत्या व्याख्यानमप्यत्र साङ्ख्यानामभिप्रेतमिति तदीयसम्प्रदायानुसारेणास्या उक्तार्थे सम्मतित्वेनोदाहरणमिति मन्तव्यम् । विशिष्टव्यवहारस्येत्यत्र दण्डपुरुषाविति समूहालम्बनव्यवहारव्यावृत्त्यै विशिष्टेति विशेषणम् ॥

### **श्रीनिवासतीर्थीया **

प्रसवो विकारः । तद्धर्मवत्त्वादित्यर्थः । कुतो भेदाग्रहो व्यवहारे निमित्तं न चेत्यत आह विशिष्ट इति । इच्छावत्त्वविशिष्टो व्यवहारः ॥ तादृशेति । विशिष्टेत्यर्थः ॥ अन्यथेति । विशिष्ठव्यवहारस्य तादृशज्ञानकार्यतामनङ्गीकृत्य भेदाग्रहमात्रकार्यतामङ्गीकृत्यानुभवापलापकरण इत्यर्थः ॥

### **वाक्यार्थरत्नमाला **

नैवमस्त्यनुभव इति मूलम् । अत्रैवमनुभवो नास्तीति विशिष्टनिषेधादेवं विद्यमानस्य कस्यचिदनुभवत्वनिषेधे तात्पर्यम् । स विशेषणे विधीति न्यायेनाह । अहमिच्छामीति । एवंभूते अनुभवसिद्धेऽनुभवत्वाकारमात्रनिषेधोपपत्तेः । विशेषणविशेषान्यतरदुपसंक्रामतः सत्यन्यतरस्मिन् बाध इति न्यायशरीरपक्षेऽनुभवसिद्धाहमिच्छामीत्याकारस्यानेतुमशक्यतया निषेधस्यानुभवत्वरूपविशेष्ये पर्यवसानमिति वा । ततश्चाहमिच्छामीति यदस्ति नासावनुभवः ॥ किन्तु व्यवहारमात्रमिति योजनायां यद्येवमाकारकं यदस्ति तदनुभवो नभवति । तर्हितत्किमित्येवाशङ्कोदयात्किंत्वित्यनेन तदाशङ्कायां व्यवहारमात्रमिति परिहारः प्रवृत्तः । यद्येवमनुभव एव नास्ति किं तु व्यवहारमात्रमिति परिहार ग्रन्थेऽनुवादाद् व्यवहारमात्रमेतदङ्गीकरणीयम् । नत्वामन इच्छासम्बन्धानुभव इति वक्ष्यमाणत्वाच्च । एतेन यद्येवं नानुभवस् तर्हि कथमनुभव इति शङ्कोदयानुसारेण प्रकारान्तरानुभवस्यैव प्रदर्शनीयतया व्यवहारमात्रमिति परिहारासङ्गतिरिति शङ्का गर्भस्रावेणैव निरस्तेति ज्ञातव्यम् । इत्याह किंत्वितीति । किं त्वित्यादीत्यर्थः । अत्रेत्यत इत्यनन्तरमिति शङ्कत इत्यर्थकं किंत्वित्येतदवताररूपम् । इत्याहेत्यन्तं त्विति परिहरतीत्यत्यर्थकं व्यवहारमात्रमित्यस्यावतार इति विवेकः शिष्यैरेव बोध्य इति भावेन विशिष्टावतारकरणाद् अत एव व्यवहारमात्रमित्यस्यानुवादेन व्याख्यानम् । न तु प्रतीकमुपादाय । तथैव पाठस्तुस्वरस एव किंत्वित्येतत्स्थले सर्वत्रावतारद्वयसत्वात् । अनुपदमेव तथादर्शनाच्चेति ज्ञेयम् । वर्णनमनर्थकमिति । वर्णनं कल्पनम् । अनर्थकम् अयुक्तमित्यर्थः । उक्तव्यवहारसम्भवे सति उपचारादिकल्पनमयुक्तमिति योज्यम् । मुख्यासम्भव एव तस्याश्रयणीयत्वादिति भावः । भामत्यनुसारेणाह । यद्यन्तःकरणस्येत्यादि । तद्वाक्यमित्यत्र तच्छब्दः प्रकृतसाङ्ख्याचार्यपरः । भामत्यनुसारेण व्याचष्टे । यत इति । भिन्नाधिकरणेयुक्तित इति । अधिकरणसप्तम्यङ्गीकारात् । भिन्नाधिकरणनिष्ठतया युक्तित इत्यर्थः । तदधिकरणे कतृत्वं न तत्र चैतन्यम् । यत्र च चैतन्यं न तत्र कर्तृत्वमिति प्रत्येकं तत्तदधिकरण एव सिद्धे इति यावत् । नत्वेकस्मिन्नधिकरणे सिद्धे तस्मादित्यर्थः । यद्वा भिन्ने अधिकरणे ययोस्ते इति बहुव्रीहिः । भिन्नाधिकरणके युक्तित इति भिन्नाधिकरणकतया युक्तिः सिद्धेत्यर्थः । लिङ्गमित्यनूद्य व्याख्यानं महदादीत्यादि । तत्तात्पर्यमाह । तदात्मक इति । व्याख्यान मप्यत्रेति । प्रतीतिमभ्युपेत्य व्याख्यानान्तरवत्वत एव नान्तःकरणधर्मस्यात्मन्यारोप इति युक्तमित्युत्तरमूले निरस्यत इति भावः ।





------------------------------------------------------------------------

यदि भेदाग्रहोऽत्र च

**यदि भेदाग्रहोऽत्र च**

### **सुधा**

ननु गृह्यमाणयोर्भेदाग्रहो व्यवहारहेतुर्न तु भेदाग्रहमात्रम् । न च घटपटौ स्वरूपं गृह्णीतस्तत्कथमतिप्रसङ्ग इति चेत् । किमयं विशिष्टो भेदाग्रहोऽन्तःकरणस्य, उतात्मनः । नाद्यः । तस्याचेतनत्वेन स्वरूपग्रहानुपपत्तेः । उपपत्तौ वा स कथं विशिष्टो भेदाग्रहो घटस्य न स्यात् । तथा च व्यवहारोऽपि स्यात् । नन्वन्तःकरणेऽस्ति चैतन्यारोपो न घटे, अतो नातिप्रसङ्ग इति चेत् । किं तस्य निमित्तम् । सन्निधानमिति चेत् । तर्हि सर्वगतात्मसन्निधानं घटेऽप्यस्तीति कथं स न घटस्य स्यात् । ननु न संयोगमात्रं निमित्तम् । किन्तूपकार्योपकारकभावे सति । स चास्त्यात्मान्तःकरणयोः । पुरुषस्य दर्शनार्थमित्युक्तत्वाद् इति चेत् । तर्हि घटोऽपि पुरुषस्योपकारक इति कथं स न घटस्य स्यात् ।

द्वितीये व्यवहारोऽपि किमात्मन उतान्तःकरणस्य । नाद्यः । तस्य निर्विकारस्य व्यवहारक्रियानुपपत्तेः । उपपत्तौ वा किमिच्छयाऽपराद्धम् । द्वितीयेऽन्यगतेन भेदाग्रहेणान्य(त्र)स्य व्यवहार श्चेत्कथं स न घटस्य स्यात् ।

### **शेषवाक्यार्थचन्द्रिका**

ननु गृह्यमाणयोरिति । स्वस्वकर्तृकग्रहणविषययोरित्यर्थः ॥ स्वरूपग्रहेति । स्वविषयकग्रहणकर्तृत्वानुपपत्तेरित्यर्थः ॥ व्यवहारोऽपीति । इतरेतरधर्मसंसर्गव्यवहार इत्यर्थः ॥ चैतन्यारोप इति । तेनान्तःकरणं स्वज्ञातृ भविष्यति । ततश्च तत्प्रयुक्तविशिष्टभेदाग्रहनिमित्तकेतरेतरधर्मसंसर्गव्यवहारो युक्त इति भावः ॥ नातिप्रसङ्ग इति । कथं स विशिष्टो भेदाग्रह इत्यादिनोक्तोऽतिप्रसङ्ग इत्यर्थः । उक्तरीत्या वैषम्येणातिप्रसङ्गमूलभूताविशेषासिद्धेरिति भावः । न चैतन्यारोपभावाभावाभ्यामन्तःकरणघटयोरुक्तं वैलक्षण्यम् । चैतन्यारोपहेत्वनुक्त्या तदसिद्धेः । तथा हि । संयोगा परपर्यायं सन्निधानमात्रमेतदारोपहेतुतयाऽभिमतं किं वोपकार्योपकारकभावविशिष्टं तदिति विकल्पं मनसि निधाय निमित्तं पृच्छति किमिति । आद्यं शङ्कते । सन्निधानमिति चेदिति । तदुत्तरतया कथं स नाघटस्य स्यादिति वाक्यमेव योजयति तर्हीति । द्वितीयपक्षमुत्थापयति नन्विति । आत्मान्तःकरणयोरुपकार्योपकारकताऽस्तीत्यत्र तद्वाक्यं प्रमाणयति पुरुषस्येति । एतत्पक्षदूषणपरतयाऽपि कथं स न घटस्य स्यादिति वाक्यं सोपस्कारं योजयति तर्हीति ।

द्वितीय इति । विशिष्टो भेदाग्रह आत्मन इति द्वितीयपक्ष इत्यर्थः ॥ किमपराद्धमिति । ततश्च निर्विकारतयेच्छाकर्तृत्वनिराकरणानुपपत्तिरिति भावः ॥ द्वितीय इति । अन्तःकरणस्य व्यवहार इति द्वितीय इत्यर्थः ॥ एतत्पक्षदूषणपरतयाऽपि कथमित्यादिमूलं सोपस्कारं प्रकारान्तरेण योजयति अन्यगतेनेति । अन्यगतेन भेदाग्रहेणान्यत्र व्यवहारश्चेदित्येतावानुपस्कारोऽन्यत्तु व्याख्यानमिति द्रष्टव्यम् ।

### **परिमल **

ननु गृह्यमाणयोरिति । स्वस्वरूपज्ञानवतोरन्योन्यभेदाग्रहोऽन्योन्यधर्मसंसर्गव्यवहारहेतुरित्यर्थः ॥ विशिष्ट इति । स्वरूपग्रहणसहितो भेदाग्रह इत्यर्थः । व्यवहारोपीति । परधर्मसंसर्गव्यवहार इत्यर्थः । घटस्येत्यनुषङ्गः ॥ अन्तःकरणेस्तीति । तथाच तस्य सम्भवति प्रागुक्तविशेषणयुक्तभेदग्रह इति भावः ॥ इत्युक्तत्वादिति । ‘पुरुषस्य दर्शनार्थं कैवल्यार्थं तथा प्रधानस्य । पंग्वन्धवदुभयोरपि संयोगस्ता कृतः सर्ग’ इति प्रागुक्तत्वात् । सत्त्वादिगुणात्मान्तःकरणस्य च प्रधानात्मकत्वादिति भावः ।

### **यादुपत्यं**

ननु गृह्यमाणयोरिति । स्वस्वकर्तृकग्रहणविषययोरित्यर्थः ॥ स्वरूपग्रहेति । स्वविषयकग्रहणकर्तृत्वानुपपत्तेरित्यर्थः ॥ अस्ति चैतन्यारोप इति । तथा चान्तःकरणं स्वज्ञातृभविष्यतीति भावः ।

### **श्रीनिवासतीर्थीया **

गृह्यमाणयोरिति । स्वेनेति शेषः ॥ विशिष्ट इति । स्वेन गृह्यमाणयोरिति विशेषणविशिष्टेत्यर्थः । एवमुत्तरत्रापि ॥ तस्येति । चैतन्यारोपस्येत्यर्थः । सश् चैतन्यारोपः । तन्निमित्तो व्यवहारश्चेत्यर्थः ॥ निमित्तमिति । चैतन्यारोप इति शेषः । स उपकार्योपकारकभावप्रयुक्तोऽपि चैतन्यारोपः । द्वितीये विशिष्टो भेदाग्रह आत्मन इति पक्षे । तज्जन्यो व्यवहार इत्यर्थः ॥ अपराद्धमिति । विकारप्राप्तिभियैव हीच्छा त्वया नाङ्गीकृतेति भावः ॥ अन्येति । आत्मेत्यर्थः । अन्यत्र अन्तःकरणे । स आत्मनिष्ठेन भेदाग्रहेणान्यत्र घटेऽप्यात्मधर्मभूतेच्छाव्यवहारः स्यादित्यर्थः ।

### **वाक्यार्थरत्नमाला **

गृह्यमाणत्वविवक्षाया उपयोगार्थं व्याचष्टे । स्वस्वेति । यौ स्वस्वरूपं गृह्णीतस्तयोर्यो भेदाग्रह इति विवक्षितम् । आत्मान्तःकरणयोस्तु स्वस्वरूपग्राहकता नास्तीत्यभिमान इति भावः । अचेतनस्यापि घटादेः स्वरूपेण ग्रहो देवदत्तस्यास्त्येवेति कथमेतदित्यतो व्याचष्टे । स्वविषयकेति । अविशेषेति । अविशेषव्याप्त्यभावादविशेषलक्षणसामान्यव्याप्तिबलेन कथं स न घटस्य स्यादित्यतिप्रसङ्ग इति वाच्यम् । उक्तरीत्या वैषम्ये चाविशेषोऽसिद्ध इति मूलशैथिल्यात्तर्काभासोऽयमिति व्याख्यानमनेन सूचितमिति ज्ञेयम् । न चैतन्येति । वैलक्षण्यं यदुक्तं तन्न सम्भवतीत्यर्थः । तद्वाक्यं प्रमाणयतीति । प्रधानस्य पुरुषेण दर्शनार्थमिति प्रधानस्य भोग्यता दर्शितेत्येवं तदर्थस्य प्रकटिकायामुक्तत्वादेतद्वाक्यस्य प्रकृतोपयोग इति स्पष्टम् । सोपस्कर इति पाठः । किं शब्दस्य यथाश्रुतसम्बन्धेऽर्थान्तरप्रतिभासशङ्कानिवृत्यर्थमुत्तरपद सम्बन्धः किं शब्दस्येति सूचयन्विशिष्टमेव प्रतीकतयोपादत्ते । किमपराद्धमितीति । अन्यत्त्विति । कथमित्यादिकमुर्वरितमित्यर्थः । अत्र च व्याख्यानत्वोक्तिर्निगदव्याख्यानत्वाभिप्रायमूलकृता कथमित्यादि पाठमात्रेणैव भाष्यं व्याख्यातमित्याशयेन यथाश्रुतपाठमात्रकरणात् । यद्धि स्वपाठेनैव व्याख्यायते । न तु व्याख्यानान्तरमपेक्षते तन्निगदव्याख्यानमित्युच्यत इति ज्ञेयम् ।





