+++
title = "०४ प्रपञ्चस्य प्रकृतिकारणत्वे अनुमानं प्रमाणम्"

+++


## न च किञ्चित्प्रसिध्यति

**प्रपञ्चस्य प्रकृतिकारणत्वे अनुमानं प्रमाणम्**

**न च किञ्चित्प्रसिध्यति**

### **सुधा**

मा भूत्प्रकृतिकारणत्वे प्रपञ्चस्य प्रत्यक्षं प्रमाणम् । मा च भूदागमः । अनुमानं तु भविष्यति । यथोक्तम् । ‘भेदानां परिमाणात्समन्वयाच्छक्तितः प्रवृत्तेश्च । कारणकार्यविभागादविभागाद्वैश्वरूप्यस्ये’ति ।

अयमर्थः । कारणकार्यविभागादविभागाद्वैश्वरूप्यस्य मूलकारणमस्त्यव्यक्तम् । यथा कूर्मशरीरे सन्त्येवाङ्गानि ततो विभज्यन्ते । तस्मिन्नेवाव्यक्तीभवन्ति । एवं कारणान्मृत्पिण्डाद्धेमपिण्डाद्वा कार्याणि घटमुकुटादीनि विभज्यन्ते । सन्त्येव च पृथिव्यादीनि कारणात्तन्मात्रात् । सन्त्येव च तन्मात्राण्यहङ्कारात् । सन्नेव चाहङ्कारो महतः । सदेव च महत्परमाव्यक्तादिति । सोऽयं कारणात्परमाव्यक्तात्पारम्पर्येण विश्वस्य कार्यस्य विभागः प्रतिसर्गे । मृत्पिण्डं हेमपिण्डं वा घटमुकुटादयो विशन्तोऽव्यक्तीभवन्तीति तत्कारणरूपमेवानभिव्यक्तघटमुकुटादिकार्यमपेक्ष्याव्यक्तं भवति । एवं पृथिव्यादयस्तन्मात्राणि विशन्तः स्वापेक्षया तन्मात्रमव्यक्तयन्ति । एवं तन्मात्राण्यहङ्कारं विशन्त्य हङ्कारमव्यक्तयन्ति । एवमहङ्कारो महान्तमाविशन्महान्तमव्यक्तयति । महान्प्रकृतिं स्वकारणं विशति । प्रकृतेस्तु न क्वचिन्निवेश इति सा सर्वकार्याणामव्यक्तमेव । सोऽयमविभागः प्रकृतौ वैश्वरूप्यस्य नानारूपस्य कार्यस्य । तस्मात्कारणे कार्यस्य सत एव विभागाविभागाभ्यामव्यक्तं कारणमस्तीति ।

इतश्च, शक्तितः प्रवृत्तेः । कारणशक्तितो हि कार्यं प्रवर्तते । अशक्तात्कारणात्कार्यस्यानुत्पत्तेः । शक्तिश्च कारणगता न कार्यस्याव्यक्तत्वादन्या । अस्तु तर्हि महत एव परमाव्यक्तत्वमित्यत उक्तं भेदानां परिमाणादिति । महदादीनामव्यापकत्वादव्यक्तकारणकत्वं घटादिवदित्यर्थः । इतश्च, समन्वयात् । सुखदुःखमोहसमन्वितानि हि कार्याणि । यानि च यद्रूपमनुगतानि तानि तत्स्वभावा व्यक्तकानि । यथा मृद्धेमरूपमनुगता घटमुकुटादयो मृद्धेमपिण्डाव्यक्तकाः । तस्मादस्ति सुखदुःखमोहात्मकानां सत्त्वरजस्तमसां साम्यावस्थाऽव्यक्तं भेदानामिति ।

### **शेषवाक्यार्थचन्द्रिका**

मा च भूदिति । मा भूच्चेति सम्बन्धः । किन्तदनुमानमित्यतस्तत्सङ्ग्रहरूपां कारिकां पठति यथोक्तमिति ॥ कारणमस्त्यव्यक्तमिति । अनेन ‘कारणमस्त्यव्यक्तं प्रवर्तते त्रिगुणतः समुदायाच्चेत्युत्तरकारिकास्थस्य कारणमस्त्यव्यक्तमित्यस्य न केवलमुत्तरवाक्येऽन्वयः, किन्तु पूर्वकारिकायामपीति । न साध्यानुक्तिदोष इत्युक्तं भवति । तत्र कारणकार्यविभागादिति हेतुमुपपादयितुं दृष्टान्तं तावदाह यथा कूर्मेति । तत इत्यतःपरं निस्सरन्तीति शेषः । विभज्यन्त इदं कूर्मशरीरमेतान्यस्याङ्गानीत्येवं प्रतीयन्ते सन्त्येवेत्यभिव्यक्त्युपपादनायोक्तम् । तस्मिन्नेवेत्यतः परं पूर्वं निविशमानानीति शेषः । एवं दृष्टान्तमुक्त्वा विभागरूपहेतुमुपपादयति एवमिति । घटमुकुटादीनीत्यतः परं सन्त्येवेति शेषः । कारणात्तन्मात्रादित्यादौ विभज्यन्त इति यथायोगं पूरणीयम् । विभज्यन्त इत्यत्र विभागशब्देनाभिव्यक्तिरभिप्रेता । तेन विभागस्य संयोगपूर्वकत्वेन संयोगस्याप्यङ्गीकर्तव्यत्वेन ‘संयोगाप्राप्त्यभावाच्चे’ति संयोगाभावेन कार्यकारणयोरत्यन्ताभेदसाधनमनुपपन्नमिति चोद्यानवकाशः । पारम्पर्येणेत्युपलक्षणम् । साक्षादित्यपि द्रष्टव्यम् । महत्तत्त्वस्य परमाव्यक्तात्पारम्पर्येण विभागाभावात् । तत्रापि पारम्पर्यस्य बाहुल्याभिप्रायेण साक्षादुपादानम् । साक्षात्त्वस्य क्वाचित्कत्वादुपलक्षणत्वेनोपादानममिति ध्येयम् ।

नन्वयं विभागः प्रलयकालेऽपि कस्मान्न भवतीत्यतः सर्गकालस्यापि विभागकारणत्वात्तदभावान्न प्रलये विभाग इत्याशयेनोक्तं प्रतिसर्ग इति । अविभागाख्यं हेतुमुपपादयति मृत्पिण्डमित्यादिना । प्रलयकालस्याप्यविभागकारणत्वान्न सृष्टिकालेऽपि तत्प्रसङ्गः । नन्वेवं कार्यस्य घटमुकुटादेरेवाव्यक्तता स्यान्न मृत्पिण्डादेरित्यत उक्तं तत्कारणरूपमेवेति । सत्यं प्रलये कार्यमेवाव्यक्तं भवतीति तथाऽपि तद्यत्राव्यक्तं तत्कारणस्वरूपमेवानभिव्यक्तकार्याभेदेनाव्यक्तमुच्यत इति मृत्पिण्डादेरप्यव्यक्तत्वमुपपद्यते । तदिदमुक्तं कार्यमपेक्ष्येति । एवं स्वापेक्षया तन्मात्राण्यव्यक्तयन्तीत्यादिकमपि स्वेषामव्यक्तत्वात्स्वाभिन्नं तन्मात्रादिकमव्यक्तयन्तीति व्याख्येयम् । सोऽयमविभागः प्रकृतावित्यत्र साक्षात् पारम्पर्येणेति शेषः । अविभागश्चोक्तरीत्याऽनभिव्यक्तिः । वैश्वरूप्यस्येति स्वार्थिकः ष्यञित्यभिप्रेत्याह नानारूपस्येति । हेतुद्वयं निगमयति तस्मादिति ।

अव्यक्तत्वादन्येति । सत्कार्यपक्षे कार्याव्यक्तताया अन्यस्यां शक्तौ प्रमाणाभावादयमेव हि सिकताभ्यस्तिलानां तैलोपादानानां भेदो यदेतेष्वेव तैलमनागतावस्थं न सिकतास्विति भावः ॥ मत एव परमाव्यक्तत्वमिति । उक्तहेतूनां महत एवाव्यक्तत्वसाधकत्वसम्भवान्न ततः परेणाव्यक्तेन किमपि कृत्यमिति भावः । भेदानामित्यस्यार्थो महदादीनामिति । परिमाणादित्यस्य परिमितत्वादित्यर्थमभिप्रेत्याह अव्यापकत्वादिति ॥ घटादिवदिति । अत्रायं प्रयोगः । विवादाध्यासिता भेदा अव्यक्तकारणवन्तः परिमितत्वाद्घटादिवत् । न च दृष्टान्तासङ्गतिः । घटादयो हि परिमिता मृदाद्यव्यक्तकारणादृष्टाः । कार्यस्याव्यक्तावस्थाया एव सर्वत्र कारणत्वोक्तेः । यच्च महतः कारणं तत्परमाव्यक्तम् । परतराव्यक्तकल्पनायां प्रमाणाभावादिति भावः । भिन्नानां सरूपता समन्वय इत्यभिप्रेत्य सरूपतामुपदर्शयति सुखेति । सुखदुःखमोहस्वभावानीत्यर्थः । सुखदुःखमोहसमन्विततया बुध्द्यादीनां प्रतिभासात् । न च सुखं घट इत्याद्यनुपलम्भान्न तदात्मत्वेन अनुगतिरिति वाच्यम् । घटविषया हि बुद्धिस् तमनुकूलं प्रतिकूलं वा गोचरयतीत्यनुवृत्त्युपपत्तेरिति भावः । इयमत्र परेषां रीतिः । प्रत्येकं भावास्त्रैगुण्यवन्तोऽनुभूयन्ते । यथा मैत्रदारेषु रूपयौवनकुलशीलसंपन्ना पद्मावती नाम काचन स्त्री स्वामिनं मैत्रं सुखीकरोति । तत्कस्य हेतोस्तं प्रति तस्याः सुखस्वरूपसमुद्भवात् । सैव स्त्री सपत्नीं दुःखीकरोति । तत्कस्य हेतोस्तां प्रति तस्या दुःखस्वरूपसमुद्भवात् । चैत्रस्य तु स्त्रैणस्य तामविन्दतो मोहो विषादः कस्य हेतोस्तं प्रति तस्या विषादस्वरूपसमुद्भवात् । पद्मावत्या च सर्वे पदार्था व्याख्याता इति सिद्धं सर्वपदार्थानां सुखदुःखमोहात्मकत्वमिति । ननु चैतावता सुखदुःखाद्यात्मकवस्त्वारब्धत्वसिद्धिरित्याशङ्कामुपसंहारव्याजेन परिहरति तस्मादिति । सुखदुःखमोहात्मकानामिति । यत्सुखहेतुस् तत्सुखात्मकं सत्त्वं, यद्दुःखहेतुस्तद्दुःखात्मकं रजो, यन्मोहहेतुस्तन्मोहात्मकं तम इत्येवं सुखदुःखमोहात्मकानां सत्त्वरजस्तमसामित्यर्थः ॥ साम्यावस्थेति । गुणप्रधानभावं विहाय स्वरूपेणावस्थानमित्यर्थः ।

### **परिमल **

इदमित्यादिमूलमवतारयितुमाह मा भूदित्यादिना । उत्तरार्धं तावद्विवृण्वन् साध्योक्त्याऽऽकांक्षां तावत्पूरयति कारणकार्येति । कारणकार्यविभागादिति हेतुं व्यनक्ति यथेत्यादिना विभाग इत्यन्तेन ॥ सन्त्येवेति । विद्यमानान्येवेत्यर्थः । एवमग्रेऽपि ॥ विभज्यन्त इति । विभक्ततया दृश्यन्त इति भावः (इत्यर्थः) ॥ तस्मिन्नेवेति । यथेत्यनुषङ्गः । अयं च दृष्टान्तः प्रतिसर्ग इत्यादावविभागहेतूपपादनस्थले उपयोक्ष्यमाणोऽपीह प्रसङ्गादुक्तः ॥ तन्मात्रादिति । गन्धरसरूपादित इत्यर्थः । विभज्यन्त इत्यनुषङ्गोऽत्रोत्तरत्र च ध्येयः । वैश्वरूप्यस्येत्यस्यार्थो विश्वस्य कार्यस्येति । अविभागहेतुं च व्यनक्ति प्रतिसर्ग इत्यादिना नानारूपस्य कार्यस्येत्यन्तेन । यथा कूर्मशरीरे तदङ्गान्यव्यक्तीभवन्ति एवमित्येतावतो वाक्यस्यानुकर्षः । तन्मात्राणीति द्वितीया । विशन्तोऽव्यक्तीभवन्तीत्यनुषङ्गोऽत्र उत्तरत्र च ज्ञेयः । स्वापेक्षयेत्यस्य तन्मात्रादेर्व्यक्तत्वेऽपि पृथिव्यादेरव्यक्तत्वेन हेतुनाऽव्यक्तव्यवहार इत्यर्थो ध्येयः । वैश्वरूप्यस्येत्यनुवादः । नानेत्यादि व्याख्या । स्वार्थे ष्यञ् इति भावः ॥ इतश्चेति । अस्मादपि हेतोरिति भावः । तमाह शक्तितः प्रवृत्तेरिति । तद्य्वाचष्टे कारणेति । परिमाणादित्यस्य परिमितत्वादित्यर्थमुपेत्याह अव्यापकत्वादिति । समन्वयादित्येतदवतार्य व्याचष्टे इतश्चेति । समन्वितानि हि कार्याणीति । सुखादिजनकानि वनितादिकार्यभूतवस्तूनीत्यर्थः । यद्रूपमिति । यज्जननस्वभावं प्राप्तानि तानि तज्जननत्वभावकाव्यक्तानीत्यर्थः । किञ्चिद्वनितादिवस्तु कस्यचित्स्वानुभवितुः पुंसः सुखहेतुर्भवति तं प्रति सत्त्वगुणस्योद्रेकात् । कस्यचित्सपत्नीप्रभृतेर्दुःखहेतुर्जायते तं प्रति रजोगुणस्योद्रेकात् । कस्यचित्तत्कामुकादेर्मोहहेतुस्तमोगुणस्योद्रेकात् । इत्येवंरूपेण सुखादिहेतुभूतसत्त्वरजस्तमोनुरूपाव्यक्तकानि कार्याणि सर्वाणीति भावेनाह तस्मादस्तीत्यादिना ॥ साम्यावस्थेति । अन्योन्यमिश्रणेन विना विद्यमानावस्थान्येव सत्त्वादीन्यव्यक्तं मूलकारणमित्यर्थः ।

### **यादुपत्यं**

कारिकायां साध्यानुक्तेस्तत्पूरयति मूलकारणमस्त्यव्यक्तमिति । तत्र तावत्कार्यं कारणविभागादिति हेतुमुपपादयति यथा कूर्मशरीर इत्यादिना । तस्मिन्नेवाव्यक्तीभवन्तीत्येतद्वक्ष्यमाणविभागरूपहेतौ दृष्टान्तकथनायेति ज्ञातव्यम् । अत्र विभागशब्देनाभिव्यक्तिरेव विवक्षिता । सन्त्येवेत्येतदभिक्त्युपपादनाय । असत्त्वे उत्पत्तेरेव प्रसङ्गेनाभिव्यक्तेरसम्भवात् । नन्वयं विभागः प्रलयकाले कस्मान्न भवतीत्यत उक्तं प्रतिसर्ग इति । सर्गकाल इत्यर्थः । तथा च सर्गकालो विभागकारणमतो नोक्तदोष इति भावः । एवमविभागेऽपि प्रलयकालः कारणमिति द्रष्टव्यम् । अविभागाख्यं हेतुमुपपादयति मुत्पिण्डमित्यादिना । नन्वेवं कार्यस्य महदादेरेवाव्यक्ततापत्तिर्न प्रधानस्येत्यत आह तत्कारणरूपमेवेति । सत्यं प्रलये कार्यमेवाव्यक्तं भवतीति तथाऽपि तद्यत्राव्यक्तं तत्कारणस्वरूपमेवानभिव्यक्तकार्याभेदेनाव्यक्तमुच्यते । अतः प्रधानस्याव्यक्ततोपपद्यत इति भावः । तदिदमुक्तं कार्यमपेक्ष्येति । कार्यस्याव्यक्तत्वात्तदभिन्नं कारणमव्यक्तमित्यर्थः । स्वापेक्षया तन्मात्राण्यव्यक्तयन्तीत्यादिकमपि स्वेषामव्यक्तत्वात्स्वाभिन्नं तन्मात्रादिकमव्यक्तयन्तीति व्याख्येयम् । सोऽयमविभागः प्रकृतावित्यत्र साक्षात्पारम्पर्येणेति शेषः । अत्राविभागोऽनभिव्यक्तिः । हेतुद्वयं निगमयति तस्मात्कारण इति । कारण इति प्रकृताभिप्रायेणैवोक्तम् । कूर्मशरीरस्य स्वाङ्गाकारणत्वात् । ततश्च व्यक्त्यव्यक्ती हि पूर्वं कुत्रचित्सत एव पदार्थस्य कूर्माङ्गादौ दृष्टे नासतः, अतो महदादेरपि कार्यस्य व्यक्त्यव्यक्ती कुत्रचित्सत एव वक्तव्ये इति ताभ्यां सन्महदादिसकलकार्यगर्भमेकं वस्तु कूर्मशरीरस्थानीयं सिध्यति तदेवाव्यक्तमित्यर्थः ।

अव्यक्तत्वादन्येति । सत्कार्यपक्षे कार्यस्याव्यक्तताया अन्यस्यां शक्तौ मानाभावात् । अत एव सिकताभ्यस्तिलानां तैलोपादानानां भेद उपपद्यते । यदेष्वेव चैतदस्त्यनागतावस्थं न सिकतास्विति भावः ॥ महत एव(परमा)व्यक्तत्वमिति । उक्तहेतुभिर्महत एवाव्यक्तत्वं साध्यतां किं ततः परेणाव्यक्तेनेत्यर्थः । भेदानामित्यस्य व्याख्यानं महदादीनामिति । परिमाणादित्यस्य परिमितत्वादित्यर्थ मभिप्रेत्याह अव्यापकत्वादिति ॥ घटादिवदिति । घटादेः कार्यस्याव्यक्तावस्थैव मृदादिकारणमित्याङ्गीकारान्न साध्यवैकल्यमिति भावः । एवं च महदादीनां कारणं सिध्यति तदेव व्यापकं प्रधानं परमाव्यक्तम् । परतराव्यक्तकल्पनायां च न मानमिति भावः ॥ सुखदुःखमोहसमन्वितानीति । सुखदुःखमोहस्वभावानीत्यर्थः । सुखादिहेतुतयाऽभिमतं वनितादिकं सुखादिस्वभावमेवेति तेषामाशयः। यथाऽऽहुः । ‘प्रत्येकं भावास्त्रैगुण्यवन्तोऽनुभूयन्ते यथा मैत्रदारेषु पद्मावत्यां मैत्रस्य सुखं तत्कस्य हेतो । तं प्रति तस्याः सत्त्वगुणसमुद्भवात् । तत्सपत्नीनां च दुःखं तत्कस्य हेतोस्ताः प्रत्यस्या रजोगुणसमुद्भवात् । चैत्रस्य तु स्त्रैणस्य तामविन्दतो मोहो विषादः स कस्य हेतोः । तं प्रत्यस्यास्तमोगुणसमुद्भवात् । पद्मावत्या च सर्वे भावा व्याख्याता’ इति । अत्र पद्मावत्याः सुखादिस्वभावत्वं मैत्रादेस्तदनुभवोऽन्यथा न स्यादिति भावः ॥ सुखदुःखमोहात्मकानामिति । यत्सुखात्मकं तत्सत्त्वं तद्दुःखात्मकं तद्रजो यन्मोहात्मकं तत्तम इत्यर्थः ॥

### **श्रीनिवासतीर्थीया **

तद् अव्यक्तस्वरूपम् । कार्यस्याव्यक्तत्वादिति । अव्यक्तकार्यगर्भितत्वादन्या नेत्यर्थः ।

### **वाक्यार्थरत्नमाला **

माभूदिति पूर्वोक्तक्रियायाः क्रियान्तरसमुच्चयाय माभूच्चेति वाच्यमित्यतश्चशब्दस्य तथा सम्बन्धाङ्गीकारान्नानुपपत्तिरित्याशयेनाह । माभूच्चेति सम्बन्ध इति । वस्तुतस्तु माङ्योगोहि माङुत्तरप्रयोगः । मध्ये चशब्दप्रयोगे च साक्षात्तद्योगाभावापत्या लुङनुपपत्तिरित्यतश्चशब्दं भिन्नक्रमतया योजयति । माभूच्चेतीति योजनीयम् । कारणमस्त्यव्यक्तमित्यंशस्य कारिकायामभावात्साध्यानुक्तिरित्यतो मूले विशेषाणां महदादीनां भूतानां कारणमस्त्यव्यक्तमिति भामत्यनुसारेण तत्पूरणं कृतम् । तच्छेषपूरणताभ्रान्तिवारणाय मध्येदीपिकानयेन उत्तरकारिकाप्रथमभागं ततउत्तरमुत्तरत्रेव पूर्वत्रापि सम्बन्धार्हमिति दर्शयति । अनेनेति । भामत्यनुसारेण मूलं प्रवृत्तमित्यतो मध्ये मध्ये स्पष्टत्वाद्याशयेन त्यक्तांशं भामतीगतं स्वयमाह । उपपादयितुमिति । कारणकार्यभावापन्नप्रकृत्यादिघटाद्यन्तपदार्थेष्विति शेषः । एव मुपपादयतीत्युत्तरत्रापि । तत इत्यतः परमित्यादिना निःसरंतीति शेषपूरणेन च विभज्यन्त इत्येतद्विभज्यन्ते चेति व्याख्येयमिति सूचितं भवति । तथा च सन्त्येव निःसरंति निःसृतानि चाविर्भवन्तीत्यपि भामत्यनुसारेण ज्ञेयम् । सन्त्येवेति शेष इति । सन्त्येवाविर्भवन्तीति शेष इत्यर्थः । भामत्यां तथैवोक्तेः । प्रकृतोपयोगाच्च । विभज्यन्ते इत्यस्य विभज्यन्ते चेत्यर्थ इत्यनेनोक्तं भवतीति । विभज्यन्ते विभज्यत इतीति । उपलक्षणं चैतत् । आविर्भवंति आविर्भवतीत्यपि यथायोग्यं पूरणीयमित्यपि ज्ञेयम् । कुतः साक्षादित्येतदनुक्तं द्रष्टव्यमित्यतो भामत्यां तथोक्तेरित्यभिप्रेत्यत । तत्रापि तदुक्तिः कुत इत्यत आह । महत्तत्वस्येति । तथा च पारंपर्यस्य सर्वत्राभावात्सर्वसंग्रहाय साक्षादित्यपि वक्तव्यमित्यर्थः । यद्येवं पारंपर्यवत्साक्षात्वमपि वक्तव्यं तर्हि तस्योपलक्षणया पारंपर्यस्यतु मुखत उपादानमिति वैषम्याश्रयणं कुत इत्यतस्तत्र निमित्तं दर्शति । तत्रापि पारंपर्यस्येति । साक्षाद्वचनवृत्येत्यर्थः । पारंपर्येणेत्यादावव्युत्पन्नात्परंपराशब्दात्स्वार्थे ष्यञि पारंपर्यशब्द इत्यादि नव्याद्युक्तरीत्या ज्ञेयम् । प्रतिसर्ग इत्येतन्मूलपदं पूर्वोपयोगात्पूर्वशेष इत्याशयेन तत्कृत्यमाह । नन्वयं विभाग इति । प्रतिसर्ग इत्येतत्पूर्वशेषभूतमपि मृत्पिण्डमित्युत्तरत्रापि सम्बध्यते । अनुवर्तते वेति भावेन तत्प्रयोजनमाह । प्रलयकालस्यापीति । अनेन पूर्ववाक्ये प्रतिसर्ग इत्यस्य तत्तत्सर्ग इत्यर्थः । अत्र तु सर्गविपरीतः प्रलयः प्रतिसर्ग इत्यपि सूचितं भवति । प्रतिसर्गपदानुसारेणोत्तरवाक्ये प्रतिप्रलय इत्यपि पूरणीयमित्याशयेनाह । प्रलयतीति वा । विभागे साक्षात्पारंपर्यवदविभागेऽपि साक्षात्पारंपर्यस्य स्पष्टतया भामत्यामनुक्तिरिति व्यञ्जयन्नाह । साक्षात्पारंपर्येणेति शेष इति । सार्थिकः ष्यति । वर्तमानसामीप्य इति सूत्रेचत्वारो वर्णाश्चातुर्वर्ण्यमित्यादिरूपेण चातुर्वर्ण्यादिसिध्यर्थकस्वार्थिकष्यञ् ज्ञापनार्थं समीप एव सामीप्यमिति स्वार्थिकष्यञन्तसामीप्यशब्दप्रयोगेण तद्ज्ञापकात् प्रकृतेऽपि स्वार्थिकः ष्यञितिभावः । न हि सत्कार्येति भामत्यनुसारेणाह । सत्कार्यपक्ष इति । कार्याव्यक्तताया इत्यादेः कार्यव्यक्तताव्यतिरिक्तशक्तावित्यर्थः । अर्थो महदादीनामितीति पाठः । एवेत्यधिकं लेखकप्रयुक्तम् । तर्हि महत्कारणाख्यपरमाव्यक्तात्परतराव्यक्तमस्ति किमित्यतः पराव्यक्तसद्भावे उक्तप्रमाणवदन्यत्र तदभावान्न तदङ्गीकार प्रसक्तिरित्याह । परतरेति । मूले शेष पूरणं सूचयन्समन्वयादित्येतदर्थत्वं स्पष्टयति । समन्विततयेत्यादि । सत्त्वं लघु प्रकाशकमित्येतत्कारिकाव्याख्यानरूपतद्यथैकैवस्त्रीरूपयौवनेत्यादिभामत्त्यनुसारेण रीति माह । इयमत्रेति । सुखदुःखमोहात्मकत्वोपपादनरीतिकथने टीकान्तरमप्यनुसृत्य भामती विशदीकृता । कथं सत्वाद्यात्मकेति । तत्सत्वाद्यात्मकमारम्भकं प्रधानमिति सिद्धिः कथमित्यर्थः । सर्वभावानां प्रत्येकं त्रैगुण्यवत्त्वेनानुभवानुसारेण तत्कारणं त्रिगुणस्वभावमिति सामान्यतो यद्यपि सिध्यति । तथापि तत्प्रधानमेवेति कुतः सिध्यतीति यावत् । यत्सुखहेतुरित्यादि । एतच्च प्रागेवास्माभिरुपपादितम् । प्रीत्यप्रीतिविषादात्मकाः प्रकाशप्रवृत्तिनियमार्था इत्येतत्कारिकाव्याख्याने प्रीतिः सुखम् । प्रीत्यात्मकः सत्वगुण इत्यादिना । स्वरूपेणावस्थानमिति । प्रलयकालीन तादृशावस्थाविशिष्ट एव प्रधानमिति नामेत्यादि प्रागेव प्रतिपादितमिति भावः ।

  

