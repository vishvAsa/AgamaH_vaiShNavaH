+++
title = "१२ कामः संकल्प इति श्रुत्यर्थः"

+++


## उभयात्मकता यतः

**कामः संकल्प इति श्रुत्यर्थः**

**उभयात्मकता यतः**

### **सुधा**

ननु च ‘कामःसङ्कल्पो विचिकित्सा श्रद्धाऽश्रद्धा धृतिरधृतिर्भीर्धीर्ह्रीरित्येतन्सर्वं मन एवे’ति श्रुतौ कामस्यान्तःकरणरूपत्वं तावत्प्रतीयते । न च श्रौतेनार्थेनान्यथा भवितुं युक्तम् । अतो बलवद्भाधकोपनिपातादिच्छाम्यहमिति भेदाग्रहनिमित्तं व्यवहारमात्रमेतदङ्गीकरणीयम् । न त्वात्मन इच्छासम्बन्धानुभवः । न च मे मन इति भेदग्रहात्तदग्रहासम्भवः । मे चैतन्यमितिवद्य्ववहारमात्रत्वात् । न चोक्तानुपपत्तिः । सत्त्वरजस्तमसामादिकार्यं हि बुद्धिरित्युच्यते । सा चांशत्रयवती । पुरुषोपरागो विषयोषरागो व्यापारावेशश्चेत्यंशाः । भवति ह्यहमिदं करोमीति । तत्राहमिति चेतनोपरागो दर्पणस्येव मुखोपरागो भेदाग्रहादतात्त्विकः । इदमिति विषयोपराग इन्द्रियप्रनाडिकया परिणतिभेदो दर्पणस्येव मलसम्बन्धः पारमार्थिकः, तथोभयायत्तो व्यापारावेशः । एषैव दिगहमिच्छामीत्यत्रापीत्यत आह उभयेति ।

## **अनुव्याख्यानम्**

***.... ..... उभयात्मकता यतः ॥***

***कामस्य तु मनः कामः ..... ......***

तुशब्दोऽवधारणे । तत इत्युपस्कर्तव्यम् । यतः कारणात्कामस्योभयात्मकताऽस्ति । आत्मधर्मता मनोधर्मता च । तत एव मनः काम इति श्रुतिरुपपद्यते । इदमुक्तं भवति । भवेदिदं भेदाग्रहकल्पनम् । यद्यात्मनः कामवत्त्वं पारमार्थिकं न स्यात् । न चैतदस्ति । बाधकाभावात् । द्विविधो हि कामोऽस्ति । एक आत्मधर्मोऽपरोऽन्तःकरणधर्मः । तत्रान्तःकरणधर्मं काममभिप्रेत्य श्रुतिः प्रवृत्ता, नात्मनः कामवत्त्वं बाधते । न हि देवदत्तो गोमानिति वाक्यं यज्ञदत्तस्य गोसम्बन्धं बाधितुं शक्नोतीति ।

### **शेषवाक्यार्थचन्द्रिका**

ननु च ‘उभयात्मकता यत’ इति कामद्वैविध्यनिरूपणपरमुत्तर वाक्यमनर्थकम् । न च ‘कामः सङ्कल्प’ इति श्रुतेरुपपत्तिप्रतिपादनार्थं तदिति वाच्यम् । तत्प्रतिपादनस्याप्यनर्थकत्वादित्यतस् तद्विरोधेनात्मनः कामवत्ताया अपारमार्थिकत्वशङ्कानिराकरणार्थत्वात्तस्य न तदिति भावेन तच्छङ्कापरिहारकतयोत्तरवाक्यं योजयितुं श्रुतिविरोधेनात्मनः कामवत्ताया अपारमार्थिकत्व शङ्कामुत्थापयति ननु चेति । श्रौतेनेति हेतुगर्भविशेषणम् । अन्यथा श्रुतेरप्रामाण्यप्रसङ्गादित्यर्थः ॥ चैतन्यमितिवदिति । न च ‘ते मयावेकवचनस्ये’ति पदात्परयोरपादादौ स्थितयोरेव युष्मदस्मदोस्तेमे इत्यादेशविधानात्प्रकृते च पदात्परत्वाभावेन मयादेशाप्राप्तेर्मे चैतन्यमिति कथं टीकाकारीयो व्यवहार इति वाच्यम् । तत्रत्यपूर्वोत्तरवाक्यसन्दष्टतया पदात्परत्वेऽप्येकदेशमात्रस्य प्रकृते उदाहरणेन तदुपपत्तेरित्याशयात् । वस्तुतो विभक्तिप्रतिरूपकमव्ययमेवैतदिति द्रष्टव्यम् । विरोधिनि भेदग्रहे सति भेदाग्रहस्यैवासम्भवात्तन्निमित्तकव्यवहारानुपपत्तिरिति ‘मनो म इति भेदत’ इति वाक्योक्तामनुपपत्तिं भेदग्रहस्यैवाभावव्युत्पादनेन परिहृत्य आत्मान्तःकरणयोर्भेदाग्रहादन्योन्यधर्मसंसर्गव्यवहारः स्यादिति कथं स न घटस्य स्यादिति वाक्योक्तामनुपपत्तिं परिहरति न चोक्तानुपपत्तिरिति । नापि कथं स न घटस्य स्यादित्यनेनोक्तानुपपत्तिरित्यर्थः ।

तत्कुत इत्यतो बुद्धेश्चैतन्योपरागरूपांशवत्त्वेन भेदाग्रहनिमित्तचैतन्योपरागरूपनिमित्तेन आत्मान्तः करणयोरन्योन्यधर्मसंसर्गव्यवहारसम्भवेऽपि घटे तदभावाद्घटात्मनोर्वा घटपटयोर्वाऽन्योन्यधर्मसंसर्गव्यवहाराभावसम्भवादित्यभिप्रेत्य बुद्धेश्चैतन्योपरागरूपांशरूपत्वमुपपादयितुं बुद्धिस्वरूपं तावदाह सत्त्व रजस्तमसामिति । सा च कृत्यध्यवसायव्यापारवतीति शेषः । ननु कृत्यध्यवसायो न बुद्धेर् व्यापारः । कृतिविषयस्य घटादेर्जडायां बुद्धौ प्रतिभासासम्भवात् । न च कर्तव्येन घटादिना बुद्धेः सम्बन्धान्तरमस्ति । न चासंबद्धे करोमीत्यध्यवसायोऽतिप्रसङ्गादित्यत आह सा चेति । चेतनोपरागबलेन जडाया अपि बुद्धेरिन्द्रियप्रनाडिकया परिणतिभेद एव ज्ञानरूपः कर्तव्येन घटादिना सम्बन्ध इति नोक्तदोष इति भावः । तानेवांशान्विभजते पुरुषोपराग इति । कथमेतत्त्रयं बुद्धेर्धर्म इत्याशङ्क्य सम्मुग्धमुदाहरणं दर्शयति भवति हीति ।

कथमेतावतांऽशत्रयसिद्धिरित्यतो निष्कृष्यांशान्दर्शयति तत्रेति । अयमर्थः । बुद्धिचेतनयोर्भेदाग्रहादेकत्वाभिमानः पुरुषोपरागः ॥ नीलेन्द्रियसन्निकर्षान्नीलाकारज्ञानरूपपरिणतोत्पादः पारमार्थिको विषयोपरागः । उक्तेनोपरागद्वयेन कर्तव्यविषयस्य प्रतिभासात्तदधीनः करोमीत्यध्यवसायो व्यापारावेश इत्युच्यत इति । तत्र चेतनोपरागो नाम चेतनसम्बन्धः । स च परिणामविशेषः । तत्कथं च चेतनोऽपरिणामी बुध्द्या सम्बध्येतेत्यत उक्तं दर्पणस्येति । निःश्वासाभिहतस्येति शेषः । दर्पणप्राया बुद्धिः कथं दूरस्थेन विषयेणोपरज्येतेत्यत आह इन्द्रियप्रनाडिकयेति । यथा हि ग्रामाध्यक्षः कुटुम्बिकेभ्यः करमादाय विषयाध्यक्षाय प्रयच्छति विषयाध्यक्षश्च सर्वाध्यक्षाय स च भूपतये । तथा बाह्येन्द्रियाण्यालोच्य विषयं मनसे समर्पयन्ति । अलोचनं च बाह्येन्द्रियव्यापार इत्येके । निर्विकल्पकं ज्ञानमित्यपरे । मनश्च सम्मुग्धदृष्टस्य विशेषणविशेष्यभावेन विवेचनात्मकविकल्परूपव्यापारसहितमहङ्काराय समर्पयति । अहं जानाम्यहं करोमीत्यादिरूपाभिमानलक्षण व्यापारसहितोऽहङ्कारश्च कर्तव्यमेतन्मयेत्यादि लक्षणाध्यवसायरूपव्यापारवत्यां सर्वाध्यक्षायां बुद्धावित्येवमिन्द्रियप्रनाडिकयेत्यर्थः । अत एव ‘सान्तःकरणा बुद्धिः सर्वं विषयमवगाहत’ इति कारिकायां विषयाध्यवसायिन्या बुद्धेर्बाह्यानीन्द्रियाणि द्वाराणीत्युक्त्वा, न केवलं बाह्यानीन्द्रियाण्यपेक्ष्य प्रधानं बुद्धिर् अपि तु ये तेऽहङ्कारमनसी द्वारिणी ते अप्यपेक्ष्य बुद्धिरेव प्रधानमिति ‘एते प्रदीपकल्पाः’ इति कारिकायां मनोहङ्कायोरपि द्वारत्वमुक्तमिति ध्येयम् ॥ उभयायत्त इति । अपारमार्थिक(त्वेन) चेतनोपराग पारमार्थिकान्तःकरणपरिणतिभेदरूपविषयोपरागरूपोभयायत्त इत्यर्थः ।

यदाऽन्तःकरणपरिणामो वृत्तिरूपस्तदा जानामीत्यभिमानो, यदा प्रयत्नरूपस्तदा करोमीत्यभिमान इत्यादि द्रष्टव्यम् । ततः किं प्रकृत इत्यत आह एषैव दिगिति । अयमेव प्रकार इत्यर्थः । इन्द्रियप्रणाडिकया विषयेच्छारूपेऽन्तःकरणपरिणामेसति अपारमार्थिकचेतनोपरागादहमिच्छामीत्यभिमानमात्रं भवति न त्वयमात्मन इच्छावत्त्वानुभव इति भावः । अभिमानोऽहङ्कारस्य कार्यविशेषः । अनुभवोऽन्तःकरणस्येति विवेकः । व्यवहारमात्रमिति पूर्वग्रन्थेऽपि व्यवहारपदेनाभिमानो विवक्षित इति न तेनास्य विरोध इति ध्येयम् । अत्रायं निष्कर्षः । अन्तःकरणविशेषरूपबुद्धेः सत्त्वरजस्तमसामादिकार्यत्वेन दर्पणवन्निर्मलत्वावत्र चेतनोपरागो न घटे । तस्यास्वच्छतया पुरुषापरागासम्भवात् । नाप्यन्तःकरणस्येव घटस्येन्द्रियप्रनाडिकया विषयाकारपरिणतिभेदो येनोभयायत्तो व्यापारावेशस्तत्र स्यादिति नोक्तानु पपत्तिरिति ।

उपस्कर्तव्यमिति । ‘उभयात्मकता यत’ इति यच्छब्दश्रवणादिति भावः । श्रुतेरन्यथैवोपपत्तिलाभाय तुशब्दमवधारणार्थतया व्याचष्टे तुशब्द इति । अवधारणार्थस्य तुशब्दस्योपस्कृतेन तत इत्यनेन सम्बन्ध इत्यभिप्रेत्याह तत एवेति । साकाङ्क्षत्वेन प्रसक्तां वाक्याभासतामपेक्षितपूरणेन परिहरति इति श्रुतिरुपपद्यत इति । तावताऽपि कथमुक्तशङ्कापरिहार इत्यत आकाङ्क्षाक्रमेण परिहारप्रकारमाह एतदिति । इतीत्यस्यैतच्छब्देन सम्बन्धः ।

### **परिमल **

बलवद्बाधकेति । श्रुतिरूपेत्यर्थः ॥ मे चैतन्यमिति वदिति । ‘ते नानिष्टं कथं भवेदि’त्यत्र ‘नञा निर्दिष्टमनित्यमि’त्युक्तदिशा ‘वाक्यादौ ने’ति निषेधस्यानित्यत्वात् ‘तेमयावेकवचनस्ये’ति सूत्रेण प्राप्तो मे इति प्रयोगः साधुर्ध्येयः ॥ नचोक्तानुपपत्तिरिति । ‘कथं स न घटस्य स्यादि’त्युक्तानुपपत्तिर्भेदाग्रहनिमित्तव्यवहारपक्ष इत्यर्थः ॥ आदिकार्यं हीति । आदिकार्यस्य महत्तत्वरूपत्वेऽपि तस्यैव बुद्धित्वात्तस्या एव च तन्मतेऽन्तःकरणत्वोपगमादिति भावः ॥ व्यापारावेशश्चेति । कृतिमत्त्वाद्यभिमान इत्यर्थः ॥ भवति हीति । इत्याकारो भवतीति योजना । परिणतिभेदः बुद्धेः परिणामविशेषः ॥ इन्द्रियप्रनाडिकयेति । इन्द्रियाणि विषयसन्निकृष्टानि तदाकारतयाऽऽदौ परिणमन्ते । पश्चात्तदनुसारितया मनः पश्चाद्बुद्धिरित्येवंरूपेण बुद्धेर्विषयाकारपरिणामभेद इत्यर्थः ॥ उभयायत्त इति । चेतनोपरागविषयोपरागोभयाधीन इत्यर्थः । ततः किं प्रकृत इत्यत आह एषैवेति । इदमिति योज्यम् । अहमिति चेतनोपरागः । इदमिति विषयोपरागः । तदुभयाधीन इच्छामीतीच्छावत्त्वरूपव्यापारावेश इत्यर्थः । तत्रेन्द्रियप्रणाड्या बुद्धेः कृत्यात्मना परिणामे करोमीति भवति । वृत्तिरूपेण परिणामे जानामीति इच्छादिरूपेण परिणामे त्विच्छामीत्यादिरूपेण भवतीत्येवं बोध्यम् ॥ मनःकाम इति श्रुतिरिति । कामः सङ्कल्प इत्यारभ्य एतत्सर्वं मन एवेति श्रुतिरित्यर्थः । शक्नोतीतिशब्दस्यैतदुक्तं भवतीत्यन्वयः ।

### **यादुपत्यं**

नन्विच्छाम्यहमित्येतद्भेदाग्रहनिमित्तं व्यवहारमात्रं न त्वनुभव इति यद्युच्यते तदा कथं स न घटस्य स्यादित्यनेन याऽनुपपत्तिरुक्ता सा स्यादित्याशङ्क्य निषेधति न चोक्ताऽनुपपत्तिरिति ॥ अदिकार्यं हीति । अनेन बुद्धेः पुरुषप्रतिबिम्ब(नो)तोपाधितोपपादकस्वच्छतोक्तेति ज्ञातव्यम् । बुद्धिरन्तःकरणविशेष इति तन्मतमतो न प्रकृतासङ्गतिरिति ध्येयम् । न चैवं महत्तत्त्वस्यादिकार्यत्वप्रसिद्धिविरोधः । आद्यं कार्यं महत्तत्त्वं सैव बुद्धिरन्तःकरणं चेति चैरङ्गीकारात् ॥ व्यापारावेश इति । कर्तृत्वाद्यभिमान इत्यर्थः ॥ इन्द्रियप्रणाडिकयेति । यथा ग्रामाध्यक्षः कुटुम्बिभ्यः करमादाय विषयाध्यक्षाय प्रयच्छति । विषयाध्यक्षश्च सर्वाध्यक्षाय स च भूपतये तथा बाह्येन्द्रियाणि स्वार्थमालोच्य मनसे समर्पयन्ति । मनश्च सङ्कल्प्य अहङ्काराय, अहङ्कारश्च अभिमान्यसर्वाध्यक्षायां बुद्धौ एवं चादौ स्वार्थसन्निकृष्टानि बाह्येन्द्रियाणि तदाकारेण परिणमन्ते ततस्तदनुसारिमनादिकमपि तथैव परिणमत इत्येवमिन्द्रियप्रणाडिकया बुद्धेर्विषयाकारपरिणतिभेदो द्रष्टव्यः ॥ उभयायत्त इति । अपारमार्थिकचेतनोपरागपारमार्थिकान्तःकरणपरिणतिभेदरूपोभयायत्त इत्यर्थः । यदाऽन्तकरणपरिणामो वृत्तिरूपस् तदा जानामीत्यभिमानो यदा प्रयत्नरूपस्तदा करोमीत्यभिमान इत्यादि द्रष्टव्यम् । नन्वेतावता किं प्रकृत इत्यत आह एषैव दिगिति । इन्द्रियप्रणाडिकया विषयेच्छारूपेऽन्तःकरणपरिणामे सति अपरार्थिकचेतनोपरागाद् अहमिच्छामीत्यभिमानमात्रं भवति न त्वात्मान इच्छावत्त्वानुभव इत्यर्थः । अभिमानोऽहङ्कारस्य कार्यविशेषोऽनुभवोऽन्तःकरणस्येति विवेकः । व्यवहारमात्रमिति पूर्वग्रन्थेऽपि व्यवहारपदेनाभिमानो विवक्षितोऽतो विवक्षितोऽतो न तेन विरोध इति द्रष्टव्यम् । इदमत्राकूतम् । अन्तःकरणविशेषरूपाया बुद्धेः सत्त्वाद्यादिकार्यत्वेन दर्पणवन्निर्मलत्वात्तत्रैव चेतनोपरागो भवति, न घटे, तस्यास्वच्छतया पुरुषप्रतिबिम्बनोपाधिताया असम्भवात् । नाप्यन्तःकरणस्येव घटस्येन्द्रियप्रनाडिकया विषया कारः परिणतिभेदः । येनोभयायत्तोऽहमिच्छामीति व्यापारावेशस्तत्र स्यात् । अतो नोक्तानुपपत्तिरिति ।

### **श्रीनिवासतीर्थीया **

उभयेति । व्यापारावेशो नाम करोमीत्यनेन प्रतीयमानं कर्तृत्वं पुरुषोपरागविषयोपरागाधीनम् । तदुभयाभावे निराश्रयं निर्विषयं च कर्तृत्वं न सम्भवतीति कर्तृत्वं बुद्धावेव प्रतीयत इत्यर्थः । बुद्धौ कथितयोश्चैतन्योपरागव्यापारावेशयोः प्रयोजनमाह एषैवेति । अहमिदमिच्छामीत्यन्तःकरणव्यापारः । तत्राहमिति पुरुषोपरागः । इदमिति विषयोपरागः । इच्छामीति तूभयायत्तो व्यापारावेशः । तथा चान्तःकरणे चैतन्योपरागोऽस्ति, न घटेऽतस्तन्निमित्तकोक्तभेदाग्रहसद्भावात् । आत्मनीच्छामीति व्यवहारमात्रं जायते नत्वनुभव इत्यर्थः । श्रुतिः ‘कामः सङ्कल्प’ इत्यादिका । तदेवेति मनोधर्मत्वप्रतिपादिका एष्टव्या । आत्मधर्मत्वमेव कुत इत्यर्थः ॥ श्रुतिरिति । ‘स यदि पितृलोककामो भवति’ इत्यादिका वक्ष्यमाणा श्रुतिः । कामस्यात्मधर्मत्वप्रतिपादिका द्रष्टव्या । अहमिच्छामीति तु कामस्यात्मधर्मत्वावगाह्यनुभवः ।

### **वाक्यार्थरत्नमाला **

एतदपि पूरणीयम् । चैतन्यमित्येतत्प्रयोगेऽभ्युपगमेऽप्यर्थाभावादित्ये तदधिकरणीय नचाभ्युपगमोऽप्रयोजनश्चेति युक्तम् । मे माता वंध्येतिवदिति तत्वप्रकाशिकाप्रयोगे च भट्टोज्युक्तामयादेशानुपपत्तिं परिहर्तुमाशङ्कते । न च तेमयेति । तेमयेति सूत्रे अनुदात्तं सर्वमपादादावित्यतोऽपादादावित्यादेरनुवृत्तिरस्तीत्याशयेनोक्तम् । पदात्परयोरित्यादि । तत्रत्यपूर्वोत्तरेऽपि । अयं भावः । अयं हि ग्रन्थो न स्ववाक्यम् । किन्तु परानुवादः । अनुवादोऽपि परानुपूर्व्यनुसारेण । नार्थानुवाद एवं च तदीयवाक्यानामनुवादाप्रवृत्तेन मूलकृता वाक्यगौरवभयेनाल्पानुवादः कृत इति तद्ग्रन्थस्थ पूर्वपदविवक्षयैवादेशविशिष्टवाक्यानुवादे दोषाभावः । एतेन पूर्ववाक्यपदात्परत्वेनादेशोपपत्तिरिति परिहाराभासोऽपि निरस्तः । पदात्परत्वोक्तया वाक्यादेरेवात्र व्यावर्त्यतयोत्तरवाक्यादित्वमात्रेणादेशत्वायोगतादवस्थ्यादिति । एकदेशस्योदाहरणेनेत्यनेनैतदपि सूचितम् । यत्परं वाक्येन यादेशविशिष्टतया प्रयोगे सति तत्रत्यस्यानुवादावसरे पूर्वपदाप्रयोगेऽपि तदादेशविशिष्टानुवादो युज्यत इति । तेन परग्रन्थेऽपि न पूर्वपदावश्यकतेति लब्धम् । तथा हि । परवाक्येऽपि मे चैतन्यमिति न स्ववाक्यमपि तु गङ्गास्नानादिना मे चैतन्यं सन्तोषमागतमित्यादिप्रामाणिकव्यवहारदर्शनेन तद्वाक्यगतमेचैतन्यमित्येतदंशस्यैवानुवादरूपम् । न हि सोऽपि स्वव्यवहारं प्रमाणीकर्तुं प्रवृत्तः । तस्य परेणानादरणीयतायास्तत्समतेः । किं तु तत्प्रतिवादिनाऽपि सर्वजनसिद्धतयाऽङ्गीकृतप्रामाणिकव्यवहार एव तेन दृष्टान्ती क्रियते । यथाह्युत्तराधिकरणे नन्वेवं प्रतिभास एव नास्ति । अपि तर्हि घटस्य स्वरूपमितिवद्य्वपदेशमात्रमिति चेदित्यत्र सर्वसम्मतव्यवहारमात्रमेव दृष्टान्तीक्रियते । ततश्च गङ्गास्नानादिनेत्यादिपूर्वपदापेक्षमयादेशस्य सज्जनप्रयोगसत्वेऽपि प्रकृतोपयोगानुसारेण मे चैतन्यमित्येतावन्मात्रोदाहरणे परस्यापि दोषाभावः । तदनुवादे तु सुतरां त तदभावः । एवमेव मे माता वन्ध्येतिवदित्यत्रापि । नहीदं स्ववाक्यं किंतु सर्वजनानां स्वव्याहतत्वेन संप्रतिपन्नं यत्कस्यचित्पुरुषस्येयं मे मातावन्ध्येति वाक्यम् । तत्रत्यैकादशस्यैव प्रकृतोपयोगानुसारेणानुवादरूपम् । न हि ग्रन्थकार एव स्वकीयां स्वव्याहतोक्तिं दृष्टान्तयति । वृथा स्वव्याहतवचनस्य स्वस्मिन्नङ्गीकारायोगात् । अन्यथा ज्ञात्युदाहरणादावपि मूकोऽहं मे माता वन्ध्येत्यादिरूपव्यवहारो ग्रन्थकारस्यैव कल्पनीय इति प्रामाणिकसर्वग्रन्थेषु प्रमाणतदभासनिरूपणायोगप्रसङ्गः । तस्मान्मूकोहमित्यादिरूपं किंचित्पुरुषीयव्यवहारं सिद्धवत्कृत्य स्वक्रियाविरोधादेरुदाहरणतया प्रतिपादनवत् परदूषणाय प्रवृत्तेन परवाक्ये स्ववचनविरोधस्थले मे मातेत्यादेरवश्यमुदाहर्तव्यतया प्रामाणिकानां तदुदाहरणे च यथाश्रुतानुवाद एव भारेण तथानुवादे दोषाप्रसरादिति सर्वसंमतमिति तथाविधोदाहरणे मयादेशानुपपत्तिं शङ्कमान एव स्वाभ्युपगमविरुद्धवादीत्युपेक्ष्यः ।

तत्त्वप्रकाशिकायां मेमातेत्यादित्वदीयानुवादेऽपि मे इत्यादेशं प्रति न तत्वप्रकाशिकायामिति पूर्वपदप्रयोजकम् । पादात्परत्वाभावेन मे इत्यादेशायोग इति त्वद्वाक्येऽपि पदात्परत्वसत्वेन तदादेश इत्यपि न तवैव सन्मतम् । तेनानुवादकरणेन दोषाभाव इत्यङ्गीकारात् । किञ्च कुत्र मयादेशायोग इति त्वयोच्यते । मे मातेति पूर्वपदशून्यस्थल इति चेत् । तर्हि त्वदीयतन्निर्द्देशेऽप्युक्तपर्यनुयोगप्रसङ्गेन स्वव्याहतत्वप्रसङ्गः । पूर्वपदं शून्यमेमातेति स्थल इति चेत् । तत्र त्वदीयपूर्वपदशून्यपदोत्तरत्वेन तदादेशोपपत्तेः । परवाक्ये पूर्वपदनास्तीति तत्र तदादेशायोग इति तात्पर्यमिति चेत्स्वीकृतं तर्हि परानुवादे दोषाभाव इति युक्तया बाधः । तदेव मेचैतन्यमित्यादौ पुरुषान्तरप्रयोगे पदात्परत्वेनादेशं सिद्धवत्कृत्य प्रकृतोपयोगानुसारेणैकदेशानुवादेऽपि मयादेशविशिष्टपरवाक्यानुवादतया तत्र तदादेशानुपपत्तिचोदनं सर्वप्रामाणिकव्यवहारविरोधिस्वाङ्गीकृततथाविधव्यवहारकर्तव्यतापहारिस्वशङ्कावाक्येऽपि दोषावतारेण स्वव्याहतं चेति तथा चोदनं कुर्वन्नुन्मत्त एव । अत एव तृजकाभ्यामित्येतत्सूत्रीय मञ्जर्यां म इति धारेरुत्तमर्ण इति संप्रदाने चतुर्थीत्युक्तम् । अत एव चामन्त्रितं पूर्वमविद्यमानमित्येतद्दृष्टमद्वितीयं काशिकायां मेशब्दस्य च निमित्तभावं न प्रतिबध्नातीत्युक्तम् । अत एव चामन्त्रितस्य चेति स्वरसूत्रीयरमायामपि मेशब्दात्परत्वमाश्रित्येति वाक्यादावेव म इति प्रयोगस् तथा च विरोधश्च । एवं तच्चेन्मानं गृहीतं त इति पृथगधिकरणीयानुव्याख्यानमूलस्थस्त इत्यव्ययं तृतीयार्थ इति ते मत इति वेति प्रयोगोऽप्युपपाद्यः । एवमेवान्यत्राप्येवंजातीयकेऽवधेयमित्यास्ताम् । अत्र पूर्ववाक्यगतपदसदृशमात्रे वक्तव्ये उत्तरवाक्यसन्देशस्याप्युक्तिरेकदेशस्याप्युक्तिरेकदेशस्पष्टनाय वस्तुस्थितिकथनरूपेणेति न दोषः । एतत्पक्षे पूर्ववाक्यसदृशकल्पनमाश्रयणीयं भवतीत्यपरितोषमाश्रित्य समाधानान्तरमाह । वस्तुतो विभक्तीति । अस्मच्छब्दस्य चतुर्थीषष्टीप्रथमवचनं मे मात इत्येतदस्ति । तथाविधं यद्विभक्तयन्तरात्प्रतिरूपकं तत्सदृशमित्यर्थः । अतिचिरायेत्यादि विभक्तयन्तसदृशचिरायेत्यादिवदिति भावः । एतच्च समाधानं सार्वत्रिकप्रयोगोपपत्तये कृतमप्यङ्गीकारवादेन । वस्तुतस्त्वेकदेशोदाहरणेनेत्यनेन सूचिततयाऽस्माभिरुपदर्शितप्रकारेणैव समाधौ तात्पर्यम् ।

एवमेव सन्ध्याधिकरणीयस्वव्याहतिर्हि मे मातेति वाक्यव्याख्यानटीकायां विभक्तिप्रतिरूपकत्वाश्रयणेन समाधानमप्यङ्गीकारवादेनैव । परानुवादे दोषाभावस्य सर्वसंमत्या लोकसिद्धमेमातेत्युदाहरणस्योपादाने दोषाप्रसरेण विभक्तिप्रतिरूपकत्वाश्रयणपर्यन्तधावनवैय्यर्थ्यात् । किंत्वेतट्टीकास्थप्रथमसाधनमेव तत्रापि द्रष्टव्यम् । तदपि पूर्वपदप्रयोगशून्यस्थलाभिप्रायेणैव । न तु तत्स्थलविवक्षया तत्स्थलेपि व्यवहारदशायां मे मातेत्यादेरेव प्रथमप्रयोगस्यावश्यकतया तत्र वाक्यादितया मयादेशानुपपत्तिपरिहाराय यत्नाश्रयणम् । अत एव तत्रत्यटीकायां मे मातेत्यारभ्यैव वाक्यप्रयोगः । क्वचिन्मूलभूतप्रथमवाक्यं मे माता वन्ध्येत्यप्यस्ति । तदनुसारेण विलक्षणं सदसतोरिति चेति स्वप्नाधिकरणमूले मम मातावन्ध्येत्येव व्यवहारः । क्वचिन्माता वन्ध्येत्येव मूलभूतं वाक्यम् । तदनुसारेण द्रव्यमेव ततोऽनन्तेति समवायनिराकरणानुव्याख्यानमूले माता वन्ध्येतिवदित्येवोक्तमित्यवधेयम् ।

व्यवहारानुपपत्तिरितीति । इत्येवंरूपमित्यर्थः । अन्योन्यधर्मसंसर्गव्यवहारः स्यादित्यत्र कथं स नेति पाठः । मूलकोशे तथैव सत्वात् । युक्तत्वाच्च । स्यादितीति लेखकागतपाठेऽपीतिशब्दस्यैवेत्यत्रेत्यर्थ इत्यपि प्राहुः । आत्मान्तःकरणयोरिति । अन्तःकरणं च बुद्धिरिति प्रकृते विवक्षितमित्याशयोऽतो विवक्षामूलिका संकरेण मूलटीकयोरुक्तिर्न दोषाय । अन्यथा मनो भेदग्रहेणेच्छामीति प्रत्यये व्यवहारमात्रत्वेन परेणोक्ते मनोभेदग्रहे च प्रदर्शिते बुद्धौ चेतनोपरागेण चैतन्यनिमित्तकाहमिति प्रतिभासोपपादनम् । मनसो बुद्धिव्यापारान्तर्गतत्ववचनादिकं चायुक्तं स्यादिति ज्ञेयम् । वक्ष्यति च । अन्तःकरणविशेषरूपं बुद्धरिति । तत्र चोक्तरीत्या मनोविशेषान्तःकरणरूपबुद्धेरित्यर्थो विवक्षित इति वक्ष्यति । अत एव बुद्धिरुपलब्धिर्ज्ञानमित्यनर्थान्तरमित्येतद्गौतमसूत्रसम्बन्धिवार्तिके बुध्यादिपर्यायशब्दाभिधेयोऽर्थो बुद्धिरिति विवरणं कृतम् । उक्तं च कुसुमाञ्जलिवर्धमानव्याख्याने टक्कुरभगीरथेन । मनोविधमन्तःकरणमिन्द्रियं च । अन्तःकरणमनोबुध्यहंकारभेदेन वैचित्र्यादितीत्यादि ज्ञेयम् । मूलकोशानुसारान्योन्यधर्मसंसर्गव्यवहारः स्यादित्यत्रेति पाठः । इत्यङ्गीकार इत्यर्थः । इतीत्येव पाठेऽपीत्यत्रेत्यर्थः । आदिकार्यमिति मूलम् । महदाख्यमित्यर्थः । तया महान् ज्ञायते स एव बुद्धिरिति कुसुमाञ्जलिकारिकाशये उक्तेः । निर्विकल्पकव्यापाराणि इन्द्रियाणि सविकल्पकव्यापारं मनो ऽधिकाराभिमानव्यापारोऽहङ्कारः । कृत्यध्यवसायव्यापारा बुद्धिरिति निबन्धम् आलोचनं हि व्यापार इन्द्रियाणामित्यादिकृत्यध्यवसायो बुद्धेरिति कुसुमाञ्जलिं च मनसि कृत्वाऽऽह । सा च कृत्यध्यवसायव्यापारवतीति शेष इति । अध्यवसायो बुद्धिरिति कारिकाव्याख्यानावसरे सर्वो व्यवहर्ता आलोच्य मत्त्वाऽहमत्राधिकृत इत्यभिमत्य कर्तव्यमेतन्मयेत्यध्यवस्यति । ततश्च प्रवर्तत इति लोकसिद्धम् । तत्र योऽयं कर्तव्यमिति निश्चयनिश्चितसन्निधानादापन्नचैतन्याया बुद्धेः सोऽध्यवसायो बुद्धेरसाधारणो व्यापारस्तदभेदाद् बुद्धेर्लक्षणमिति भामती । उक्तकुसुमाञ्जलिवर्धमानेनानुसारेणाह । ननु कृत्यध्यवसाय इत्यादिना नोक्तदोष इति भाव इत्यन्तेन । साङ्ख्यापरीक्षायां भामतीतत्वकौमुदीनामिकाटीकाद्वयं प्रमेयतत्वबोधादिकं च निष्कास्य विशेषो व्याख्येयोऽस्ति । पुरुषोपरागो विषयोपराग इत्येतत्कुसुमाञ्जलिव्याख्यानरूपबुद्धिचेतनयोरित्यादिवर्धमानानुसारेणाह । अयमर्थः बुद्धिचेतनयोरित्यादिना । परिणतोत्पाद इति । परिणतिभेदोत्पाद इत्यर्थः । तथैव पाठस्तु स्वरस एव । वर्धमाने तथैवोक्तेः ।

तत्कथमिति । सम्बन्धस्य परिणामविशेषरूपत्वादपरिणामी चेतनो बुध्या कथं सम्बन्ध्येतेत्यर्थः । दर्पणस्यैवेतीति प्रतीकोपादानानन्तरं दर्पणस्येवेतीति द्वितीयस्य नाशनं लेखकेन भ्रान्त्या कृतम् । किंतु मूले इदमिति विषयोपरागो दर्पणस्येव मलसम्बन्धः परमार्थिक इति सम्बन्धसूचनाभिप्रायेण विषयोपरागप्रतिपादकवाक्यस्थदर्पणस्येवेत्यस्यापि प्रतीकतयोपादानमस्ति तदनन्तरं विश्वासाभिहतस्येति शेष इति पाठः । कुसुमाञ्जलौ मूलसम्बन्धोपपादकतया विषयोपरागप्रतिपादकवाक्य एव दर्पणस्येवेत्यस्य निःश्वासाभिहतस्येति विशेषितत्वात् । पुरुषोपरागप्रतिपादक वाक्यस्थदर्पणस्येवेत्यस्य तेन विशेषणेनाविशेषितत्त्वाच्चेति ज्ञेयम् । द्वितीयदर्पणस्येवेत्यनन्तरं विश्वासेति पाठस्तु स्वरस एव । दर्पणस्य मुखमलाभ्यां सम्बन्धेऽपि बुद्धेः कुतः । पुरुषविषयसम्बन्ध इत्यतो दर्पणस्य साम्याद्बुद्धेस्तद्युज्यत इत्याशयेन साम्यं वदन्येवेन्द्रियेति विशेषणमवतारयति । दर्पणप्रायेति । स्वच्छद्रव्यतया दर्पणतुल्येत्यर्थः। बाह्येन्द्रियव्यापार इति । विषयेन्द्रियसन्निकर्षरूप इत्यर्थः । एक इति । आलोचनव्यापाराणीन्द्रियाणीति कुसुमाञ्जलिवर्धमानानुसारेण । निर्विकल्पकं ज्ञानमित्यपर इति भामत्याद्यनुसारेणेदम् । समुग्धदृष्टस्येति । अनेन मनोव्यापारविकल्पस्य स्वरूपमुक्तम् । अयमेवप्रकार इत्येतद्विवरणपूर्वकमतो बलवब्दाधकेत्यादिना पूर्वोक्तफले पर्यवसानं शङ्कया दर्शयति । इन्द्रियप्रनाडिकयेत्यादि । आलोचनव्यापारकेन्द्रियैर्विषयो मनसे समर्पितः । मनश्च विकल्पव्यापारकमहङ्कारायाहङ्कारस्तु अहमिच्छामीत्यभिमानरूपव्यापारसहितः सर्वाध्यक्षायामहमिदमिच्छामीत्याध्यवसायलक्षणव्यापारवत्यां बुद्धौ समर्पयति । तदेवं विषयबुद्धिसम्बन्धे विषयेच्छाकारान्तःकरणपरिणामो भवतीति प्रनाडिकापरिणामे सतीत्यर्थः । ननु च काम इत्यादादिशङ्काग्रन्थस्यावतारमात्रकरणेऽपि तत्र व्यवहारमात्रमित्यस्याव्याख्यातत्वात्तद्य्वाख्यानमनुवादमुखेनैव करोति । अहमिच्छामीत्यभिमानमात्रमिति । अनुभवत्वस्यैवाभिमानरूपत्वेन व्याख्यातव्यवहारस्याप्यन्तःकरणकार्यतया तयोः साम्यादनुभवाभावे तत्कार्यव्यवहारेऽपि कथं स्यादित्यतोऽस्ति व्यवहारद्वयम् । एकोनुभवसाध्योऽन्तःकरणकार्यविशेषः । परश्चाभिमानशब्दितो व्यवहारोऽहङ्कारकार्यविशेषः । तयोश्च व्यवहारयोर्योऽनुभवसाध्योऽन्तःकरणकार्यं व्यवहारः सोऽनुभवाभावेनास्त्येव किं तु योऽहङ्कारकार्यविशेषो व्यवहारः सोऽनुभवाभावेऽपि सम्भवत्येव । तस्यैवाभिमानशब्दितत्वमिति न दोषः । अत एव मनोम इति भेदत इति भाष्यसम्बन्धिमूले भेदाग्रहनिमित्तोऽयमिच्छामीति व्यवहार इत्यसत् । किंत्वनुभवनिमित्त एवेति व्यवहारत्वमभ्युपेत्यापि भेदाग्रहनिमितत्वनिराकरणं चोपपन्नम् । व्यवहारे द्विरूपत्वाङ्गीकारेणाभिमानस्यैव निराकरणादित्याशयेनाह । अभिमानोऽहङ्कारस्येति ।

पूर्वग्रन्थेऽपीति । यदि भेदाग्रहोऽत्र चेत्यादि भाष्यावतारमूले नैवमस्त्यनुभवः । किंत्वहमिच्छामीति व्यवहारमात्रमित्यादौ तत्र तत्रेत्यर्थः । विवक्षित इति । न तु मनःकार्यानुभवसाध्ये व्यवहारः । येनात्राभिमानमात्रनिमित्तनिषेधे तत्र तद्य्ववहार विवक्षायामेतस्य ग्रन्थविरोधः स्यादित्यर्थः । पूर्वग्रन्थेऽप्यभिमानपरो व्यवहारशब्द इत्यत्राप्यनुभवाभावे तत्साध्यव्यवहारायोग इत्यादि प्रागुक्तमेव निमित्तं ज्ञेयम् । अन्तःकरणविशेषरूपबुद्धेरिति । अत्र मनोद्विविधमन्तःकरणमिन्द्रियं चेत्यादिप्रागुदाहृतग्रन्थानुसारेण मनोविशेषत्वादन्तःकरणस्य तदात्मकबुद्धेरपि तथात्त्वादन्तःकरणविशेषरूपेत्यस्य मनोविशेषान्तःकरणरूपेत्यर्थोऽभिप्रेतः । ननु मनस इवान्तःकरण एवान्तरभेदोऽप्यस्तीति विवक्षितमिति न प्रागुक्तविरोध इति ज्ञेयम् । तत्र चेतनोपराग इति । सम्भवतीति शेषः । न घट इति । चेतनोपराग इति वर्तते । अत्रापि सम्भवतीति शेषः । तस्येति । घटस्येत्यर्थः । यद्यपि मूले तुशब्दोऽवधारण इत्यनन्तरं तत इत्युपस्कर्तव्यमिति वाक्यं पठितम् । तथापि तत एवेत्युत्तरमूलानुसारेणोपस्कारप्राथम्यस्य योजनायां प्रतीतेस्तत्क्रममनुरुध्य प्रतीकोपादानक्रमः कृतः । अत एवावधारणार्थस्य तुशब्दस्येत्यादिकं मूलक्रमानुसारिवचनमप्यस्तीति ज्ञेयम् । अपेक्षितपूरणेनेति । अनेन मनःकाम इति भाष्ये मनःकाम इत्यनन्तरमिति श्रुतिरुपपद्यत इत्येतावन् शेषः पूरितो मूल इत्युक्तं भवति ।





