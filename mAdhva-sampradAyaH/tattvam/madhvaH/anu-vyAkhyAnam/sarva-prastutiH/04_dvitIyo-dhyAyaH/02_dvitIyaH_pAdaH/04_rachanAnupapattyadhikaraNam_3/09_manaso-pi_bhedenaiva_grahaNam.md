+++
title = "०९ मनसोऽपि भेदेनैव ग्रहणम्"

+++


## मनो म इति भेदतः

**मनसोऽपि भेदेनैव ग्रहणम्**

**मनो म इति भेदतः**

### **सुधा**

ननु भेदग्रहो भेदाग्रहविरोधी । स चास्ति घट इति कुतस्तत्र भेदाग्रहस्तत्प्रयुक्तो व्यवहारो वेति गूढाभिसन्धिमजानतो द्वितीयपक्षमाशङ्क्याह मन इति ।

## **अनुव्याख्यानम्**

***..... .... मनो म इति भेदतः ॥***

***मनसोऽपि गृहीतत्वात् ..... .....***

भेदत इति तृतीयार्थे तसिः । यदि भेदग्रहो भेदाग्रहविरोधीति भेदेन गृह्यमाणे घटे न भेदाग्रह इत्युच्यते, तदा मे मन इति मनसोऽपि भेदेन गृहीतत्वान्नात्मना भेदग्रहः स्यात् । तथा च भेदाग्रहनिमित्तोऽहमिच्छामीति व्यवहार इत्यसत् । किन्त्वनुभवनिमित्त एव । अत एव नान्तःकरणधर्मस्यात्मन्यारोप इत्यपि युक्तम् । भेदग्रहसद्भावेन आरोपहेतोर्भेदाग्रहस्यायोगात् । न ह्यविदितभेदं सम्बन्धितया गृह्यते । आत्मन्यपि प्रसङ्गात् । केन पुनः प्रमाणेन मनो गृह्यते । साक्षिणेति वदामः । तथा हि । न तावच्चक्षुरादिना तदवगमः । अरूपिद्रव्यत्वात् । चक्षुराद्यव्यापारेऽप्युपलब्धेः । न चानुमानेन । लिङ्गाभावात् । नन्वस्ति युगपज्ज्ञानानुत्पत्तिर्मनसो लिङ्गम् । तथा हि । बाह्येन्द्रियेषु स्वैः स्वैर्विषयैर्युगपत्सन्निकृष्टेष्वात्मनाऽधिष्ठितेष्वपि न युगपज्ज्ञानानि जायन्ते । तेन ज्ञायतेऽस्त्येतेभ्योऽन्यत्सहकारि । यत्संयोगक्रमवशाज्ज्ञानक्रमः प्रक्रमत इति ।

### **शेषवाक्यार्थचन्द्रिका**

एवं तर्हि प्रकृतेऽपि भेदाग्रहोऽसिद्ध इत्युत्तरस्य स्पष्टत्वात्कथं शङ्केत्यत उक्तं गूढाभिसन्धिमजानत इति ॥ द्वितीयमिति । पूर्वस्याप्युत्तरापेक्षया द्वितीयत्वाद् द्वितीयमित्युक्तम् । वस्तुतस्त्वाद्यमित्यर्थः ॥ आहेति । गूढप्रतिबन्द्यभिप्रायं स्पष्टयतीत्यर्थः । ‘तस्मात्तत्संयोगादचेतनमि’ति कारकाटीकायां ‘यद्भ्रान्तिरियमित्यर्थ’ इत्यादिना कृतिचैतन्ययोः सामानाधिकरण्यानुभवमभ्युपेत्य तद्भ्रमत्वं वर्णितं तदपि दूषयति अत एवेति । ननु मे मन इत्यन्तःकरणमात्मसम्बन्धितया गम्यते न तु भिन्नतयेति कथं ‘मनो म इति भेदतः । मनसोऽपि गृहीतत्वादि’त्युच्यत इत्यत आह न हीति । अविदितभेदस्यापि मनसः सम्बन्धितया ग्रहे बाधकमाह आत्मन्यपीति । अन्यथेति शेषः । अविदितभेदस्यापि मनसः संवन्धितया ग्रहे आत्मनः सकाशादविदितभेदस्याप्यात्मनो ममाहमित्यात्मसंबन्धितया ग्रहः स्यादित्यर्थः । ननु नात्मभिन्नतया मनसा तावन्मनसो ग्रहणं सम्भवति । मनसोऽतीन्द्रियत्वान्मनोविषयत्वाभावेन तद्भेदग्राहकताया अनुभवविरुद्धत्वात् । अन्यस्य च प्रमाणस्याभावात् । तथा च मे मन इति भेदग्रहस्यैवाभावेनात्मान्तःकरणयोर्भेदाग्रहसम्भवाद्यज्यत एव तन्निमित्तकोऽहमिच्छामीति व्यवहार इत्यभिप्रेत्य शङ्कते केनेति । केनेत्याक्षेपं न केनापीत्यर्थः । आत्मनो भिन्नत्वेनेति शेषः । पुनःशब्दो वाक्यालङ्कारे । साक्षिविषयत्वान्मनसो मे मन इत्यात्मभिन्नत्वेन तद्ग्रहणं साक्षिणा सम्भवतीति भावेन सिद्धान्तयति साक्षिणेति वदाम इति ।

भवेदेतदेवं यदि मनसः साक्षिविषयत्वं सिद्धं स्यात्तदेव कुत इत्यतः प्रकारान्तरेण तदसिद्धेः परिशेषेण साक्षिविषयत्वसिद्धिरित्यभिप्रेत्य प्रसक्तप्रमाणनिरासेन परिशेषमुपपादयितुं प्रतिजानीते तथा हीति । किं प्रत्यक्षेण मनसो ग्रहः किंवाऽनुमानेनाथवाऽऽगमेनेति विकल्पान्मनसि निधायाद्यं दूषयति न तावदिति । तत्र चक्षुर्मात्रेण तदनवगमे हेतुमाह अरूपिद्रव्यत्वादिति । द्रव्यत्वमात्रं घटे व्यभिचारीति पूर्वभागः । तावन्मात्रं च गुणादौ गतमिति चरमभागः । अरूपित्वं चात्र रूपात्यन्ताभाववत्त्वमेवाभिमतं न तु तत्प्रागभाववत्त्वं तत्प्रध्वंसवत्त्वं वा । तथा सति गुणादौ व्यभिचाराभावेन द्रव्यपदवैयर्थ्यापत्तेरिति द्रष्टव्यम् । एवं चक्षुषोऽसाधारणदोषेण तत्र प्रामाण्यं निराकृत्य तत्र दोषान्तरमपि सूचयंश्चक्षुरादिना तदनवगमे हेतुमाह चक्षुरादीति । चक्षुर्मात्रेण तदनवगमस्य पूर्वेण प्राप्तावपि चक्षुरादिना तस्य तेनाप्राप्तेरस्य न तत्र हेत्वन्तरत्वमिति चशब्दाभावः । द्वितीयं दूषयति न चेति । गौतमसूत्रोक्तं लिङ्गमाशङ्कते नन्वस्तीति । युगपज्ज्ञानानुत्पत्तेरन्यथासिद्धत्वादप्रयोजकत्वाच्च न मनोलिङ्गत्वमित्याशङ्ख्य ‘रूपादिग्रहणानि चक्षुरादिव्यतिरेकेणाधिष्ठापकान्तरापेक्षाण्ययुगपदुत्पत्तेः । तद्यथाऽनेकशिल्पिपर्यवदातस्य पुरुषस्यानेकं वाश्यादि युगपत्सन्निधानेनावस्थितमपि हस्ताद्यधिष्ठापकापेक्षं न युगपदनेकां क्रियां निर्वर्तयति । तथा चक्षुरादि न युगपदनेकं ज्ञानं करोति । तस्मादधिष्ठापकान्तरमपेक्षत’ इति न्यायवार्तिकं मनसि निधाय सूत्रार्थमाह तथा हीति ॥ युगपत्सन्निकृष्टेष्विति । इदं च दीर्घशष्कुलीभक्षणदशायामिति बोध्यम् ।

### **परिमल **

गूढाभिसन्धिमिति । आत्ममनसोरप्येवमित्यभिप्रायमजानत इत्यर्थः ॥ द्वितीयेति । विरोधीति पक्षमित्यर्थः ॥ तसिरिति । ‘प्रतियोगे पञ्जम्यास्तसिरि’ति सूत्रे ‘आद्यादिभ्य उपसङ्ख्यानमि’त्युक्तेराद्यादेश्चाकृतिगणत्वादिति भावः । ननु मनो मे इत्यनेन कथं भेदग्रहः प्राप्त इत्यत आह नहीति ॥ आत्मन्यपीति । ममाहमिति सम्बन्धितया ग्रहणप्रसङ्ग इत्यर्थः । आनुमानिकत्व(लक्षण)पक्षे मनो म इति भेदग्रहायोगं मन्वानः पृच्छति केनेति । कुतः साक्षिणेत्यतः परिशेषादिति भावेन तमाह तथा हीत्यादिना तस्मात्सिद्धं साक्षिग्राह्यत्वं मनस इत्यन्तेन । तार्किकमतमाशङ्कते नन्वित्यादिना अत्रोच्यत इत्यन्तेन । न्यायसूत्रं पठित्वा विवृणोति युगपदित्यादिना ॥ बाह्येन्द्रियेष्विति । शष्कुलीं भक्षयतः पुंस इति योज्यम् ।

### **यादुपत्यम्**

एवं तर्हि प्रकृतेऽपि भेदाग्रहोऽसिद्ध इत्युत्तरस्य स्पष्टत्वात्कथं शङ्केत्यत उक्तं गूढाभिसन्धिमजानत इति ॥ द्वितीयमिति । पूर्वस्याप्युत्तरापेक्षया द्वितीयत्वादाद्यमित्यर्थः । विकल्पित पक्षयोरेकस्य दूषणेऽवशिष्टमिति यावत् ॥ आहेति । निगूढं प्रतिबन्द्यभिप्रायं स्पष्टयतीत्यर्थः । ‘तस्मात्तत्संयोगादचेतन’मिति कारिकाटीकायां यद्भ्रान्तिरियमित्यर्थ इत्युक्तं तदपि दूषयति अत एवेति । ननु मे मन इत्यन्तःकरणमात्मसम्बन्धितयैवानुभूयते न भिन्नतयेत्यत आह न ह्यविदितेति । अविदितभेदेऽपि सम्बन्धिताग्रहे स्वात्मन्यपि ममाहमिति सम्बन्धिताग्रहः स्यादिति बाधकमाह आत्मन्यपीति । अन्यथेति शेषः । मनसोऽपि गृहीतत्वादित्यत्र कारणानुक्तेस्तटस्थः पृच्छति केनेति । पुनःशब्दो वाक्यालङ्कारे ॥ साक्षिणेति । तथा च मूले साक्षिणेति पूरणीयमिति भावः । तेन मूलोक्तं मनसो यत्साक्षिगृहीतत्वं तदुपपादनायैवेयं चर्चाऽतो नासङ्गतिशङ्केति ध्येयम् । गौतमसूत्रोक्तं लिङ्गमाशङ्कते नन्वस्तीति । युगपज्ज्ञानानुत्पत्तेर्ज्ञानधर्मत्वात्कथं मनोलिङ्गतेत्यपेक्षायां ‘रूपादिग्रहणानि चक्षुरादि व्यतिरेकेणाधिष्ठापकान्तरापेक्षाण्ययुगपदुत्पत्तेः । तद्यथाऽनेकशिल्पिपर्यवदातस्य पुरुषस्यानेकं वा स्यादित्युगपत्सन्निधानेनावस्थितमपि हस्ताद्यधिष्ठापकापेक्षं न युगपदनेकां क्रियां निर्वर्तयति । तथा चक्षुरादि न युगपदनेकं ज्ञानं करोति । तस्मादधिष्ठापकान्तरमपेक्षत’ इति न्यायवार्तिकं मनसि निधाय सूत्रार्थमुपपादयति तथा हीति ॥ युगपत्सन्निकृष्टेष्विति । इदं च दीर्घशष्कुलीभक्षणदशायां द्रष्टव्यम् ।

### **श्रीनिवासतीर्थीया **

स चेति । भेदग्रहः ॥ घट इति । घटविषयेऽस्तीत्यर्थः । तत्र आत्मनि । व्यवहारः पृथुबुध्नोदराकारोऽहमित्यादिः । इति द्वितीयं पक्षमित्यन्वयः ॥ गूढाभिसन्धिमजानत इति । एतच्छङ्कोत्तरत्वेन ‘मनो म’ इत्यनेन वक्ष्यमाणो गूढो यः सिद्धान्तिनोऽभिसन्धिस् तमजानतः पूर्वपक्षिणः । द्वितीयं पक्षं तेन स्वीकृतं पक्षमिति यावत् । घटे विषये ॥ न भेदाग्रह इति । घटधर्मिक आत्मादिप्रतियोगिको यो भेदस्तद्ग्रह आत्मन्यस्तीति न तत्प्रयुक्तो व्यवहार इत्युच्यत इत्यर्थः ॥ नात्मनेति । मनोधर्मिक आत्मप्रतियोगिको यो भेदस्तदग्रह आत्मनि नास्तीत्यर्थः ॥ आरोप इति । पूर्वं स्फटिके लौहित्यमिवान्तःकरणगतमिच्छादिप्रतिफलितमित्यभिप्रायः । अत एवेत्युक्तं विशदयति भेदग्रहेत्यादिना । एतेभ्य आत्मनो बाह्येन्द्रियेभ्यश्च ।

### **वाक्यार्थरत्नमाला **

द्वितीयपक्षमिति मूलपाठानुसारेण द्वितीयमितीति सविभक्तिकप्रतीकोपादानम् । भेदग्रहो भेदाग्रहविरोधीति पक्षस्य प्रथमपक्षतया तद्वितीयत्वोक्तिरयुक्तेत्यतस्तामुपपादयति । पूर्वस्यापीति । अयमाशयः । यत्राद्यद्वितीयत्वपुरस्कारेण व्यवहारस्तत्र द्वितीयशब्दस्य द्वितीयपरत्वं यथाश्रुतमेव । यत्र त्वेतयोः पक्षयोरेकस्मिन्निरस्ते द्वितीयोऽवशिष्यत इत्यादिवचनं तत्रैकत्वं द्वितीयत्वेऽव्यवस्थयैव व्यवह्रियते । तथा चात्रापि मूले नेति पक्ष इति सामान्येन पूर्वमुक्तेस्तत्पक्षापेक्षयाऽन्यत्वसमर्पक द्वितीयपदप्रयोगो वैवक्षिको युक्त एव । विकल्पक्रममपेक्ष्य द्वितीयत्वस्यानाश्रयणादिति । विवक्षयाप्राप्तमर्थमभिनयेन दर्शयति । वस्तुतस्त्विति । भ्रमत्वठ वर्णितमिति । पूर्वन्तु तत्कारिकाव्याख्यानसंप्रदायानुसारेण भेदग्रहनिमित्तव्यवहारमात्रमित्येतत्साधकतया तत्कारिकोदाहरणमिति तु प्रागेव टीकाकृतोक्तमिति ज्ञेयम् । ममाहमितीति । मे चैतन्यमिति तु व्यवहारमात्रमिति सिद्धमेवेति भावः । केन पुनः प्रमाणेनेति मनःसाधकप्रमाणाक्षेपो न युक्तः । आत्मनो भिन्नत्वेन मनसो गृहीतत्वोक्तौ तथा गृहीतत्वं केन प्रमाणेनेत्येवाक्षेप्तव्यत्वादित्यतस्तस्याक्षेपस्य तत्रैव तात्पर्यान्न दोष इत्याशये नात्मभेदपुरस्कारेणैव मनःसिध्यसम्भवमुत्तरग्रन्थार्थतया दर्शयन्नवतारयति ननु नात्मभिन्नतयेति । उक्ताशयेनैवोत्तरत्र शेषपूरणमिति ज्ञेयम् । अत्र मनसेत्युपलक्षणम् । चक्षुरादिपञ्चेन्द्रियैरपीति ज्ञेयम् । अत एव मनसोऽतीन्द्रियत्वरूपहेतुरिन्द्रियमात्रसाधारण एव वक्ष्यत इति न दोषः । अनुमानादिनेत्यादि पदेनार्थापत्तिरागमश्च गृह्यते । अन्यस्य चेत्यस्योपमानादेरित्यर्थः । अभावादित्यस्य पृथक्प्रमाणतयाऽभावादित्यर्थः । यद्वाऽन्यस्य सादृश्यादिनियतविषयत्वेन मनस आत्मभिन्नत्वे प्रमाणस्याभावात् प्रमाणत्वेनाभावात् । तत्प्रमाणत्वानुपपत्तेरिति यावदिति योज्यम् । उक्ताक्षेपफलं दर्शयन् तद्वैय्यर्थ्यं परिहरति । तथाचेति । अत एव तस्य च तेनैवात्मन इत्येतत्प्रसङ्गान्ते मूलकृद्वक्ष्यतीति भावः । प्रकारान्तरेणेति । वक्ष्यमाणरीत्या प्रत्यक्षादिप्रमाणरूपप्रकारान्तरेणेत्यर्थः । तदसिद्धेरित्यस्य मनसः सिध्यसम्भवादित्यर्थः । परिशेषेणेति । मनःसाक्षिप्रमाणं ग्राह्यम् । प्रमाणान्तरानुपपद्यमान ग्रहणत्वे सति सप्रमाणकत्वात् । यद्यदन्यप्रमाणेनानुपपद्यमानग्रहणत्वे सति सप्रमाणकं तत्तत्प्रमाणकम् । यथा रूपं चक्षुः प्रमाणकमिति परिशेष प्रयोगो ज्ञेयः । उपपादयितुमिति मूले चक्षुरादिनेत्युपलक्षणम् । मनसापीत्यपि ज्ञेयम् । चक्षुराद्यव्यापारेऽपीत्येतन्मूलस्य व्यापारेऽव्यापारे चेति नार्थः । किंतु तद्य्वापाराभाव एवोपलब्धेस्तस्यातीन्द्रियत्वादित्यर्थो विवक्षितः । तेन मनोव्यावृत्तिरपि सिध्यति । अत एवोक्तमूलाशयं स्पष्टयितुं केनेत्येतदवतारे मनःपुरस्कारेण चक्षुराद्युपलक्षणमाश्रित्यातीन्द्रियत्वरूपहेतुः प्राक्टीकाकृतोक्त इति ज्ञेयम् । चक्षुरादिना तदवगमाभावं प्रतिज्ञाय चक्षुर्मात्रेणानवगमे हेत्वभिधानमसंगतमित्याशङ्कापरिहाराय नेदं चक्षुरादिसाधारणं दूषणमपि तु चक्षुर्मात्रस्य गमकत्वपक्षे । साधारणं दूषणं तु चक्षुरादीत्युत्तरवाक्योक्तमिति न दोष इत्याशयेन तथा योजयति । तत्र चक्षुर्मात्रेणेति । घटे व्यभिचारीति । स्थित्यापन्नघे इत्यर्थः । मुरारिभट्यां तथैवोक्तेः । अन्यथा घटस्यापि प्रथमक्षणे चक्षुर्ग्राह्यत्वाभावेन साध्यस्यापि सत्वात्तत्र व्यभिचाराभावापातादिति बोध्यम् । प्रथमक्षणावच्छिन्न घटेऽचाक्षुषत्वसाधकतयोक्तारूपिद्रव्यत्वनिष्कर्षो मुरारिभट्यां कृतस्तत्प्रकारस्यात्रायोगादविवक्षितमर्थमाह । अरूपित्वं चेति ।

गुणादाविति । प्रागभावप्रध्वंसयोः प्रतियागिसमानाश्रयतया प्रतियोग्यनधिकरणे गुणादाववृत्तेरिति भावः । द्रव्यपदेति । उपलक्षणमेतत् । दृष्टान्ततया अभिमते वाय्वादौ रूपप्रागभावप्रध्वंसाभावयोरभावेन साधनवैकल्यं च स्यादित्यपि ज्ञेयम् । चक्षुष इति । चक्षुषः प्रामाण्यं निराकृत्येति सम्बन्धः । तत्रेति । चक्षुषः प्रामाण्य इत्यर्थः । चक्षुरादिनेति । चक्षुःसहितरसनादिप्रमाणेनेत्यर्थः । उत्तरहेतोः रसनाद्यंश इव चक्षुरंशेपि प्रवृत्तेरिति भावः । चक्षुरादिनेति द्वितीयस्य रसनादिसहितचक्षुषेत्यर्थः । पूर्वहेतोश्चक्षुषाऽनवगमसाधकत्वेऽपि रसनादिनाऽनवगमासाधकत्वादिति भावः । चक्षुरंशे दूषणान्तरप्रयुक्तचशब्दप्रयोगस्य कर्तव्यत्वात्तदकरणं दोष इत्यत आह चक्षुर्मात्रेणेति । गौतमसूत्रेति । प्रथमस्य प्रथमाह्निके विद्यमानेति शेषः । अन्यथासिद्धत्वादिति । वक्ष्यमाणरीत्याऽत्मन एवैवंविधसामर्थ्यकल्पनोपपत्या अन्यथासिद्धत्वादित्यर्थः । अप्रयोजकत्वाच्चेति । मनःसंयोग्यनपेक्षस्येन्द्रियार्थ सन्निकर्षस्यैव ज्ञाननिमित्तत्वाङ्गीकारोफपत्तेरिति भावः । उपलक्षणं चेदम् । वक्ष्यमाणमूलोक्तरीत्याऽनैकान्त्यं ज्ञेयम् । यद्यपि न्यायवार्तिकोक्तानुमानप्रकाराश्रयणानन्तरमप्यत्र कश्चिदित्यादि वक्ष्यमाणमूलोक्तरीत्याऽन्यथासिध्यादिशङ्कावतारोऽस्त्येवेति न तत्परिहारकत्वं वार्तिकस्य संभवतीत्यत इत्याशङ्क्येत्यादिकमयुक्तमित्याभाति ।

तथा दृष्टानुसारिणीत्यादिवक्ष्यमाणमूलोक्तरीत्या परिहारो वार्तिकाभित इति वार्तिकप्रवृत्यनन्तरमपि पुनस्तच्छङ्कनं वार्तिकाभितपरिहारस्य स्पष्ठीकरणार्थमिति युक्तं वार्तिकस्यान्यथासिध्द्यादिशङ्कापरिहारकतया प्रवर्तमानमिति ज्ञेयम् । वस्तुतस्तु युगपद्ज्ञानानुत्पत्तेरसिद्धत्वान्न मनोलिङ्गत्वमित्येव मूलकोशे पाठः । युगपद्ज्ञानानुत्पत्तिस्तर्हि कथं मनसाऽसम्बद्धामनसो लिङ्गं भवतीति वार्तिके पक्षसम्बन्धानुपपत्तिरूपासिद्धिमेवाशङ्क्य रूपादित्यादेः प्रवर्तितत्वात् । तदनुसारेण चासिद्धत्वादित्यस्य पक्षेण सम्बन्धाभावादित्यर्थः । तथा चासिद्धिशङ्कामात्रपरिहाराय वार्तिकं पर्याप्तमिति न कश्चित्क्षुद्रोपद्रवः । अन्यथासिद्धत्वादित्यादि पाठस्तु परिशोधित एव । तत्पाठेऽप्यन्यथासिद्धत्वं नाम पक्षं विनाऽन्यत्र सिद्धत्वमिति पक्षसम्बन्धाभाव एव तात्पर्यम् । अप्रयोजकत्वमपि न वक्ष्यमाणरीत्या अनैकान्त्यनिबन्धनमपि तु दृष्टान्तव्याप्त्यप्रमित्या हेतोः प्रयोजकत्वकथंताभिप्रायेणैव । न युगपद्ज्ञानानिजायन्त इत्युत्तरमूले अन्यथा तानि जायेरन्निति विपक्षे बाधकस्योक्तेरप्रयोजकत्वम् । वक्ष्यमाणप्रकारातिरिक्त प्रकारेणेति स्पष्टत्वात् । तथा च वक्ष्यमाणान्यथासिद्धिरप्रयोजकत्वं च प्रकारान्तरेणेति वार्तिकावतारं निरस्य तदुभयाशङ्कनं युक्तम् । रूपादीत्यादिग्रन्थस्तु यथाश्रुत एवेति ज्ञेयम् ।

अनेकशिल्पिपर्यवदातस्येति । अनेकशिल्पिविद्यावत इत्यर्थः । वाश्यादिकरणानि हि तत्तच्छिल्पिविद्यावताधिष्ठितां निस्वसाध्यां क्रियां निष्पादयन्ति । एकस्यैव पुरुषस्यानेकशिल्पिविद्यावत्वेतु तेनैकेनैवाधिष्ठिता तत्तत्त्क्रियाः संपादयतीति प्रसिद्धमिति ज्ञेयम् । दीर्घशष्कुलीति । दीर्घत्वाभावे सकृन्मुखे प्रवेशनीयत्वोपपत्या भक्षणकाले चक्षुषाऽपि ज्ञानं न सिध्येदित्यतो दीर्घेति शष्कुली विशेषिता । जातिरप्राणिनामिति सूत्रीयैकवद्भावोदाहरणतयोक्तसाधना शष्कुलीत्येतदुपादाय शष्कुलीभक्षविशेषः । षण्णां रसानां शष्कुली । गौरादिषु निपातनाद्रूपसिद्धिरिति मञ्चर्यादावुक्तेस्तदनुसारेण भक्षविशेषार्थकः शष्कुलीशब्दः । इदं च यत्पदार्थभक्षणदशायां स पदार्थो हस्तेन स्पृश्यते चक्षुषा दृश्यते दन्तैश्चूर्णीकरणेन जायमानशब्दश्च तत्रत्यः श्रूयते तद्गतो गन्धश्च घ्राणेन गृह्यते रसश्च रसनेन तद्गतो ज्ञायते तादृश पदार्थोपलक्षणम् । तत्रानेकज्ञानानां युगदुत्पत्यभिमानसम्भवात् । तादृशस्थले वस्तुतो नेकज्ञानाभाव इति पराभिसन्धिः ।





