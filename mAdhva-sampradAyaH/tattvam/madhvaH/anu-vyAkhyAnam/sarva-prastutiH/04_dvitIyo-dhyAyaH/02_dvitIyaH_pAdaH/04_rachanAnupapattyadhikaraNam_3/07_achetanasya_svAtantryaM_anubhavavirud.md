+++
title = "०७ अचेतनस्य स्वातन्त्र्यम् अनुभवविरुद्धम्"

+++


## इच्छाम्यहमिति ह्येव निजानुभवरोधतः

**अचेतनस्य स्वातन्त्र्यम् अनुभवविरुद्धम्**

**इच्छाम्यहमिति ह्येव निजानुभवरोधतः**

### **सुधा**

एवमचेतनस्य स्वातन्त्र्याङ्गीकारे स्वव्याहतिमुपपाद्य प्रमाणविरोधमप्युपपादयति इच्छामीति ।

## **अनुव्याख्यानम्**

***इच्छाम्यहमिति ह्येव निजानुभवरोधतः ॥***

***अचेतनेच्छापगता ..... ........***

हिशब्देनास्यानुभवस्य विश्वजनप्रसिद्धत्वं सूचयति ।

एवशब्दस्यापगतैवेत्यन्वयः । निजानुभवः साक्ष्यनुभवः । अहमिच्छामीति तावदिच्छा आत्मसम्बन्धिनी साक्षिणानुभूयते । न च सा द्विकर्तृका सम्भवति । क्वाप्येकस्य व्यापारस्य द्विकर्तृकत्वानुपलम्भात् । ततश्चाचेतनस्येच्छाङ्गीकृता(वैतद)चे(त्त)दनुभवविरोधादचेतनस्येच्छापगता नास्तीति यावत् । इच्छाभावे च स्वेच्छानुसारित्वलक्षणं स्वातन्त्र्यं दूरोत्सारितमिति भावः ।

### **शेषवाक्यार्थचन्द्रिका**

सूचयतीति । एतत्सूचनं च तस्यानपलपनीयत्वज्ञापनार्थमिति बोध्यम् ॥ अनुभवविरोधादिति । अहमिच्छामीत्यनुभवविरोधादित्यर्थः । यद्यप्यहमिच्छामीत्यनुभवस्येच्छाया आत्मसंबन्धितामात्रावगाहित्वेन तद्बलादिच्छाया आत्मसम्बन्धित्वमात्रसिद्धावप्यचेतने तदभावाविषयकत्वान्न बाधकत्वं सम्भवति । तथाऽप्येकस्य व्यापारस्य द्विकर्तृकत्वानुपलम्भसनाथस्याहमिच्छामीत्यनुभवस्याचेतनेच्छाभावग्राहकावगमविरुद्धमित्यभिप्रेत्यैवं बाधकोक्तिरित्यवधेयम् ।

### **परिमल **

प्रमाणविरोधमिति । चेतन एव इच्छावत्त्वगोचरसाक्षिरूप प्रमाणविरोधमित्यर्थः । द्विकर्तृकेति । आत्मान्तःकरणरूपचेतनाचेतनकर्तृकेत्यर्थः ॥

### **श्रीनिवासतीर्थीया **

व्यापारस्य इच्छाया अपि व्यापारविशेषत्वादिति भावः ।

