+++
title = "१० पररीत्या मनःसिद्धिः"

+++


## मनो म इति भेदतः

**पररीत्या मनःसिद्धिः**

**मनो म इति भेदतः**

### **सुधा**

अत्र कश्चिदाह । आत्मन एवैवंविधसामर्थ्यकल्पनोपपत्तावन्यथासिद्धमनुमानम् । मनसः प्रतीन्द्रियसंयोगव्यापारे क्रमवति कारणान्तरशून्येऽनैकान्तिकं च । फलस्य च वृक्षात्पततः क्रमवर्तिन्याकाशसंयोगे कुठारादिव्यापारे च । इन्द्रियाणां प्रतिविषयसंयोगव्यापारे चेति । तदयुक्तम् । दृष्टानुसारिणी हि कल्पना । कर्ता ह्यनेककरणाधिष्ठानेन युगपन्नानाकार्याणि कुर्वाणो दृष्टः ।

तथा हि । युगपन्माणवको गच्छति पठति पन्थानमीक्षतं वहति च कमण्डलुम् । तस्मान्नैष कर्तृधर्मो युक्तः कल्पयितुम् । किन्तु दृष्टत्वाद्द्रव्यान्तरमेवाव्यापकम् । अनैकान्त्यं तु नास्त्येव । तत्रापि क्रियाक्रमादेर्निमित्तस्य विद्यमानत्वादिति ।

### **शेषवाक्यार्थचन्द्रिका**

आत्मन एवैवंविधसामर्थ्येति । एकः कर्ता एकदा एकामेव क्रियां कर्तुं समर्थो नानेकामिति कर्तुरेव ज्ञानक्रमप्रयोजकसामर्थ्यकल्पनेनायुगपदुत्पत्तिरूपहेतोरुपपत्तावित्यर्थः ॥ अनुमानमिति । रूपादिग्रहणपक्षकं वार्तिकोक्तानुमानमित्यर्थः ॥ मनसः प्रतीन्द्रियेति । तत्तदिन्द्रियमनःसंयोगरूपे व्यापार इत्यर्थः ॥ क्रमवतीति तत्र हेतुसत्त्वोपपादनम् । कारणान्तरशून्य इति साध्याभावोपपादनम् । इदं च तर्कितं मनःसंयोगमादाय द्रष्टव्यम् । तेन मनःसिद्धौ किमनैकान्त्येन तदसिद्धौ च कस्य संयोगे व्यभिचार इति शङ्कानवकाशः । यद्वा एतदस्वरसादाह कलस्य चेति । क्रमवर्तिनीत्यतःपरं कारणान्तरशून्ये चानैकान्त्यमिति वर्तते । कुठारादिव्यापारो चेत्यादौ क्रमवर्तिनि कारणान्तरशून्येऽनैकान्त्यमिति वर्तते । अन्यथासिद्धिं निराकरोति दृष्टेति ॥ अव्यापकमिति ॥ क्रमिकसंयोगवतो द्रव्यस्य व्यापकत्वायोगादिति भावः ॥ अनैकान्त्यं त्विति । मनसः प्रतीन्द्रियसंयोगादाविति शेषः ॥ क्रियाक्रमादेरिति । आदिपदेन प्रयत्नादिक्रमो ग्राह्यः । तेन कुठारादिव्यापारे उद्यम्योद्यम्यनिपतनादिरूपे क्रमप्रयोजकप्रयत्नक्रमसत्त्वान्न तत्र व्यभिचार इति बोध्यम् । न च तर्हि क्रमिकक्रियादावेवानैकान्त्यमिति वाच्यम् । तत्राप्यदृष्टक्रमस्यैव निमित्तत्वेन तदसम्भवात् । न च तर्हि क्रमिकादृष्टेष्वेव व्यभिचार इति वाच्यम् । तत्रापि पूर्वपूर्वादृष्टक्रमस्यैव निमित्तत्वात् । न चैवमनवस्था, सिद्धविषयत्वादित्याशयात् । केचित्तु क्रियायां वेगादेर्नियतस्य कारणत्वेन क्रमवत्कारणत्वस्यापि सद्भावेन साध्यस्यापि सत्त्वान्न व्यभिचार इत्याहुः । अन्ये तु संयोगसामान्यं प्रति क्रियासामान्यस्य साधारणकारणत्वेनोक्तसन्निकर्षेषु क्रियारूपसामान्यकारणसत्त्वे सति क्रमवत्त्वरूपहेतुसत्त्वात् कारणान्तरस्य चाभावात्तत्र व्यभिचारेऽप्याद्यक्रियायां गुरुत्वस्य द्वितीयादिक्रियायां च वेगादेरेव कारणत्वेन क्रियामात्रे एकस्य साधारणकारणस्याभावात्क्रियाक्रमे च क्रियासाधारणकारणत्वे सति क्रमवत्त्वहेतोरेवाभावान्न व्यभिचार इत्याहुः ।

### **परिमल **

कश्चिदाहेति । दूषणमिति योज्यम् ॥ एवं विधेति । क्रमेण ज्ञानोत्पादरूपेत्यर्थः ॥ अनुमानमिति । रूपरसादिज्ञानानि चक्षुरादीन्द्रियात्माऽन्यक्रमिकसंयोगवत्सहकारिसापेक्षाणि । अयुगपदुत्पत्तिमत्त्वात् । संमतवदित्यनुमानमित्यर्थः । न केवलमप्रयोजकं व्यभिचारि चेत्याह मनस इति । चक्षुरादीन्द्रियैः सह क्रमेणोत्पद्यमाने मनःसंयोगेऽयुगपदुत्पद्यमानत्वरूपहेतुसत्त्वेन पूर्वोक्तसहकारिरूपकारणान्तरशून्यतया साध्याभावेन व्यभिचार इत्यर्थः । मनस्सिध्द्यसिद्धिभ्यां नानैकान्त्यमित्यतोऽन्यत्र तदाह फलस्येति । कुठारादिव्यापारे चेत्यादौ क्रमवर्तिनीति कारणान्तरशून्ये चेति अनैकान्तिकमिति चानुषङ्गः । तार्किको निराह तदयुक्तमिति ॥ अव्यापकमिति । तादृशस्यैव क्रमिकसंयोगजननसम्भवादिति भावः ॥ क्रियाक्रमादेरिति । प्रयत्नक्रम आदिपदार्थः ।

### **यादुपत्यम्**

एवंविधसामर्थ्येति । एकः कर्ता एकदा एकामेव क्रियां कर्तुं समर्थो नानेकामिति कर्तुरेव ज्ञानक्रमप्रयोजकसामर्थ्यकल्पनेन अयुगपदुत्पत्तिरूपहेतोरुपपत्तावित्यर्थः ॥ अनुमानमिति । रूपादिग्रहणपक्षकं वार्तिकोक्तमनुमानमित्यर्थः ॥ मनसः प्रतीन्द्रियेति । तत्तदिन्द्रियमनःसंयोगरूपे व्यापार इत्यर्थः । इदं च तर्कितं मनःसंयोगमादाय बोध्यम् । तेन मनःसिद्धौ किमनैकान्त्येन । तदसिद्धौ कस्य संयोगे व्यभिचार इति शङ्काऽनवकाशः ॥ अव्यापकमिति । क्रमिकसंयोगवतो द्रव्यस्य व्यापकत्वा सम्भवादिति भावः । एतच्च मनसोऽणुत्वं धर्मिग्राहकमानसिद्धमिति स्वरूपकथनार्थमेवेति ज्ञातव्यम् ॥ क्रियाक्रमादेरिति । आदिपदेन प्रयत्नादिक्रमो ग्राह्यः । तेन कुठारादिव्यापारे उद्यम्यनिपतनादिरूपे क्रमप्रयोजकः प्रयत्नक्रमोऽस्त्यतो न तत्र व्यभिचार इति भावः । न च क्रमिकक्रियादावेवानैकान्त्यम् । तत्र अदृष्टक्रमस्यैव निमित्तत्वात् । न च क्रमिकादृष्टेष्वेवानैकान्त्यं तत्रापि पूर्वादृष्टक्रमस्यैव निमित्तत्वात् । अनवस्था च प्रामाणिकीति द्रष्टव्यम् ॥

### **श्रीनिवासतीर्थीया **

एवंविधेति । स्वसंयोगक्रमेण कार्ये क्रमसंपादकत्वरूपं सामर्थ्यं कल्पयित्वा तत्संयोगक्रमेणैव ज्ञाने क्रमकल्पनोपपत्तेरित्यर्थः ॥ अनुमानमिति । रूपरसादिप्रतीतिः क्रमिककारणान्तरसाध्याक्रमिककार्यत्वात् । व्यतिरेकेण व्योमादिवदिति । अन्यथा मनोविनाऽपि । क्रमवतीति हेतुसद्भावोपपादनम् । साध्याभावमुपपादयति कारणान्तरेति । मनस एव तत्र कारणत्वेन तद्य्वतिरिक्तं कारणान्तरं नास्तीति (अर्थः) भावः । एवमुत्तरत्रापि । फलकुठारेन्द्रियाणामेव करणत्वेन तत्रापि कारणान्तरं नास्तीति व्यभिचार इति ध्येयम् । आत्मन एव करणैः स्वसंयोगक्रमेण क्रमादेव ज्ञानादिकार्योत्पादकत्वमस्त्वित्युक्तं दूषयति कर्ता हीति । कर्ता ह्यात्मा युगपत् पादवाक्चक्षुर्हस्तरूपकरणमधिष्ठाय गमनादिरूपकार्यं युगपदेव करोति । तथाच चैकः कर्ता एकदा एकामेव क्रियां करोति नानेकामित्ययुक्तमित्यर्थः । एषः स्वसंयोगक्रमेण क्रमात्कार्यजनकत्वरूपः ॥ दृष्टत्वादिति । तत्तदिन्द्रियाणां तत्तद्विषयसम्बन्धे आत्मसम्बन्धे च सत्यपि मनःसंयोगक्रमेणैव ज्ञानक्रमस्य व्यासङ्गदशायां दृष्टत्वादित्यर्थः । क्रियेति । तथा चोक्तसंयोगस्य क्रियारूपा(त्म)समवायिकारणजन्यत्वात् । क्रियारूपकारणक्रमस्य तत्तत्संयोगक्रमे निमित्तस्य सत्त्वेन कारणान्तरशून्यत्वं नास्तीति साध्यस्यापि सत्त्वान्न व्यभिचार इत्यर्थः । न च क्रियाक्रमे एव मन आदिव्यतिरिक्तकारणान्तरशून्ये व्यभिचार इति वाच्यम् । तत्राप्यदृष्टरूपकारणान्तरक्रमेणैव क्रमस्य सत्त्वात् । तत्रापि पूर्वादृष्टक्रमस्य निमित्तत्वेनानादित्वाददोषः ।

### **वाक्यार्थरत्नमाला **

अत्र कश्चिदाह । आत्मन एवैवं विधेति मतम् । .......कारीयं विवरणेऽप्युक्तम् । तत्र हि ननु साक्षिवेद्यमन्तःकरणं किंत्वात्मेन्द्रियविषयेषु समवहितेषु ज्ञानोत्पादक्रमसामर्थ्यगम्यमितीत्याशङ्क्यानन्यथासिद्धत्वात् । आत्मन एव क्रमज्ञानजननसामर्थ्यकल्पनयाऽन्यथासिद्धः क्रमोत्पाद इत्याद्यभिधायार्थपत्याऽऽमनः कल्पनामनङ्गीकृत्यानुमानेन मनःसिद्धिराशङ्किता । इत्थं च तदनुमानम् । आत्मनः सर्वविषयसन्निधाने क्रमकार्योत्पादः । कर्तुः क्रमकारिसाधारणकारणपक्षे सन्निहितबहुविषयस्य कर्तुः क्रमकार्योत्पादनत्वात् । सन्निहितबहुच्छेद्यस्य देवदत्तस्य कुठारसापेक्षक्रमच्छेदनवदिति । ततस्तद्दूषणं नैतत्सारम् । प्रतीन्द्रियसंयोगव्यापार इत्यादिना कृतमिति तदनुसारेणाधिकमुपयुक्वं ज्ञेयम् । कर्ता नह्यनेककरणाधिष्ठानेनेत्युत्तरमूलानुसारेणैवंविधेत्येतद्य्वाख्याति । एकदेति । ....नुसासारेणाह । इदं च तर्कितेति । नृसिंहाश्रमकृते विवरणव्याख्यानेतु संदिग्धव्यभिचारमाह मन इतीत्यवतारः कृतः । न च तत्र मन एव क्रियावत्करणमिति वाच्यम् । उपादानान्यस्यैव करणत्वात् । अन्यथा ज्ञानेऽप्यात्मनः करणत्वापत्तेः । नापि क्रियैव तत्र विभागादिद्वारा करणम् । एकस्याः क्रियायाः सर्वेन्द्रियसंयोगाहेतुत्वादिति भावेऽपि तत्र विवृत इति ज्ञेयम् । यद्वैतदस्वरसादेवाहेत्येतत्तु न परिच्छेदकार्ये वेति युक्तिपादीयानुव्याख्यामूलटीकास्थैतद्वाक्यीयास्मद्य्वाख्यान प्रकारेण व्याख्येयम् । मूले फलस्य चेतीति । अत्रायुगपदुत्पत्तिमात्रस्य हेतूकृतत्वात्फलनिष्टक्रमभाव्याकाशसंयोगे व्यभिचारोपपत्या फलस्य विशेषणान्तरमनावश्यकम् । विवरणेतु सन्निहितबहुविषयस्य कर्तुः क्रमकार्योत्पादनत्वादिति हेतूकरणाज्जीवप्रयत्नाभावे पतितफले उक्तहेतोर्व्यभिचारायोगाज्जीवेन पातितेति फलविशेषणान्तरं नृसिंहाश्रमेण कृतमित्यवधेयम् । स ह्यनेककरणाधिष्ठानेन युगपन्नानाकार्याणीत्यादि न्यायवाचस्पत्यनुसारेणाह । कर्ता ह्यनेककरणेति मूलम् । किन्तु दृष्टत्वादिति वाक्येऽनुगुणक्रिया योज्याऽस्ति । आदिपदार्थमाह । क्रियाक्रमादेरितीति । .........सारेणाह । न च तर्हि क्रमिकक्रियादावेवेत्यादि । केचिदिति पक्षो ऽन्ये त्विति पक्षश्च ..... इदं च प्रकरणं व्याख्येयमस्ति ....... न्यायभाष्यादिकं लीलावतीकिरणावलीकुसुमाञ्जल्यादिकमनुसृत्यायं ग्रन्थो व्याख्येयोऽस्ति ।





