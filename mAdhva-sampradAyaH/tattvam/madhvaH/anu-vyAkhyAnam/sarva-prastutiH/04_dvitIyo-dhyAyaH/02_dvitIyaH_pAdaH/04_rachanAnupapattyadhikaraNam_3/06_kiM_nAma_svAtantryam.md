+++
title = "०६ किं नाम स्वातन्त्र्यम्"

+++


## स्वेच्छानुसारितामेव स्वातन्त्र्यं हि विदो विदुः

**किं नाम स्वातन्त्र्यम्**

**स्वेच्छानुसारितामेव स्वातन्त्र्यं हि विदो विदुः**

### **सुधा**

नन्वचेतनस्य स्वातन्त्र्यशङ्कायां कथं स्वव्याहतिः । न हि स्वातन्त्र्यं नाम चैतन्यम् । नाप्यचेतनत्वं नामास्वातन्त्र्यम् । कथं च प्रमाणविरोधः, इत्यतः स्वव्याघातं तावदुपपादयितुं स्वातन्त्र्यं व्याख्याति स्वेच्छेति ।

## **अनुव्याख्यानम्**

***स्वेच्छानुसारितामेव स्वातन्त्र्यं हि विदो विदुः ॥***

प्रवृत्ताविति शेषः । विदो विदुरित्यनेन सकलविद्वत्सम्मतमेतदित्याह । अत एव हि स्वातन्त्र्याभावाद्वृक्षस्तिष्ठतीत्यादिकर्तृत्वव्यवहारो गौण इति सर्वे प्रतिपन्नाः ।

### **शेषवाक्यार्थचन्द्रिका**

स्वेच्छानुसारितामिति स्वेच्छानुसारित्वस्य स्वातन्त्र्यरूपत्ववर्णनमिच्छाम्यहम्, इति प्रमाणविरोधोपदर्शनं चानर्थकमित्याशङ्क्य प्रतिज्ञातस्ववचनविरोधप्रमाणविरोधव्युत्पादनार्थत्वान्न तदिति भावेन स्ववचनविरोधानुपपत्तिनिरासपरतया तावदुत्तरवाक्यं योजयितुं तच्छङ्कामुत्थपयति नन्विति । स्वक्रियास्वन्यायविरोधयोरप्रसरादिति भावः । अस्तु तर्हि स्ववचनविरोधरूपैव स्वव्याहतिरित्याशङ्क्य सा किं स्वातन्त्र्यस्य चैतन्यरूपतयाऽभिमता, किंवाऽचेतनस्यास्वातन्त्र्यरूपतया वेति विकल्पं मनसि निधाय नाद्य इत्याह न हीति । किन्नाम कारकान्तरानपेक्षत्वमिति नानेन प्रकारेण स्ववचनविरोध इति भावः । द्वितीयं दूषयति नापीति । किन्नाम चैतन्यविरह एवेति नानेनापि प्रकारेण स इति भावः ॥ तावदिति । इच्छाम्यहमिति प्रमाणविरोधस्याप्युपपादनात्तावदित्युक्तम् ॥ प्रवृत्ताविति शेष इति । इच्छापूर्वककर्तृत्वापरपर्यायस्वातन्त्र्यरूपत्वादिति भावः । सकलविद्वत्संमतत्वे ज्ञापकमाह अत एवेति । प्रवृत्तौ स्वेच्छानुसारिताया एव स्वातन्त्र्यशब्दार्थत्वादेवेत्यर्थः । स्वातन्त्र्याभावात् प्रवृत्तौ स्वेच्छानुसारित्वाभावादित्यर्थः । वृक्षस्तिष्ठतीत्यादिपदेन वृक्षेण स्थीयत इत्यादेः परिग्रहः । सर्वे न्यायवाचस्पत्युदयनादयः । प्रवृत्तौ स्वेच्छानुसारित्वस्यैव स्वातन्त्र्यरूपत्वसंमतेरेव वृक्षस्तिष्ठतीत्यादिकर्तृत्वव्यवहारस्य वृक्षादीनां प्रवृत्तौ स्वेच्छानुसारित्वाभावेन मुख्यत्वासम्भवात् तृतीयादिप्रयोजकपारिभाषिकवैयाकरणाभिमतकारकान्तरानपेक्षत्वरूपामुख्यकर्तृतायाः सत्त्वादुक्तविधकर्तृत्वव्यवहारस्य गौणतोक्तिस्तेषां सङ्गच्छते । अन्यथा तु कारकान्तरानपेक्षत्व रूपकर्तृताया वृक्षस्तिष्ठतीत्यादावपि सत्त्वात्तद्य्ववहारस्य गौणतोक्तिरयुक्ता स्यादिति द्रष्टव्यम् । यद्यपि वृक्षस्याचैतन्यपक्षे तत्र मुख्यकर्तृत्वाभावात्तद्य्ववहारस्य गौणत्वप्राप्तावपि चैतन्यपक्षे मुख्यमेव कर्तृत्वं सम्भवतीति तद्य्ववहारस्यामुख्यत्ववर्णनमनुचितम् । तथाऽप्यत्रातद्गुणसंविज्ञानबहुव्रीहिणा घटस्तिष्ठति घटेन स्थीयत इत्यादेरौपचारिकव्यवहारत्वेनाभिमतत्वान्नानुपपत्तिः । अत एव न्यायवाचस्पतिना ‘घट स्तिष्टतीत्यौपचारिकः प्रयोग’ इत्येवोक्तमित्यवधेयम् । वस्तुतश्चैतन्येऽपि वृक्षस्य स्वस्थित्यनुकूलेच्छाप्रयत्नसद्भावे मानाभावान्न मुख्यकर्तृत्वमिति यथाश्रुत एवायं ग्रन्थः साधुः ।

### **परिमल **

स्वव्याघातं तावदिति । इच्छामीत्यादिना प्रमाणविरोधोपपादनात्तावच्छब्दः । उपपादयितुमिति । कुत इत्यादिना श्लोकेनेति भावः । नन्वेवं सति स्वतन्त्रः कर्तेति पाणिन्युक्तदिशा स्वातन्त्र्यरूपकर्तृत्वस्य वृक्षादावचेतनेऽभावात्, तत्र कर्तृवाचितिङ्प्रयोगो न स्यादित्यत आह अत एव हीति । तर्कताण्डवे त्वाख्यातवादे मण्याद्युक्ताख्यातकृत्यर्थत्वभङ्गे रथो गच्छतीत्यादिप्रयोगोपि मुख्य(एवेत्यु) इत्युक्तिस्तु व्यापारवत्त्वं कर्तृत्वमित्युपेत्येत्यविरोधः ॥

### **यादुपत्यं**

गौण इतीति । यत्तु तर्कताण्डवे वृक्षस्तिष्ठतीत्यादावपि कर्तृत्वव्यवहारो मुख्य एवेति समर्थितं, तद् धात्वर्थानुकूलव्यापारे प्राधान्यमेव स्वातन्त्र्यं न तु कृतावेवेति नियमः । तदेव च कर्तृत्वमित्यभिप्रेत्य अतो न विरोधः ।

### **श्रीनिवासतीर्थीया **

अत एव एवमेव स्वातन्त्र्यनिर्वचनस्य सर्वविद्वत्संमतत्वादैव । स्वातन्त्र्येति । निरुक्तेत्यर्थः ॥ कर्त्रिति । स्वतन्त्रः कर्तेत्युक्तेरिति भावः । गौणः पारिभाषिकः ॥

वाक्यार्थरत्नमाला — निरासपरतयेति पाठः । निराकरणपरतयेति तु मूलकोशे पाठः । कथं स्वव्याहतिरित्यस्य न कथमपि । स्वक्रियाविरोधरूपाया स्वन्यायविरोधरूपाया वा तस्याः प्रसराभावादिति व्याख्यानं मनसि कृत्वाह । स्वक्रियेति । अनेनैव मूले कथमिति सर्वव्याहत्याक्षेपे सति न हीत्यादिना स्ववचनविरोधरूपाया एवाभावस्योपपादनं न युक्तमिति शङ्का निराकृतेति ज्ञेयम् । इति नानेनेति । कारकान्तरानपेक्षत्वरूपं स्वातन्त्र्यं चैतन्यविरहश्चाचेतनत्वमिति न परस्पराभावरूपता येन नित्यत्वानित्यत्ववद्विरोधावकाशोऽतो नानेन प्रकारेण स्ववचनेति योज्यम् ।

स्वातन्त्र्यस्वरूपनिरूपणेन व्याघातशङ्केवाऽचेतनत्वस्वरूपनिरूपणेनापि व्याघातशङ्का प्रसरति । ततश्च व्याघातशङ्कान्तरप्रकारप्रदर्शनाय नापीत्युत्तरमूलं सार्थकम् । अन्यथा पूर्ववाक्येनैव चेतनत्वमस्य स्वातन्त्र्यरूपत्वेऽचेतनत्वस्य तदभावरूपतया व्याघात इति सूचनादुत्तरवाक्यवैयर्थ्यं स्यात् । अतः शेषपूरणेन प्रत्येकं व्याघातद्वयसूचनमुखेन तन्निराकरणं विवक्षितमिति मूलाशयं सूचयितुम् इति नानेन प्रकारेणेति स्थलद्वयेऽपि प्रकारपदोपादानमिति ज्ञातव्यम् । न्यायवाचस्पत्युदयनादय इति । न्यायपञ्चाध्यायीन्यायभाष्यव्याख्यानन्यायवार्तिकव्याख्याने न्यायवाचस्पतिमिश्रास्तद्वाचस्पतिव्याख्यावसरे चोदयनः । आदिपदेनोदयनकृततात्पर्यपरिशुद्धिव्याख्यानकर्तृवर्धमानपरिग्रह इति ज्ञेयम् ।
न्यायसूत्रतद्भाष्यतद्वार्तिकतद्वाचस्पतितदुदयनतद्वर्धमानग्रन्थप्रवृत्तिप्रकारस्त्वित्थम् । यदनिमित्तं न तत्परमार्थसत् । यथा रज्वामारोपितं सर्पत्वम् । तामेव हि रज्जुं तदैव कश्चित्सर्प इति कल्पयति । कश्चिद्वा नेति । स एव कदाचित्सत्सर्प इति कल्पयित्वा पश्चाद्वा नेति कल्पयति । एवं प्रमाणं प्रमेयमित्येतत्समाख्यानिमित्तभूतप्रमाणप्रमेयभावस्य कल्पितत्वान्न परमार्थसत्वमित्याशङ्कायाः परिहाराय प्रमेया च तुलाप्रामाण्यवदिति सूत्रं प्रवृत्तम् । तत्र योजनयोक्तशङ्कापरिहारो भाष्यवार्तिकयोरपि प्राप्त एवाप्रमाणं प्रमेयमिति च समाख्या वर्तत इत्यादि भाष्ये प्रमाणं प्रमेयमिति चेयं समाख्यासमावेशेन वर्तत इत्येतत्समाख्यामनिमित्तत्त्वादितद्वार्तिके च उपलब्धिसाधनत्वरूपप्रमाणमिति समाख्यानिमित्तस्योपलब्धिविषयत्वरूप प्रमेयमिति च समाख्यानिमित्तस्य च सत्वान्न प्रमाणप्रमेयभावस्य कल्पितत्वमिति युक्तं परमार्थसत्वमित्यस्य प्रतिपादनात् । तथा प्रमाणप्रमेयसमाख्ययोर्निमित्तवशेन सत्वेऽपि यदेकं वस्त्वनेक निमित्तसंसर्गि भवति तदा समाख्याया निमित्ततन्त्रत्वादनेकसमाख्यानिमित्तवद्वस्तु अनेकशब्दाभिलाप्यमस्य चार्थस्य ज्ञापनार्थं प्रमेया चतुलाप्रामाण्यवदिति सूत्रं प्रवृत्तम् ।

तस्यार्थः । गुरुत्वपरिमाणज्ञानसाधनं तुलाद्रव्यं समाहारगुरुत्वस्येयत्तापरिच्छेदेनिमित्तत्वात्प्रमाण मित्येव केवलं न किंतु यदा तुलाद्रव्येऽपि प्रामाण्यविषये सन्देहो भवति तदा सिद्धप्रमाणभावेन तुलान्तरं परीक्षितुं सुवर्णादिकं तुलाप्रमाण्ये प्रमाणं भवति । तदा तुला प्रमेया च सुवर्णादिना । परिच्छिद्यमाने यत्तावत्वेन परिच्छेदविषयतया व्यवतिष्ठमानायास्तुलाया उपलब्धिविषयत्वरूपप्रमेयत्वानिवारणात् । यद्यपि प्रामाण्यशब्दस्य स्वार्थिकष्यञन्तत्वमाश्रित्य प्रथमासमर्थाद्वत्यङ्गीकारे यथा प्रमाणं तुला तथा प्रमेया चेत्यर्थलाभो भवतीति शक्यं व्याख्यातुं तथाऽपि तुलाप्रामाण्ये पूर्वपक्षिणो विप्रतिपत्तेरभावेन तुलायाः प्रमेयत्वदृष्टान्तेन प्रामाण्योक्तिपरत्ववत् प्रामाण्यदृष्टान्तेन प्रमेयत्वोक्तिपरत्वमप्ययुक्तम् । व्यर्थतापत्तेः किं त्विन्द्रियादिप्रामाण्ये विप्रतिपत्यनुसारेण तत्र तुलाया एव दृष्टान्तीकर्तव्यत्वाद्यथातुला प्रामाण्यविषये प्रमेया चैवमन्यदपीन्द्रियादिप्रमाणं प्रामाण्ये प्रमेयं चेति सप्तमीसमर्था इति प्रत्ययमाश्रित्यैवार्थस्याश्रयणीयत्वमित्याशयेन यथा प्रामाण्येन इत्यादियोजना वाचस्पतौ दर्शितेति । तथोक्तार्थ प्रतिपादके च सूत्रे तुलादृष्टान्तेनैकत्र प्रमाणप्रमेयशब्दयोर्वृत्तिप्रतिपादनमुदाहरणमात्रतया कृतम् । किन्तु प्रमेयतया परिगणितस्याप्यात्मन उपलब्धिविषयतया प्रमेयत्ववद् उपलब्धौ स्वातन्त्र्यात्प्रमातृत्वं तेनैव प्रमितेन स्वगतगुणान्तरानुमाने प्रमाणत्वं चेत्येकस्यैव प्रमेयप्रमातृप्रमाणं शब्दाभिलाप्यत्वम् । एवं बुद्धौ प्रमाणत्वप्रमेयत्वफलत्वानां समावेशोऽपि ज्ञेयः । एवं कारकशब्दानामपि निमित्तसमावेशात्समावेशोऽस्ति । तद्यथा वृक्षस्तिष्टतीति स्वस्थितौ स्वातन्त्र्याद्वृक्षः कर्ता । वृक्षं पश्यतीति दर्शनेनाप्तुमिष्यमाणतमत्वात्कर्म । वृक्षेण चन्द्रमसं पश्यति । वृक्षायोदकमासिंचति, वृक्षात्पर्णं पतति, वृक्षेवयांसीत्येवं यथाक्रमं साधकतमः संप्रदानमपादानमधिकरणं चेति । कारकशब्दश्चायं प्रमाणं प्रमेयमितीत्यतः प्रत्यक्षादीनामुपलब्धिहेतुत्वतद्विषयत्वाभ्यां निमित्ताभ्यां तदुभयशब्दसमावेशवता युक्तेत्यपि भाष्यादौ प्रतिपादितम् । तत्र भाष्ये वृक्षस्तिष्टतीति स्वातन्त्र्यात्कर्तेति वृक्षस्य स्वातन्त्र्यमुक्तम् । तत्र वार्तिककारेण किं पुनर्वृक्षस्य स्वस्थितौ स्वातन्त्र्यमित्याशङ्क्यकारकान्तरानपेक्षत्वमिति प्रतिपादितम् । तद्वाचस्पतिनाऽपि कारकान्तरापेक्षस्य हि प्रयोजकतया कथंचित्स्वातन्त्र्यं विवक्ष्यते । तदनपेक्षस्य नितरां स्वातन्त्र्यमिति प्रतिपादितम् । तदुदयनेनापि स्वातन्त्र्यमुक्तमिति वाक्यवैयाकरणमतमाश्रित्योक्तमतस्तदुपपादयतीति कारकान्तरापेक्षस्य हीत्यन्तोऽवतारः कृतः । ननु कारकानपेक्षत्वमजनकसाधारणं नैय्यायिकानां कर्तृत्वं तत्किमर्थमुपपाद्यत इत्यत आह । वैय्याकरणेतीत्येवं वर्धमानेनाप्यवतारः कृत इति कथं तेषां च प्रवृत्तौ स्वेच्छाधीनत्वरूपस्वातन्त्र्यसंमतिरुदाहृतग्रन्थाज् ज्ञायत इत्यतोऽन्यथानुपपत्येत्याशयेनाह । स्वप्रवृत्तौ स्वेच्छेति । संमतेरेवेत्यस्योक्तविधकर्तृत्वव्यवहारस्य गौणतोक्तिस्तेषां सङ्गच्छत इति सम्बन्धः ।

संमतस्वातन्त्र्याभावं वृक्षादावुपपादयति । वृक्षस्तिष्टतीत्यादिकर्तृत्वव्यवहारस्येति । मुख्यत्वासम्भवादित्यनेन सम्बन्धः । तत्र हेतुर् वृक्षादीनामिति । अत्र कर्तृत्वपदंस्वातन्त्र्यपरम् । समानार्थतया परग्रन्थ इव संकरेण व्यवहार इत्यदोषः । गौणकर्तृत्वस्वरूपविवरणपूर्वकतत्सम्भवमाह । तृतीयादीति । आदिना प्रथमाषष्टीपरिग्रहः । प्रयोगक्रमस्याविविक्षितत्वादेवासदधिकरणमूले वृक्षेण स्थीयत इत्यादावित्युक्तेपीह मूले वृक्षस्तिष्ठतीत्यादावित्युक्तमिति टीकायामप्यवस्थयोक्तिरिति न विरोधः । अमुख्यकर्तृताया इति । अमुख्यकतृतायाश्चेति योज्यम् । पञ्चम्यन्ततद्वयं गौणतोपपादकम् । यद्यपि वृक्षादीनां गौणः कर्तृत्वव्यवहार इति परेषां मुखतो नोक्तिरस्ति । तथापि मुख्यं नैय्यायिकाभिमतं कर्तृत्वमनुपादायाजनकसाधारणं वैय्याकरणाभिमतं कर्तृत्वमुपादाय कर्तृत्वोपपादनमुक्तव्यवहारस्य गौणत्वकथन एव पर्यवसन्नमिति भावेन तथोक्तिः । अत एव वर्धमानकृता ज्ञानचिकीर्षाकृतिसमवायित्वं कर्तृत्वमिति निष्कर्षो दर्शितः । अत एव च प्रागुक्तकारकान्तरानपेक्षत्वस्य कर्तृत्वरूपत्वं तिष्ठते गतिनिषेधवचनत्वपक्ष इति प्रतिप्रतिपाद्य यदाप्यस्तेरभिधायकम् इत्यादि पक्षान्तराणि वार्तिकोक्तानि व्याकुर्वता वाचस्पतिनाऽगेहे घटो स्तीत्यौपचारिकः प्रयोग इत्युक्तम् । तथोक्तप्रकाराणां फलं कथयतोयदनेनापि तदेवमुक्तेष्वपि पक्षेष्वनपेक्षतया वृक्षादीनां कर्तृत्वं यद्यपि व्युत्पादितं तथाप्युपचारबीजमेतदिति मन्तव्यमिति प्रतिपादितम् । तच्च वर्धमानेनैवमवतारितम् । ननूक्तकर्तृत्वप्रकारेषु चेतनाचेतनसाधारणं कर्तृत्वं व्यवस्थापितम् । तथा च क्षित्यादिकर्त्रनुमानेऽवयवानामेवासमवायिकारणसंयोगहेतुक्रियावतां कर्तृत्वेनोपपत्तौ चेतनो न सिध्येदित्यन्तम् आह । तदेवमितीति । ततोऽप्युपचार आश्रित इति गम्यत इति ज्ञेयम् । अन्यथेति । उक्तस्वातन्त्र्यस्य तेषामसंमतत्वे वैय्याकरणोक्तस्यैव च संमतत्व इत्यर्थः । वर्धमानोक्तरीत्या आशङ्कते । यद्यपि वृक्षस्येत्यादि । समाधिं स्वयमाह । तथाप्यत्रेति । घटस्तिष्ठतीत्यौपचारिक इति । यद्यप्येवं न वाचस्पत्युक्तम् । तथापि गेहे घटोऽस्तीत्यौपचारिकः प्रयोग इति तदुक्तिं मनसि निधाय तिष्ठतेश्चास्त्यर्थत्वमुपादायेदमुक्तमित्यादि द्रष्टव्यम् । वर्धमानोक्तरीत्यापि समाधानमाह । वस्तुतश्चैतन्येऽपीत्यादिनेति । सर्वमवदातम् । असदधिकरणीयबुद्धिपूर्वप्रवृत्तिर्हि कर्तृत्वमित्यनुव्याख्यानमूलटीकाऽप्येवमेव व्याख्येयेति ज्ञेयम् । नविलक्षणत्वाधिकरणस्थप्रमेया च तुलेति सूत्रोदाहरणमूलटीकायामप्येवमेवोपपादनं ज्ञेयम् ।





------------------------------------------------------------------------

कुत इच्छाऽचेतनस्य

**कुत इच्छाऽचेतनस्य**

### **सुधा**

तथाऽपि कथं स्वव्याहतिः । न ह्यचेतनत्वं नामेच्छाविरहः । किन्नाम चैतन्यविरह इत्यत कुत इति ।

## **अनुव्याख्यानम्**

***कुत इच्छाऽचेतनस्य ..... .....***

अचेतनस्येच्छा कुतः कारणाज्जायते । न कुतश्चित् । ज्ञानमेव हीच्छाया जनकमित्यर्थः । तथाऽपि किमित्यत आह सेच्छं चेदिति ।

**अनुव्याख्यानम्**

***..... ...... सेच्छं चेत्किमचेतनम् ॥***

***सेच्छं चेदङ्गीकृतं तदा तदचेतनं किं चेतनमेवेत्यर्थः ।***

एतदुक्तं भवति । अचेतनमपि प्रधानं स्वातन्त्र्येण प्रवृत्तिमदस्त्विति वदताऽचेतनमिच्छावदस्त्वित्युक्तं स्यात् । स्वेच्छानुसारित्वस्य स्वातन्त्र्यशब्दार्थतया सर्वसंमतत्वात् । अचेतनस्येच्छावत्त्वमङ्गीकुर्वाणेन चेतनत्वमप्यङ्गीकर्तव्यं स्यात् । अन्वयव्यतिरेकाभ्यामिच्छायाः स्वसमानाश्रयचैतन्यकार्यत्वावधारणात् । कार्याङ्गीकारे कारणानङ्गीकारस्यानुचितत्वात् । अचेतनं चेतनमिति च स्फुटा व्याहतिरिति ।

### **शेषवाक्यार्थचन्द्रिका**

तथाऽपीति । अचेतनस्य स्वातन्त्र्योक्त्या सेच्छत्वलाभेऽपीत्यर्थः ॥ कथमिति । अचेतनस्य चैतन्यालाभादिति भावः । ननु चैतन्यलाभेनैव स्वव्याहतिर्वक्तव्येति न निर्बन्धे कारणमस्ति । स्वातन्त्र्योक्त्या लब्धस्य सेच्छत्वस्य तद्विरहरूपाचैतन्यसमर्पकाचेतनपदेन तन्नैरपेक्ष्येणैव स्वव्याहतिसम्भवादित्यतो भवेदेतदेवं यद्यचेतनत्वमिच्छाविरह इति स्यान्न चैतदस्तीत्याह न हीति । तर्ह्यचेतनत्वं नाम किमिति पृच्छति किन्नामेति । परिहरति चैतन्येति । ननु तथाऽपि कथं स्वव्याहतिरित्यतः स्वेच्छानुसारितामेवेत्यादिवाक्यैरुक्तस्यार्थस्य स्वव्याहत्युपपादने उपयोगमाकाङ्क्षाक्रमेण दर्शयन्नेव तामुपपादयति एतदुक्तं भवतीति । समानाश्रयेत्युपलक्षणम् । समानविषयेत्यापि द्रष्टव्यम् । अनुचितत्वादिति । अन्यथाऽकारणकार्योत्पत्तिप्रसङ्गादिति भावः ।

### **वाक्यार्थरत्नमाला **

अचेतनपदेनेति । निषेधादिति शेषः । अतो नानन्वयः शङ्कनीयः । यद्वा स्वातन्त्र्योक्तेत्यादेः सेच्छत्वसमर्पकस्वतन्त्रपदस्येत्यर्थः । समानविषयेत्यपीति । इदमुपलक्षणम् । समानकालीनेत्यपि ज्ञेयम् ।





