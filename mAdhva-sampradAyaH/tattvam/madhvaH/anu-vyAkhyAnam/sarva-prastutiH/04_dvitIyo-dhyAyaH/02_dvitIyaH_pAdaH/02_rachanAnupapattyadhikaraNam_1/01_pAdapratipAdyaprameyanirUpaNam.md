+++
title = "०१ पादप्रतिपाद्यप्रमेयनिरूपणम्"

+++


## ॐ रचनानुपपत्तेश्च नानुमानम् ॐ

**श्रीमज् जयतीर्थ (टीकाकृत्पादाचार्य) विरचिता**

**सनाभिः**

**न्यायसुधा**

**षट्टिप्पणीसमेता**

**द्वितीयाध्यायस्य द्वितीयः पादः**

॥ श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ॥

**॥ अथ रचनानुपपत्त्यधिकरणम् ॥**

**पादप्रतिपाद्यप्रमेयनिरूपणम्**

**ॐ रचनानुपपत्तेश्च नानुमानम् ॐ**

### **सुधा**

सकलजगज्जन्मादिकारणे सकलगुणपरिपूर्णे समस्तावद्यगन्धविधुरे परे ब्रह्मणि विष्णौ समस्तश्रुतिसमन्वयो यः प्रथमाध्यायेऽभिहितः, तस्य साङ्ख्यादिसमयविरोधेनान्यथात्वश(ङ्कायां तन्निराकरणार्थमयं)ङ्कां निवारयितुं द्वितीयपाद आरभ्यते ।

### **शेषवाक्यार्थचन्द्रिका**

श्रीमन्न्यायसुधाम्भोधिविक्रीडनविशारदान् ।

श्रीमद्विद्याधीशमुनीन्वन्दे विद्यागुरून्मम ॥ १ ॥

यद्विद्याधीशगुरोः शुश्रूषाऽन्या न रोचते तस्मात् ।

अस्त्वेषा भक्तियुक्ता श्रीविद्याधीशपादयोः सेवा ॥ २ ॥

ननु ‘स्मृतियुक्ती’त्यादिभाष्यमनर्थकम् । न चैतद्गतार्थताशङ्कापरिहारेण पादारम्भसमर्थनार्थमिति वाच्यम्, प्रागनिरस्तसाङ्ख्यादिसमयनिरासकस्यास्य पादस्य पूर्वेण गतार्थताशङ्काया एवानुदयात् । कथञ्चिदुदयेऽपि वा परोक्तरीत्यैव पादारम्भसमर्थनसम्भवेन तत्परित्यागेन प्रकारान्तरेण तदारम्भसमर्थनानर्थक्याच्च; इत्यतः, तद्रीतेरसामञ्जस्याद्युक्तं तत्परित्यागेन प्रकारान्तरेण पादारम्भसमर्थनमित्यभिप्रेत्य गतार्थताशङ्कां प्रदर्श्य, तन्निरासकतया परोत्प्रेक्षितसमर्थनप्रकारं चोपन्यस्य तदसामञ्जस्यप्रतिपादनपूर्वकं पादारम्भसमर्थनपरतयोत्तरभाष्यं योजयितुं गतार्थताशङ्काप्रसञ्जनायास्य पादस्यैकवाक्यतादिसिद्धये चैतदध्यायसङ्गतिं सूचयन्नेव एतत्पादार्थं तावदाह सकलेति । अत्र सकलेत्यादिना निवारयितुमित्यन्तेनास्य पादस्यैतदध्यान्तर्भावलक्षणसङ्गति सूचनम् । परोक्तं प्रकृत्यधिकरणे ब्रह्मणो जगदुपादानत्वम् अविकारित्वादयुक्तम् । सूत्रे जन्मादीत्यादिनिर्देशासङ्गतिप्रसङ्गाद् विवर्ताधिष्ठानमप्ययुक्तमेव इत्यभिप्रेत्योक्तं सकलजगज्जन्मादिकारण इति । तन्निमित्तकारण इत्यर्थः । द्युभ्वादीत्यादितृतीयपादे परोक्तस्य निर्गुणे समन्वयस्याश्रद्धेयत्वं सूचयितुं सकलगुणपरिपूर्ण इत्युक्तम् । सार्वज्ञसर्वैश्वर्याद्यनन्तगुणपरिपूर्ण इत्यर्थः । प्रथमाध्यायस्थाद्यपादद्वये परोक्तस्य मायाशबले ब्रह्मणि समन्वयस्याश्रद्धेयतासूचनायोक्तं समस्तावद्येति । अविद्याद्यवद्येत्यर्थः । पूर्वाध्याये परे ब्रह्मणि समन्वयोक्तेः कथमुच्यते विष्णौ समन्वयोऽभिहित इति इत्यतः ‘स विष्णुराह हि । तं ब्रह्मेत्याचक्षते’ इत्यव्यवहितपूर्वसूत्रद्वये ब्रह्मशब्दार्थतया विष्णोरेव प्रस्तुतत्वाद्विष्णुरेव आद्यसूत्रस्थब्रह्मशब्दार्थ इति नानुपपत्तिरिति भावेनोक्तं परे ब्रह्मणीति । विष्णोरपरब्रह्मत्वमिति परमतनिरासायोक्तं विष्णाविति । प्रधानस्याशाब्दत्वं चतुर्थपादार्थ इत्येतदश्रद्धेयमिति भावेनाह समस्तश्रुतीति । स्वरवर्णपदवाक्यमहावाक्यरूपसमस्तश्रुतीत्यर्थः ।

### **परिमल **

मूलमवतारयितुं शङ्कोत्थापनाय वा अत्राध्यायेऽन्तर्भावद्योतनाय वा, परमतानां दुष्टत्वोक्तिरत्र पादे व्यर्थेत्यतो वा पादप्रतिपाद्यमाह जगज्जन्मादीति । एतच्च लक्षणसूत्रोक्तं विशेषणम् । जगज्जन्मादिकारणत्वेनोपपादितं यौगिकब्रह्मपदोक्तं विशेषणमाह सकलेति । एतच्च वैशेषिकादिमतविरोधाय वा समस्तश्रुतिसमन्वयघटनाय वोक्तम् । स्वातन्त्र्यसार्वज्ञ्यपूर्णानन्दादिगुणपूर्णत्वोक्त्या अर्थाल्लब्धपारतन्त्र्याल्पज्ञत्वादिदोषराहित्यरूपं विशेषणमाह समस्तेति । एतद्विशेषणद्वयोपपादकत्वेन जगत्कारण(त्व)विशेषणं प्रागुक्तम् । शैवादिमतविरोधाय ब्रह्मणीत्येतद्विष्णाविति व्याख्यातम् । उक्तविशेषणत्रयस्य विष्णावसम्भवनिरासाय सौत्रब्रह्मपदप्रयोगो ब्रह्मणीति ॥ समन्वयः । शक्तितात्पर्यावधारणम् । तन्निराकरणार्थमिति । अन्यथात्वशङ्कानिराकरणार्थमिति वा तन्मूलभूतसमन्वयविरोध निराकरणार्थं वेत्यर्थः ।

### **यादुपत्यम्**

पादप्रतिपाद्याज्ञाने पादारम्भसमर्थनं मूले क्रियमाणमनुपपन्नमत एतत्पादप्रतिपाद्यं दर्शयति जगज्जन्मादिकारण इत्यादिना । वैशेषिकादिसमयविरोधस्य जगज्जन्मादिकारणत्वांशेऽभावादाह सकलगुणेति ॥ अवद्यगन्धविधुर इति । ‘निरनिष्टो निरवद्य’ इत्यादि श्रुतिसमन्वयस्यापि पूर्वमभिहितत्वादिति भावः । एतच्च पाशुपताधिकरणे श्रुत्यादिभिरप्राकृतविग्रहाद्यङ्गीकारेणान्यथात्वशङ्कां निरस्योपपादयिष्यत इति ज्ञातव्यम् । यद्वक्ष्यति ‘न चैतदखिलं विष्णौ श्रुतिप्रामाण्यगौरवादि’त्यादि । मायाशबलव्यावृत्तये पर इति । पाशुपताद्यभिमतशिवादिरूपपरब्रह्मव्यावृत्तये विष्णाविति ।

### **श्रीनिवासतीर्थीया **

॥ तदिति । साङ्ख्यादिसमयविरोधेत्यर्थः ।

### **वाक्यार्थरत्नमाला**

श्रीगुर्वन्तर्गत रामव्यासमध्वेशश्रीनृसिंहाय नमः ॥

श्रीनृसिंह संप्रणम्य गुरुराजं च तद्गुरुम् ।

सेवे समयपादीयशेषवाक्यार्थजचन्द्रिकाम् ॥ १ ॥

अलौकिकगुरुभक्तयादिमत्वान्मध्ये गुरुप्रणामरूपमेव मङ्गलमाचरति ॥ श्रीमदिति ॥ स्वव्याख्यान प्रवृत्तेर्न प्रयोजनान्तरमुद्देश्यं किंतु गुरुसेवात्वबुध्या क्रियमाणाया गुरुप्रीतिरेवेति सूचयन्नाह । यद्विद्याधीशेति । यच्छब्दस्य यस्मादित्यर्थः । गतार्थताशङ्केति । अस्य पादस्य पूर्वेणेति वक्ष्यमाणमत्राकृष्यते । पादारम्भेति । एतत्पादारम्भेत्यर्थः । पूर्वेणेति पूर्वपादेनेत्यर्थः । तथाहि किं साङ्ख्यादिमतानीत्यादिमूलोक्तप्रकारेणोदयसम्भवमाशङ्क्याह । कथञ्चिदिति । रीत्यैवेति । रीतिद्वयेनेत्यर्थः । आनर्थक्यादित्यत इति पाठः। चशब्दपाठेत्वनुदयेनेत्यस्य समुच्चयार्थः स इति ज्ञेयम् । तद्रीतेस् तद्रीत्योः । समर्थनप्रकारं प्रकारद्वयमित्यर्थः । सिद्धयेचेत्यस्यैतत्पादार्थं तावदित्यनेन सम्बन्धः । एतत्पादार्थकथनेनै वैतदध्यायान्तर्भावसूचनमपि भवतीत्याशयेनैतदध्यायेत्याद्युक्तम् । सकलजगज्जन्मादीति । सकलपदोपेत एव मूलपाठ इत्यतः सकलेत्यस्यैव प्रतीकतयोपादानम् । अत्रेति । निराकरणार्थमित्यन्ते पादार्थकथन इत्यर्थः । तन्निराकरणार्थमित्यत्र तदित्यनेन सकलेत्यादि विरोधान्तग्रहणम् । सङ्गतिसूचनमिति । प्रथमाध्यायाभिहितार्थे विरोधपरिहारस्यैव द्वितीयाध्यायार्थतया साङ्ख्यादिसमयविरोधेनोक्तार्थान्यथात्वशङ्कानिरासकस्यास्य पादस्योक्तिर् द्वितीयाध्यायार्थप्रतिपादकतया सङ्गतिर्लब्धेति सङ्गतिसूचनम् । अत एवात्र प्रथमाध्यायार्थस्य द्वितीयाध्यायार्थान्तर्भावेन तच्छेषतया कथनात्प्रथमाध्यायार्थं वदन्निति च नोक्तमिति ज्ञेयम् । अविकारित्वादिति । निर्विकारोऽक्षरः शुद्ध इति श्रुत्यादितत्सिद्धेर् भावः । सूत्र इति । यतोवा इमानि भूतानि जायन्त इति श्रुतावपि जायन्त इति निर्देशासङ्गतेरुपलक्षणमेतत् । विवर्ताधिष्ठानत्वमपि जन्मादीत्यादिनिर्देशासङ्गतिप्रसङ्गादयुक्तमिति सम्बन्धः । जन्मादीत्यादीत्यादिपदेन यत इत्यस्य परिग्रहः । नहि शुक्तिकातो रजतं जायत इत्यादि प्रयोगोस्तीति भावः । कारणपदमात्रेण परोक्तनिरासाप्रतीतेराह । तन्निमित्तेति । तृतीयपाद इति । अत्र तृतीयपादे परोक्तस्येत्यादेर्निर्गुणे समन्वयपरतया परकृतद्युभ्वादितृतीयपादप्रवृत्तिवर्णनस्येत्यर्थः । उपलक्षणया गुणप्रदर्शनपूर्वकसाकल्यं च विवृणोति ॥ सार्वज्ञेति । प्रथमाध्यायस्थेति । मायाशबले ब्रह्मणि समन्वयपरतया परकृतप्रथमाध्यायस्थाद्यपादद्वयप्रवृत्तिवर्णनस्येत्यर्थः । प्रकृतोपयोगितयाऽवद्यविशेषं मुखत उपादाय व्याचष्टे । अविद्येति । परे ब्रह्मणि समन्वयोक्तेरिति । परब्रह्मजिज्ञासाया एव प्रथमसूत्रे मोक्षप्रयोजनकतया कर्तव्यत्वप्रतिपादनेन तस्यैव च जिज्ञास्यत्वोपपादनाय लक्षणसमर्थनादिद्वारेण समन्वयनिरूपणस्य कृतत्वादित्याशयः । इतीत्यत इति पाठः । इत्यत इत्येव पाठे त्वितिशब्द आवर्तनीयः । ब्रह्मशब्दार्थ इति । तत्रैव च समन्वयो निरूपित इत्यस्योपलक्षणं चैतत् । तर्हि परब्रह्मणीत्येवास्तु कुतो विष्णावित्यनेनेत्यत आह । विष्णोरिति ।

