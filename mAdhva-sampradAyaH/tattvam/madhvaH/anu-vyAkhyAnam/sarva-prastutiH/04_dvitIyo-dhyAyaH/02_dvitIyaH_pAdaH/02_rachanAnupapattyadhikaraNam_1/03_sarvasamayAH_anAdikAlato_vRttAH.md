+++
title = "०३ सर्वसमया अनादिकालतो वृत्ताः"

+++


## अनादिकालतो वृत्ताः समया हि प्रवाहतः

**सर्वसमया अनादिकालतो वृत्ताः**

**अनादिकालतो वृत्ताः समया हि प्रवाहतः**

### **सुधा**

ननु च श्रुतयस्तावदपौरुषेयतयाऽनाशङ्कितदोषा बहुल(प्रबल)युक्तिभिश्चानुसंहितार्था निरस्तसमस्तप्रतिपक्षाश्च । तत्कथं तत्समन्वयसिद्धेऽर्थेऽभियोगप्रवृत्तदर्शनोपलम्भमात्रेणान्यथात्वशङ्का स्यात् । अतिप्रसङ्गात् । नन्वत एवोक्तं मन्द इति । मैवम् । प्राप्तिमनालोच्य शङ्कमानस्याविचिकित्सितशङ्कस्य शास्त्रेऽनधिकारादित्यतोऽभियोगतो दर्शनानां प्रवृत्तत्वादित्युक्तशङ्काकारणं विवृणोति अनादीति ।

## **अनुव्याख्यानम्**

***अनादिकालतो वृत्ताः समया हि प्रवाहतः ॥***

***न चोच्छेदोऽस्ति कस्यापि समयस्येति ......***

कपिलकणादादीनां प्रणेतॄणां स्मरणात्कथमनादित्वमित्यत उक्तं प्रवाहत इति । कपिलादयो हि पूर्वैः प्रणीतान्येव शास्त्राणि कालबलादुत्सन्नानि स्व(तपः)प्रभावादिनाऽवगम्य प्रबन्धान्तररचनया प्रवर्तयन्ति । एवं पूर्वेऽपि पूर्वतरैरित्येवं प्रवाहतोऽनादित्वाददोषः । तथैव च स्मरणानीति । इति हेतोराशङ्कित इति पूर्वेण सम्बन्धः ।

इदमुक्तं भवति । करणदोषबाधकप्रत्ययवशादेव ह्यप्रामाण्यं कल्पनीयम् । अन्यथा अतिप्रसङ्गात् । तत्र यथा श्रुतीनामनादित्वात्करणदोषाभावः, तथा समयानामपि । स्वरूपानादित्वं प्रवाहानादित्वमिति तु वैषम्यमात्रम् । पुरुषदोषसञ्चाराभावस्योभयत्रापि साम्यात् । यथा चानुच्छेदेनानुवृत्तेः श्रुतीनां बाधकाभावः, एवं समयानामपि । यदि करणदोषबाधकप्रत्ययोपेताः स्युस् तदोन्मत्तवाक्यवदिदंप्रथमाः समुच्छेदवन्तश्च स्युः । न चैवम् । अतः कथमप्रामाण्यमश्नुवते । यथा च श्रुतयो बलवद्युक्त्यनुसंहितार्था एवं समया अपि । न च तासामाभासत्वमुक्तमिति वाच्यम् । सर्वेषां तदनुवर्तिनामस्माभिरनवगतत्वेन तत्परिहारसम्भावनात् । एवमेवाप्रतिपक्षत्वं श्रुतीनामिव समयानां सम्भावितम् । कथमन्यथा सूत्रकृदेकधुरीणाः शौद्धोदनिप्रभृतयोऽभियोगतस्तान्प्रवर्तयेयुः, कथं च प्रेक्षावन्तोऽनेकेऽभियोगेनैवोपाददीरन् । तदेवं श्रुतितुल्य(समान)योगक्षेमतां समयानां मन्यमानस्य स्यादेवोक्तार्थे सन्देह इति ।

### **शेषवाक्यार्थचन्द्रिका**

ननु चोक्तेऽर्थेऽन्यथात्वशङ्कोपपादनेन पादारम्भस्य ‘अभियोगतः । दर्शनानां प्रवृत्तत्वान्मन्द आशङ्कते पुनरि’त्येतावतैव सिद्धेः ‘अनादिकालतो वृत्ताः समयाः’ इत्यादिसमयानामनादिकालानुवृत्तत्वादि वर्णनपरम् उत्तरवाक्यमनर्थकम् । न च समयानां श्रुतितुल्यत्वोपपादनेनाप्रामाण्यपरिहारार्थं तदिति वाच्यम् । तद्य्वुत्पादनस्यापि प्रकृते उपयोगादर्शनादित्यतो ‘दर्शनानां प्रवृत्तत्वादित्यु’क्त शङ्काकारणविवरणार्थत्वान्न तस्यानर्थक्यमिति भावेन तद्विवरणपरतया तद्योजयितुमभियोगतः प्रवृत्तदर्शनोपलम्भस्य श्रुत्याऽतुल्यबलत्वेन तदुक्तेऽर्थेऽन्यथात्वशङ्काकारणत्वानुपपत्तिशङ्कामुत्थापयति नन्विति ॥ अचिकित्सितेति । अत्र भावे क्तः । न विद्यते चिकित्सितं, चिकित्सा परिहारः, यस्याः सा अचिकित्सिता । तथाविधा शङ्का यस्य स तथोक्तस्तस्येत्यर्थः । परिहारशून्यशङ्कस्येति यावत् ।

ननु समयानामनादित्वकथनमात्रेणाभियोगप्रवृत्तदर्शनोपलम्भस्य उक्तसंशयकारणत्वनिर्वाहान्न तत्प्रवाहस्यानादित्ववर्णनस्य प्रकृते कश्चिदुपयोग इति तत्पर‘प्रवाहत’ इति भाष्यखण्डवैयर्थ्यम् । न चैतत्पूर्वोक्तस्य समयानादित्वस्य प्रवाहानादित्वव्यवस्थापनपरमिति वाच्यम् । स्वरूपानादित्वपरित्यागेन प्रवाहानादित्वे तद्य्ववस्थापने निमित्ताभावादित्याशङ्क्य कर्तृमत्तया स्मर्यमाणानां समयानां स्वरूपानादित्वस्य बाधितत्वाद्युक्तं समयानादित्वस्य प्रवाहानादित्वे पर्यवसानमित्यभिप्रेत्य स्वरूपानादित्वासम्भवमुपदर्शयति कपिलेति ।

कथमिति । अन्यथा कर्तृमत्तया प्रसिद्धलौकिकवाक्यस्याप्यनादित्वं स्यादविशेषादिति भावः ॥ अदोष इति । स्वरूपानादित्वानङ्गीकारान्न कर्तृस्मरणानुपपत्तिरिति भावः । ननु भवेदेतदेवं यदि कपिलादयः पूर्वैः प्रणीतान्येव शास्त्राणि कालबलादुत्सन्नानि तपःप्रभवादिनाऽवगम्य प्रबन्धान्तररचनया प्रवर्तयन्ति इत्येतत्सिद्धं स्यात् । तदेव कुत इत्यतः ‘शौद्धोदनिप्रभृतयः संप्रदायप्रवर्तका’ इति स्मृतिषु संप्रदायप्रवर्तकत्वोक्त्या पूर्वं सतामेव शास्त्राणां कालबलादुत्सन्नानां तपः प्रभावादिनाऽवगम्य प्रबन्धान्तर रचनया प्रवर्तकत्वस्योक्तत्वेन तासां स्मृतीनामेवोक्तार्थनियामकतया तद्बलादुक्तार्थसिद्धिरित्याशयेनाह तथैवेति । स्मरणानीत्यतः परं सन्तीति शेषः । साकाङ्क्षत्वप्रयुक्तां वाक्याभासतां परिहरति इतीति ।

ननु ‘अनादिकालतो वृत्ताः’ इत्यनेन वाक्येन कथमुक्ताक्षेपपरिहारः । समयानां श्रुतितुल्यताया अनुक्तत्वात् । न चानादिकालतो वृत्तत्वादिना समयानामप्रामाण्याभावप्रतिपादनेन श्रुतितौल्यस्य व्युत्पादितत्वात्तत्परिहार इति वाच्यम् । अनादिकालतोऽनुवृत्तत्वानुच्छिन्नत्वयोरप्रामाण्याभावेन प्रयोज्यप्रयोजकभावाप्रतीत्या ताभ्यां तत्साधनायोगात् । योगे वाऽन्यतरेणाप्यप्रामाण्याभावस्यैकैकमात्रेणासिद्ध्या कथञ्चिदुभयोपपादनस्यावश्यकतायाम् अनादिकालतोऽनुवृत्तत्वादिना तदप्रामाण्याभावसिद्धावपि न समयानां श्रुतितुल्यत्वसिद्धिः । प्रमाणतयोभयोः साम्यप्राप्तावपि युक्तिभिरनुसंहितार्थत्वभावाभावाभ्यां निरस्तसमस्तसत्प्रतिपक्षत्वभावाभावाभ्यां साम्ये हेत्वनुक्त्या तस्येहाप्रतिपादितत्वात् । तथा च समयानां श्रुतितुल्यत्वासमर्थनान्न समयोपलम्भस्य श्रुत्युक्तेऽर्थे अन्यथात्वशङ्काधायकत्वसिद्धिरित्यतो नात्रानादिकालतोऽनुवृत्तत्वादेः साक्षादप्रामाण्याभावसाधकत्वमभिप्रेतं येनाप्रयोजकत्वं स्यात् । किन्नामाप्रामाण्यप्रयोजकदोष बाधकप्रत्ययाभावप्रतिपादनमुखेनैवेति नाप्रयोजकत्वम् । तत्राप्यनादित्वस्य अप्रामाण्योत्पादकदोषाभावप्रतिपादनद्वारा, अनुच्छिन्नत्वस्य चाप्रामाण्यज्ञापकबाधकाभावप्रतिपादनद्वारैवेति नान्यतरवैयर्थ्यमपि । अभियोगतो दर्शनानां प्रवृत्तत्वान्यथाऽनुपपत्त्यैव युक्तिभिरनुसंहितार्थत्वनिरस्तसमस्तसत्प्रतिपक्षत्वयोः सिद्ध्याऽभियोगतो दर्शनानां प्रवृत्तत्ववर्णनपरपूर्ववाक्यार्थस्याप्यर्थतः सिद्धत्वान्न तदनुक्तिरपीत्यनेनैव वाक्येन समयानां श्रुतितुल्यत्वसमर्थनाद्युक्तं समयोपलम्भस्य श्रुत्युक्तार्थेऽन्यथात्वशङ्काकारणत्वमिति न कश्चिद्दोष इत्यभिप्रेत्यानादिकालतोऽनृवृत्तत्वादिनाऽप्रामाण्याभावसाधकं तावदुपपादयति इदमुक्तं भवतीत्यादिना ।

अन्यथेति । कारणानामुत्पन्नौ प्रामाण्य स्वतस्त्वापवादकस्य दोषस्य, ज्ञप्तौ स्वतस्त्वापवादकबाधकस्याभावेऽप्यप्रामाण्य इत्यर्थः । अतिप्रसङ्गात् श्रुतीनां तदुभयरहितानामप्यप्रामाण्यप्रसङ्गादित्यति प्रसङ्गात् । अस्तु तर्हि दोषबाधकप्रत्ययवशादेव समयानामप्रामाण्यमित्यतो भवेदेवं यदि दोषादिकं भवेत् । न चैवम् । अनादित्वादिना तदभावसिद्धेरित्यभिप्रेत्यानादित्वेन दोषाभावसाधनं तावदुपपादयति तत्रेति । ननु न श्रुतिप्रतिबन्द्या समयानां निर्दोषता उपपादयितुं शक्या, श्रुतेः स्वरूपानादित्वेन समयानां च तदभावेन वैषम्याद् इत्यतः पुरुषदोषसञ्चारापादकस्य पौरुषेयत्वस्यैव निर्दोषविरोधित्वेन, समयानां च पौरुषेयत्वेऽपि प्रवाहतोऽनादित्वेन पुरुषदोषसञ्चाराभावेन अस्य पौरुषेयत्वस्य तदनापादकतया पुरुषदोषसञ्चारापादक पौरुषेयत्वाभावस्य उभयत्राप्यविशिष्टत्वाद्युक्तः प्रतिबन्दीग्रह इत्याह स्वरूपेति । अनुच्छिन्नत्वेन बाधकाभावसाधनमप्युपपादयति यथा चेति । एवं समयानां प्रमाणत्वेन श्रुतितुल्यतामुपपाद्य पूर्ववाक्योक्ताभियोगतः प्रवृत्तत्वा’न्यथाऽनुपपत्त्या बलवद्युक्त्यनुसंहितार्थत्वसिद्धिमुपपाद्य तेनापि रूपेण श्रुतितुल्यतां समयानां दर्शयितुमाह यथा चेति । समयेष्वपि स्वोक्तार्थे संवादकतया युक्तीनामपि कथनादिति भावः ॥ तासामिति । बलवद्युक्तीनामित्यर्थः ॥ तदनुवर्तिनामिति । तत्सिद्धान्तानुवर्तिनां विदुषामित्यर्थः । एतच्चावैषम्यम्, अभियोगत दर्शनानां प्रवृत्तत्वादित्यनेनैव सूचितमिति न पृथगुक्तमित्यभिप्रेत्याह कथमिति ॥ एक(धू)धुरीणा इति । एका चासौ धूश्चेति ‘पूर्वकालैके’त्यादिना समासः । ‘ऋक्पूरब्धूरि’त्यकारः समासान्तः । तत्र धूःशब्दस्य स्त्रीलिङ्गत्वात् ‘परवल्लिङ्गं द्वन्द्वतत्पुरुषयोरि’ति वचनात्स्त्रियां टापि द्वितीयासमर्थात्तद्वहतीत्यर्थे ‘एकधुराल्लुक्चेति’ स्वप्रत्ययस्य, विकल्पेन तल्लुकश्च विधानात्खप्रत्यये, तल्लुगभावपक्षे चैकधुरीणा इति सिध्यतीति ज्ञेयम् । एकधुरां वहन्तीत्येकधुरीणा इति विग्रहो द्रष्टव्यः ।

### **परिमल **

अतिप्रसङ्गादिति । प्रमाणनिर्णीतार्थमात्रेऽप्येवं सम्भवादित्यर्थः । तथा च निशङ्काप्रवृत्तिः क्वापि न स्यादिति भावः । प्राप्तिं शङ्काबीजमित्यर्थः ॥ स्मरणानीति । कपिलकणादादिप्रणेतॄणां स्मरणान्यप्येवमेव सन्तीति वा, नेयानीति वार्थः । एतावता किमाशङ्काबीजमुक्तमित्यत आह इदमुक्तमिति ॥ अतिप्रसङ्गादिति । प्रमाणमात्रो(त्सादन)च्छेदप्रसङ्गादित्यर्थः ॥ समयानामपीति । अनादित्वात् करणदोषाभाव इत्यन्वयः । तर्कैर्दृढतरैरित्यग्रे अभिधानात्तद्य्वावर्त्यं स्वयमाह यथा च श्रुतय इति । तासां युक्तीनाम् आभासत्वं पूर्वपाद इत्यर्थः ॥ तदनुवर्तिनामिति । तत्तन्मतानुवर्तिनां पुंसामित्यर्थः । परिहारेति । उक्तस्य परोक्तयुक्तीनामाभासत्वदोषस्य परिहारसम्भावनादित्यर्थः । प्रतिपक्षत्वादिकं समयानां कथं ज्ञेयमित्यत आह कथमन्यथेति ॥ सूत्रकृदेकधुरीणा इति । सूत्रकृतामेकधुरां मुख्यभारं वहन्तीति वा, सूत्रकृतां मध्ये श्रेष्ठा इति वा, सूत्रकृतश्च ते एकधुरीणाश्च इति वार्थः । ‘एकधुराल्लुक्चेति’ ख(श्)प्रत्यये तस्य ईनादेशे अन्त्यलोपे (रेफोत्तरस्य आकारस्य लोपे)णत्वे च रूपम् । शौद्धोदनिप्रभृतयः जिनादय इत्यर्थः । सन्देह इतीतीतिशब्दस्य इदमुक्तमिति पूर्वेणान्वयः ॥

### **यादुपत्यम्**

अचिकित्सितेत्यत्र भावे क्तः । तथा च न विद्यते चिकित्सितं, चिकित्सा परिहारो यस्याः साऽचिकित्सिता, तथा विधा शङ्का यस्य स तथोक्तस्तस्येत्यर्थः । परिहारशून्यशङ्कस्येति यावत् ॥ स्मरणादिति । स्मृतिषूक्तत्वादित्यर्थः । तथैव उक्तरीत्या सम्प्रदायप्रवर्तकतयैव । ‘स्मरणानी’त्यनन्तरं योज्यानीति शेषः । प्रकारान्तरेण बाधाभावादिकमुपपादयति यथा च श्रुतय इत्यादिना ॥ तासामिति । बलवद्युक्तीनामित्यर्थः ॥ तदनुवर्तिनामिति । तत्सिद्धान्तानुसारिणां विदुषामित्यर्थः । इदं च बाधाभावाद्युपपादनमभियोगतो दर्शनानां प्रवृत्तत्वादित्यनेन सूचितमित्याशयेनाह कथमन्यथेति ॥ एकधुरीणा इति । एकधुरां वहन्तीत्येकधुरीणास्तत्समा इति यावत् । ‘एकधुराल्लुक् चे’ति विकल्पेन खप्रत्ययविधानादिदं साध्विति मन्तव्यम् ।

### **श्रीनिवासतीर्थीया **

अतिप्रसङ्गादिति । सिद्धेऽप्यर्थे यद्यन्यथात्वशङ्केति शेषः । स्फीतालोकमध्यवर्तिन्यपि घटे सन्देहः स्यादित्यर्थः ॥ अत एव । सिद्धेऽप्यर्थेऽन्यथात्वशङ्काकरणादेवेत्यर्थः । अचिकित्सितत्वं नाम शङ्काया अपरिहार्यत्व(रूप)म् । पूर्वतनैः प्रणीतान्येवेत्यादिसम्बन्धः ॥ साम्यादिति । ‘‘वेदे पुरुषाभावादेव,’’ इत्यत्र तु सत्यपि पुरुषे तत्र दोषाभावादेव, तत्सञ्चाराभाव इति साम्यम् । तासां समयानुग्राहकयुक्तीनाम् ।

### **वाक्यार्थरत्नमाला **

शङ्काकारणविवरणार्थत्वादिति । शङ्काकारणस्य कारणत्वानुपपत्तिशङ्कापरिहारायेति शेषः । दर्शनोपलम्भस्येति । उपलब्धदर्शनानामित्यर्थः । मूलेऽपि तथैवार्थः । तेन श्रुतिसाम्योपपादकानादिकालानुवृत्तत्वाद्युपपादनस्यासङ्गतिशङ्कानवकाशः । एवमुत्तरत्रापि । उपलम्भविशिष्टदर्शनानां कारणतोपलम्भरूपे विशेषणे पर्यवस्यतीति विशेषणप्राधान्यमाश्रित्योपलम्भस्येत्युक्तमिति द्रष्टव्यम् । चिकित्साशून्यत्वप्रतिपादनायाचिकित्सेत्येव वक्तव्यतयाऽचिकित्सितेति कर्मणिक्तप्रत्ययोऽसङ्गत इत्याह । अत्र भाव इति । प्रवाहानादित्वेति । तद्रूपत्वेत्यर्थः । प्रवाहानादित्व इति सप्तमीप्रयोगादुत्तरत्रेति ज्ञेयम् । विशेषव्याप्त्यभावमाशङ्क्याह । अविशेषादिति । शौद्धोदनिप्रभृतय इति । बुद्धप्रमुखा इत्यर्थः । उक्तत्वेनेति । लब्धत्वेनेत्यर्थः । उक्तार्थेति । कपिलादयः पूर्वैरित्यादिनोक्तार्थेत्यर्थः । अप्रामाण्याभावेनेति । सहार्थे तृतीया । युक्तिभिरनुसंहितार्थत्वनिरस्तसमस्तप्रतिपक्षत्वाभ्यां साम्य इति पाठः । वक्ष्यति चायुक्तिभिरनुसंहितार्थत्वनिरस्तसमस्तप्रतिपक्षत्वयोः सिद्धेति । क्वचिदनुसंहितार्थत्वभावाभावाभ्यां निरस्तसमस्तप्रतिपक्षत्वभावाभावाभ्यां साम्य इति पाठः । तत्र युक्तिभिरनुसंहितार्थत्वादिना साम्यमात्रे तात्पर्येण उभयत्रापि तदुभयभावोवातदुभयाभावोवा चेत्तदैव साम्यमुपपद्यते अन्यथातु नेति युक्तिभिरनुसंहितार्थत्वनिरस्तसमस्तप्रतिपक्षत्वभाववत्तदुभयाभावोऽप्युक्तः । न तु प्रकृतसाम्यनिर्वाह उक्तभावाभावाभ्यामित्याशयेनेत्याहुः । तथा निरस्तसमस्तप्रतिपक्षत्वेति पाठः समस्तमधिकं लेखकागतम् । एवमुत्तरत्रापि । इत्यनेनैवेति । इत्येवमनेनैव वाक्येन अनादिकालतो वृत्ता इत्येतद्वाक्यसमुदायेनैवेत्यर्थः । इदमुक्तं भवतीत्यादिनेति । अयं प्रघट्टकावतारोऽपि अप्रामाण्याभावसाधनोपपादनांशे कारणानां दोषेत्यादिमूलाद्यवतारोऽपि भवतीत्यतस्तावदुपपादयतीत्युक्तेदमुक्तंभवतीत्यादिनेति प्रतीकमुपात्तमिति ज्ञेयम् । इदं प्रथमा इति मूलम् । अयं प्रथमोपासामितीदंप्रथमा अस्मदादिज्ञातोत्पत्तिकाला इत्यर्थः । पौरुषेयत्वाभावस्य चोभयत्रापीति चशब्दयुक्तः पाठः स्वरसः । चशब्दाभावे वा तदर्थगर्भ एवार्थः । एवं समयानामिति । अत्र प्रमाणत्वेन श्रुतितुल्यतामुपपाद्य तेनापि रूपेण श्रुतितुल्यतामिति सम्बन्धः । तेनापीत्यस्य बलवद्युक्तयनुसंहितार्थत्वेन रूपेणापीत्यर्थः । दर्शयितुमाह दर्शयतीत्यर्थः । तद्रूपस्यासिद्धौ तेन श्रुतितुल्यत्वप्रदर्शनायोग इत्युक्तम् । पूर्ववाक्योक्तेत्यादिसिद्धिमुपपाद्येत्येतम् अत्रोपपाद्येत्यस्योपपादन विशिष्टमेव श्रुतितुल्यत्व प्रदर्शनमिति बलवद्युक्तयनुसंहितार्थत्वोपपादनस्य तेन श्रुतितुल्यत्वोपदर्शनस्य च साहित्यमात्रे तात्पर्यम् । नतु क्त्वादेशल्यबुक्तमुपपादनस्य प्राक्कालत्वमपि विवक्षितम् । येनोपपादनस्य कथमन्यथेत्यादिना करिष्यमाणतया प्राक्कालत्वाभिधानायोग इति शङ्का स्यात् । यद्वा मुखं व्यादाय स्वपितीत्यादिवत्पौर्वापर्यं विपरीतम् । अत एव प्रक्रियायां तत्कालेऽपि क्वचित् । मुखं व्यादाय स्वपिति नेत्रे निमील्य हसतीत्युक्तम् । एतेन कथमन्यथेत्येतन्न केवलमप्रतिपक्षत्वोपपादकमपि तु बलवद्युक्तयनुसंहितार्थत्वस्यापीति प्रतिपादितं भवति । वक्ष्यति च । एतच्चावैषम्यमिति । न केवलं बलवद्युक्तयनुसंहितार्थत्वरूपवैषम्यं किं तु एतदप्रतिपक्षत्वरूपं च । तदुभयमपीति यावत् । कथमन्यथेत्यस्योभयोपपादकतया तदुपपादकत्वेनैव तस्य योजनीयत्वादिति ज्ञेयम् । बुध्या विविच्यबलवद्युक्तिपरामर्शविवक्षया प्रवृत्ततासामित्येतद्य्वाचष्टे । बलवद्युक्तीनामित्यर्थ इति ।

एकधुरीण इत्यत्र समासाद्यप्रतीतेराह । एकाचासाविति । धुर्वीहिंसायामिति हिंसार्थधुर्वधातोर् भ्राजभासधुर्विधुतोर्जिपॄजुग्रावस्तुवःक्विबिति सूत्रेण क्विपि तस्य सर्वापरिहारिलोपे च सति क्वौपरतो राल्लोप इत्यनेन रेफात्परयोश्चकारवकारयोर्लोपविधायकेनात्ररेफोत्तरवकारलोपे कृत्तद्धितेति प्रातिपदिकत्वेन स्वाद्युत्पत्या प्रथमैकवचनोसौ हलंतत्वेन तल्लोपे धुरित्यस्य सुबन्तत्वेन पदतया र्वोरुपधादीर्घ इक इत्यनेन रेफान्तधातोः पदभूतस्य य उपधाभूत इक् तस्य दीर्घे सति धूरितिरूपम् । अत्र धूश्चेत्येकधुरेति समासपदपाठानन्तरं पूर्वकालेत्यादिपाठश्चेत्सपाठः सर्वाचासौ धूश्चेति सर्वधुरेत्यादि शेष्यादिगतपाठानुसार्येव । यदितु धूश्चेति पूर्वकालैकेति पाठस्तदा इति विगृह्यैकधुति समास इति योज्यम् । अत एव एक धुरां वहन्तीत्येव तद्धितविग्रहप्रदर्शनमुपरि । मञ्जर्यामपि खः सर्वधुरादिति सूत्रे सर्वाचासौ धुश्चेति पूर्वकालेत्याद्युक्तेस्तत्रेव तदनुसारिप्रकृतग्रन्थेऽपि पूरणस्योपपत्तेरिति ध्येयम् । एकधुरेति समासपदनिष्पत्तिं वदन् एकधुरां वहन्तीत्यर्थलाभोपयुक्तं प्रत्ययादिकं चाह । ऋक्पूरब्धूरित्यादिना । तत्रेति । ऋक्पूरब्धूः पथामानक्ष इति सूत्रेण ऋगाद्यन्ते समासे अकारः समासान्तो भवतीति विधानाद् धूःशब्दान्तसमासादकारप्रत्यये अजादिपरत्वाद्यचि भमिति भत्वेन पदत्वबाधाद् र्वोरूपधादीर्घ इत्यनेन दीर्घाप्राप्तेरकारान्तैकधुरशब्दनिष्पत्तौ सत्यामित्यर्थः । धुर्य इत्यत्र धुरो यत्प्रत्यये यकारे परतः भत्वे हलिचेत्यनेनापदान्ते दीर्घविधायकेन धूर्त इत्यत्रेव दीर्घे प्राप्ते नभकुर्छुरामिति सूत्रेण तन्निषेधे धुरिति हृस्व इति ज्ञेयम् । एकधुरशब्दान्तर्गत धूःशब्दस्येत्यर्थलाभाय तत्रेत्यस्य धूरित्युत्तरेणापि सम्बन्धः । स्त्रियां टापीत्यत्रैकधूरशब्दादिति विभक्तिपरिणामेनेति वर्तते । उक्तधूःशब्दस्य कथं स्त्रीलिङ्गत्वम् । स्त्रीलिङ्गस्वभावत्वे वा कथं समासेन लिङ्गापहाराभाव इत्यतो वचनादित्यन्तं पूर्ववदलम् । तथा च धूःशब्दस्य स्त्रीलिङ्गस्वभावत्वात् स्त्रियां टाप् सम्भवति । नापि समासेन लिङ्गापहारप्राप्तिः । परवल्लिङ्गं द्वन्द्वतत्पुरुषयोरित्यनेन परपदधूःशब्दलिङ्गस्यैवावशेषोपपत्तेः । तदेतदाह । वचना स्त्रियामिति । वचनप्रयुक्तानवगतस्त्रीत्वेत् सतीत्यर्थः । अथवा स्त्रियां टाप् हि स्त्रीलिङ्गप्रयुक्तः । धूःशब्दस्यापि परवल्लिङ्गं द्वन्द्वतत्पुरुषयोरिति स्त्रीत्वात् स्त्रियां टाबुपपात्तिः । स्वाभाविकस्त्रीलिङ्गत्वाभावे परपदलिङ्गत्वेनापि स्त्रीलिङ्गाप्राप्तिरित्यत उक्तं धूःशब्दस्य स्त्रीलिङ्गत्वादितीति योजनीयम् । वस्तुतस्तु तत्र समासे विद्यमानधूः शब्दस्य स्त्रीलिङ्गत्वादित्यत्र वचनादित्यन्तो हेतुः । एवं चोक्तवचनात्तस्य स्त्रीलिङ्गत्वानपायेन तल्लिङ्गस्यैव विशिष्टत्वादुक्तशब्दात् स्त्रियां टापीति योज्यमिति न कश्चित्क्षुद्रोपद्रवः । खः सर्वधुरादित्येतत्सूत्रीयस्त्रीलिङ्गे न्याय्य इति कौशिकवाक्यव्याख्यामञ्जर्यां स्त्रीलिङ्गत्वात्परवल्लिङ्गं द्वन्द्वतत्पुरुषयोरिति वचनादित्युक्तेस्तदनुसारेणात्र वाक्यविन्यासेऽपि पूर्वापरवाक्यव्यत्यासेन योजनायाः सुलभत्वात् ।

तद्वहतीत्यर्थ इति । तद्वहतिरथयुगप्रासङ्गमिति पूर्वसूत्रात्तद्वहतीत्यस्याधिकारादिति भावः । एकधुरादिति । खः सर्वधुरादित्यतः ख इत्येतदनुवर्तते । एकधुरादिति च प्रातिपदिकमात्रविवक्षया नपुंसकनिर्देशः । नदी बन्धुनि बहुव्रीहावितिवत् । अन्यथैकधुराया इति स्त्रीलिङ्गप्रसङ्गात् । उक्तं च मञ्जर्याम् । बन्धुनीति शब्दस्वरूपापेक्षया नपुंसकनिर्देश इति । स्त्रीलिङ्गे न्याय्ये सर्वधुरादिति प्रातिपदिकमात्रापेक्षया निर्देश इति काशिकायाम् । सर्वधुरादेकधुरादित्यादि निर्देशः प्रातिपदिकमात्रापेक्षयेति शेष्याम् । एकधुराशब्दात् खः स्यात् तस्य लुग्वा स्यादिति सूत्रार्थः ॥ लुगभावपक्ष इति । खस्यायनेयीनीयियः फठरवछघामित्यनेन ईनादेशे यस्येति चेत्याकारलोपे णत्वे चैकधुरीणप्रातिपदिकनिष्पत्तिः । संपूर्णखस्य वा ज्ञानमात्रस्य वाऽयमादेश इत्येतद्विचारस्तु ठस्येक इत्येतत्सूत्रीय मञ्जर्यांद्यनुसारेण देशविचारस्तृतीयस्य पादेऽस्माभिः करिष्यते तत एव विप्रतिपत्तव्यः । लुक्पक्षेतु एकधुर इति काशिकाद्युक्तं रूपम् । एकधुरामित्येव विग्रहेण विग्रहे यन्नियतविभक्तिकं तस्य चैकविभक्ति चापूर्वनिपात इत्यनेनोपसर्जनतया नियतविभक्तिकैकधुराशब्दस्योपसर्जनत्वे सति गोस्त्रियोरित्यनेन हृस्वेऽतिमाल इत्यादिवदेकधुर इति प्राप्तेरिति ज्ञेयम् । काशिकायामेकं धुरं वहतीति धूःशब्दस्य समासान्ताकारान्तनपुंसकेन निर्देशैकवचनान्तवहतीत्याभ्यां विग्रहप्रदर्शनात्प्रकृते च टाप् बहुवचनानुसारेण विग्रहस्य प्रदर्शनीयत्वात् तथा विग्रहं दर्शयति । एकधुरामिति । धातुवृत्यादावेवं विगृहीतम् । इति विग्रह इति । इत्येकधुरीणा इत्यस्य विग्रह इत्यर्थादेकधुरीण इत्यस्यान्तर्भावेऽपि न दोषः । उक्तप्रकारेण विशेषसमासाश्रयेण साधुत्वव्युत्पादनं चैकधुरमित्येकधुरामिति च विग्रहकाले एकधुरशब्दे समस्तव्यवहारः काशिकादौ दृश्यत इति तदनुसारेण टीकायां कृतम् । यदितु मञ्जरीकृता सर्वधुरांवहतीति विग्रहं सर्वधुरीणशब्दे प्रदर्श्यापि खइति योगविभागोदाहरणभूतदक्षिणधुरीण उत्तरधुरीण इत्येतयोर् दक्षिणां धुरं वहतीति उत्तरां धुरंवहतीति च विगृह्य तद्धितार्थेत्यनेन तद्धितार्थे समासानन्तरमृक्पूरित्यनेन समासान्ताकार इत्युक्तेरेकां धुरंवहतीत्याद्युक्तेश्चैकधुरीण इत्यत्रैकां धुरंवहतीति विग्रहे तद्धितार्थे विषये एकपदरूपसङ्ख्यावाचकपदस्य समानाधिकरणधुःशब्देन तद्धितार्थोत्तरेत्यनेन समासे सति समासान्ताकारे चैकधुरशब्दादुक्तरीत्यैव स्त्रीत्वाट्टापि एकधुरादिति सूत्रेण खप्रत्यये पूर्ववदेवैकधुरीणप्रातिपदिकनिष्पत्तिरिति मतं तदैकां धुरं वहन्तीति विग्रहो द्रष्टव्य इति व्युत्पादनप्रकारोऽवसेय इति सूरयो विदांकुर्वन्तु ॥





