+++
title = "१२ साङ्ख्येषु मतभेदः"

+++


## भोक्तृतां चेतनस्याहुः केचित्तामपि नापरे

**साङ्ख्येषु मतभेदः**

**भोक्तृतां चेतनस्याहुः केचित्तामपि नापरे**

### **सुधा**

तेष्वपि मतभेदमाह भोक्तृतामिति ।

## **अनुव्याख्यानम्**

***भोक्तृतां चेतनस्याहुः केचित्तामपि नापरे ॥***

सर्वेऽपि साङ्ख्याः पुरुषस्य कर्तृत्वं नानुमन्यन्ते । क्रियावेशो हि कर्तृत्वम् । न चात्मनः परिस्पन्दलक्षणा क्रियोपपद्यते । सर्वगतत्वात् । नाहि प्रयत्नलक्षणा । तस्या अन्तःकरणवृत्तित्वात् । न च विक्रियालक्षणा । निर्विकारत्वात् । यथोक्तम् । ‘तस्माच्च विपर्यासात्सिद्धं साक्षित्वमस्य पुरुषस्य । कैवल्यं माध्यस्थ्यं द्रष्टृत्वमकर्तृभावश्चेति’ । तत्र केचिच्चेतनस्य भोक्तृतामाहुः । यथा भोक्तृभावादिति । अपरे तामपि नाहुः । यथा ‘तस्मान्न बध्यते न मुच्यते नापि संसरति कश्चित् । बध्यते संसरति मुच्यते च नानाश्रया प्रकृतिरि’ति ।

### **शेषवाक्यार्थचन्द्रिका**

यथोक्तमिति । अयमर्थः । चशब्दः पुरुषभेदेन धर्मान्तराणां समुच्चयार्थः । अत्र च विपर्यासादित्येवोक्ते त्रैगुण्यविपर्यासादित्यनन्तरोक्तं सम्बध्यते तन्निरासाय तस्मादित्युक्तम् । अनन्तरोक्तं हि सन्निधानादिदमो विषयो विप्रकृष्टं च तदो विषय इति विप्रकृष्टं त्रिगुणं तम्बध्यते । तस्मात् त्रिगुणादेर्यो विपर्यासः पुरुषस्यात्रिगुणत्वं विवेकित्वमविषयत्वमसाधारणत्वं चेतनत्वम् अप्रसवधर्मित्वं च । तस्मात्तत्र चेतनत्वेनाविषयत्वेन च साक्षित्वद्रष्टृत्वे दर्शिते । चेतनो हि द्रष्टा भवति । नाचेतनः । साक्षी च दर्शितविषयो भवति । यस्मै हि प्रदर्श्यते विषयः स साक्षी । यथा हि लोकेऽर्थिप्रत्यर्थिनौ विवादविषयं साक्षिणो दर्शयतः । एवं प्रकृतिरपि स्वचरितं विषयं पुरुषाय दर्शयतीति चैतन्यादविषयत्त्वा च्च भवति साक्षी । अत एव द्रष्टाऽपि भवति अत्रैगुण्याच्चास्य कैवल्यम् । आत्मन्तिको हि दुःखत्रयाभावः कैवल्यं तस्य स्वाभाविकादेवात्रैगुण्यात्सुखदुःखमोहरहितत्वात्सिद्धम् । अत एवात्रैगुण्यान्माध्यस्थ्यम् । सुखी हि सुखं तुष्यन्दुःखी दुःखं द्विषन्न मध्यस्थो भवति तदुभयरहितस्तु मध्यस्थ उदासीन इति चोच्यते । विवेकित्वादप्रसवधर्मत्वाच्चाकर्तेति सिद्धमिति । यथा भोक्तृत्वादितीति । यद्यप्येतत्प्रागन्यथा व्याख्यातत्वान्न विवक्षितार्थसाधकं, तथाऽपि करिष्यमाणं व्याख्यानमभिप्रेत्य सम्मतितयाऽस्योपन्यास इति द्रष्टव्यम् ॥ यथेति । पुरुषश्चेदगुणोऽपरिणामी कथं तर्ह्यस्य मोक्षः । मुचेर्बन्धनविश्लेषार्थत्वात् । तस्मात्पुरुषमोक्षार्थमिति रिक्तं वच इत्याशङ्कानिरासायेदमुच्यते तस्मादिति । कस्तर्हीत्यत आह बद्ध्यत इति । अविद्वान्न कश्चित्पुरुषो बद्ध्यते न कश्चित्पुरुषः संसरति न कश्चित्पुरुषो मुच्यते प्रकृतिरेव नानापुरुषाश्रया प्रतिबद्ध्यते संसरति मुच्यते चेति बन्धमोक्षसंसाराः पुरुषे उपचर्यन्ते । यथा जयपराजयौ भृत्यगतावपि स्वामिन्युपचर्येते तदाश्रयेण भृत्यानां तद्गामित्वात्तत्फलस्य शोकलाभादेः स्वामिनि सम्बन्धात्, तथा भोगापवर्गयोः प्रकृतिगतयोरपि विवेकाग्रहात्पुरुषस्य सम्बन्ध उपपादित इति न दोषः ।

### **परिमल **

तेष्वपीति । साङ्ख्येष्वपीत्यर्थः । क्रियेति किं परिस्पन्द उच्यते उत प्रयत्नो ऽथ परिणामः न त्रयमपीति क्रमेण निराह नचात्मन इत्यादिना ॥ तस्माच्चेति । तदीयग्रन्थे पूर्वप्रकृतत्रि गुणमयत्वादिपरामर्शः । तस्माद्विपर्यासाच् चेतनत्वादिकं तस्माच्चेतनत्वात्साक्षित्वं तत एव द्रष्टृत्वं च सिद्धम् । त्रैगुण्यहीनत्वात्कैवल्यम् । तत एवोदासीनत्वान्माध्यस्थ्यं मध्यस्थत्वं सिद्धम् । तत एवाकर्तृभावश्च सिद्ध इत्यर्थः ॥ नापि संसरतीति । सुखदुःखभाङ्न भवतीत्यर्थः । नानाश्रया नानापुरुषसम्बन्धिनी ।

### **यादुपत्यं**

तस्माच्च विपर्यासादिति कारिकाया अयमर्थः । चशब्दः पूर्वोक्ताद्धर्मान्तरसमुच्चायकः । तस्मादित्यनेन च ‘त्रिगुणमविवेकी’त्यादि परामृश्यते । तथा च तस्मात्त्रिगुणादेर्यो विपर्यासः पुरुषस्यात्रिगुणत्वं विवेकित्वमविषयत्वमसाधारणत्वं चेतनत्वमप्रसवधर्मत्वं च । तत्र चेतनत्वेनाविषयत्वेन च साक्षित्वद्रष्टृत्वे दर्शिते । चेतनो हि द्रष्टा भवति नाचेतनः । साक्षी च दर्शितविषयो भवति । यस्मै दर्शितो विषयः स साक्षी । यथा हि लोकेऽर्थिप्रत्यर्थिनौ विवादविषयं साक्षिणे दर्शयतः । एवं प्रकृतिरपि स्वरचितं विषयं पुरुषाय दर्शयतीति पुरुषः साक्षी । स चाचेतनो विषयो वा शक्यो न विषयं दर्शयितुमिति चैतन्यादविषयत्वाच्च भवति साक्षी । अत एव च द्रष्टा भवति । अत्रैगुण्याच्चास्य कैवल्यम् । आत्यन्तिको हि दुःखत्रयाभावः कैवल्यम् । तच्च तस्य स्वाभाविकादेवात्रैगुण्यात्सुखदुःखमोहरहितत्वात्सिद्धम् । अत एवात्रैगुण्यान्माध्यस्थ्यम् । सुखी हि सुखे तुष्यन्दुःखी हि दुःखं द्विषन्मध्यस्थो न भवति । तदुभयरहितस्तु मध्यस्थ इति चोदासीन इति चाख्यायते । विवेकित्वादप्रसवधर्मित्वाच्चाकर्तेति सिद्धमिति । तस्मान्न बध्यत इति कारिकायां तस्मादित्युपसंहारार्थम् । नानाश्रयेत्यस्य नानापुरुषाश्रया सतीत्यर्थः । अनेन बन्धमोक्षसंसाराः प्रकृतिगताः पुरुषे उपचर्यन्ते यथा जयपराजयौ भृत्यगतावपि स्वामिन्युपचर्येते । तदाश्रयेण भृत्यानां तद्भागित्वात् । तत्फलस्य च शोकलाभादेः स्वामिसम्बन्धत्वात् । भोगापवर्गयोश्च प्रकृतिगतयोरविवेकग्रहात्पुरुषसम्बन्ध इत्युक्तं भवति ।

वाक्यार्थरत्नमाला — तस्माच्चेति पुरुषबहुत्वेन धर्मान्तराणि समुच्चिनोतीत्यादिभामत्यनुसारेणाह । चशब्दः पुरुषभेदेनेत्यादिना । त्रैगुण्यविपर्यासादिति पाठोऽर्थानुवादः । त्रैगुण्यविपर्ययाच्चेत्यष्ठादशकारिकायामुक्तेः । एतत्कारिकाव्याख्याने त्रैगुण्यविपर्यासादित्यनन्तरोक्तं सम्बध्यत इत्येवोक्तेश्च । त्रैगुण्यविपर्यासादित्येव पाठस्तु स्वरस एव । अयमर्थः । पूर्वकारिकायां त्रैगुण्यविपर्ययादित्युक्तेरत्र विपर्यासादित्येवोक्तेऽव्यधानेन प्रकृतं बुध्या विविच्य त्रैगुण्यमेव सम्बध्यत इति तत्परिहाराय तस्माद्विपर्यासादित्युक्तमिति । कथमनेन त्रैगुण्यस्य सन्निहितस्य निरासलाभ इत्यत आह । अनन्तरोक्तं हीति । त्रिगुणमिति । त्रिगुणमविवेकीत्यादिनोक्तमित्यर्थः । तस्मात् त्रिगुणादेरिति । त्रिगुणत्वादेरिति भामती । त्रयो गुणास्त्रिगुणमिति । त्रिगुणमित्येतत्कारिकाव्याख्यानानुसारेण त्रिगुणाद्यात्मकाद्यो विपर्यास इत्यर्थप्रतीतेर्गुणादेरित्येवोक्तम् । विपर्यासश्च धर्मद्वारैवेति त्रिगुणादिरूपप्रधाने धर्मत्रिगुणत्वादिविपरीतम त्रिगुणत्वादि लभ्यत इत्याशयेन त्रिगुणत्वमित्यादि चोक्तमिति द्रष्टव्यम् । अविवेकित्वमविषयत्वमसाधारणत्व मित्यविषयत्वपदघटित एव पाठः । तत्पदत्यागो लेखकागतः । अत एव प्रागपि प्रकृतेस्त्रिगुणमविवेकिविषय इति विषयत्वमुक्तम् । अविषयत्वेन चेति वक्ष्यति च । अत्रिगुणत्वादिषडि्वधविपर्यासस्याविशेषेण साक्षित्वादिसाधकत्वमिति प्रतीतिनिरासाय तत्तद्योग्यहेतुं तत्र तत्र हेतुतया दर्शयति । तत्रेति । चेतनत्वेनेत्यादेर्यथायोग्यं सम्बन्धः । अत एव चेतनो हीत्यादि वक्ष्यते । तथा च चेतनत्वाद्द्रष्टा । अविषयत्वाच्च साक्षीति दर्शितं भवतीत्यर्थः ।

अविषयत्वमुपपादयतीति । साक्षीचेति । यः दर्शितविषयः स साक्षीत्युच्यत इत्यर्थः । दर्शितविषयत्वं विवृण्वंस्तत्र लोकप्रसिद्धिप्रमाणमाह यस्मैहीति । लोके ह्यर्थिप्रत्यर्थिनो विवादविषयं साक्षिणे दर्शयत इति भावः । एवमिति । लौकिकसाक्षिवदित्यर्थः । दर्शयतीति पुरुषः साक्षीति भामत्यनुसाराद्दर्शयतीति साक्षी भवतीति सम्बन्धः । साक्षित्वे विषयत्वाभावस्यैव साधकतयोक्तत्वेऽपि न चाचेतनो विषयो वा शक्यो विषयं दर्शयितुमिति चैतन्यादविषयत्वाच्च भवति साक्षीति भामत्यनुसारेण न केवलं विषयत्वाभावेनैव साक्षित्वं किंतु दृष्टत्वसाधकतयोक्तचैतन्यादपीत्याशयेन चैतन्यादित्युक्तम् । एवं दृष्टत्वेऽपि चेतनत्वस्यैव विषयत्वाभावस्यापि साधकतेत्याशयेन दृष्टत्वे उभयोरपि व्यापारमाह । अत एवेति । आत्यन्तिको हीति । आत्यन्तिकदुःखत्रयाभावरूपं हि कैवल्यं तस्य स्वाभाविकादेवेत्यादि सिद्धमिति सम्बन्धः । दुःखत्रयाभावः कैवल्यम् । तत्र तस्येति भामती । अत्रैगुण्यादित्यस्यैव व्याख्यानं सुखदुःखमोहरहितत्वादिति । सुखीहि सुखं तुष्यन् दुःखी दुःखं द्विषन् न मध्यस्थो भवतीति पाठः । सुखीहिसुखेन तृप्यन् दुःखीच दुःखं द्विषन् मध्यस्थो न भवतीति भामती । सुखं तुष्यन् मध्यस्थो नभवतीति सम्बन्धः । सिद्धमितीत्यत्रत्येतिशब्दस्येत्ययमर्थ इति पूर्वेण सम्बन्धः । प्रागन्यथेति । सङ्घातपरार्थत्वादिहेतुसिद्धये तन्मूलव्याख्यावसरे तत्कारिकोदाहरणपूर्वकं सङ्घातपदार्थत्वादिहेतुविवरणावसरे भोक्तृभावादित्यस्य द्रष्टृभावाद् दृश्येन दृष्टुरनुमानादिति व्याख्यातत्वादित्यर्थः । प्रागित्यतः पूर्वमस्माभिस्तत्कारिकाटीकारीत्येति शेषः । ततश्च भोक्तृभावादित्यस्य दृश्येन दृष्टुरनुमानादित्यर्थकतया सुखाद्यनुभवितृत्वादित्यर्थकत्वाभावेन पुरुषस्योक्तविधभोक्तृत्वरूपविवक्षितार्थसाधकत्वाभाव इत्यर्थः । यद्वा तस्माद्यो सुखाद्यात्मा सोऽनुकूलनीयः प्रतिकूलनीयोवा सचात्मेतीति तद्य्वाख्यानादुक्तार्थसाधकत्वाभाव इत्यर्थः । करिष्यमाणमिति । सुखदुःखाद्यनुभवितृत्वं हि भोक्तृत्वमिति व्याख्यानमभिप्रेत्यर्थः । तस्मान्न बध्यत इत्येतत्कारिकाटीकाद्वयानुसारेणाह । पुरुषश्चेदगुण इत्यादि । इयं कारिकाटीका अवलोकनीयाऽस्ति ।





