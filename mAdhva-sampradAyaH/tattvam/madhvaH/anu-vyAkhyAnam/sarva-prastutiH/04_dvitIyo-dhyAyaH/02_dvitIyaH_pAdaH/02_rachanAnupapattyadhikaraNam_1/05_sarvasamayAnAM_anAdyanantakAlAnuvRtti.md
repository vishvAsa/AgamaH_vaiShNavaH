+++
title = "०५ सर्वसमयानाम् अनाद्यनन्तकालानुवृत्तित्वे किं निमित्तम्"

+++


## दौर्लभ्याच्छुद्धबुद्धीनां बाहुल्यादल्पवेदिनाम्

**सर्वसमयानाम् अनाद्यनन्तकालानुवृत्तित्वे किं निमित्तम्**

**दौर्लभ्याच्छुद्धबुद्धीनां बाहुल्यादल्पवेदिनाम्**

### **सुधा**

ननु चानाद्यनन्तकालेऽनुच्छेदेन प्रवर्तमानानां समयानां न भ्रान्त्यादिमूलत्वमुचितम् । न हि तथाविधस्योन्मत्तवाक्यादेरनाद्यनन्तकालेऽनुवृत्तिरस्ति । तदयं प्रयोगः । साङ्ख्यादि समयाः; प्रमाणभूता, न भ्रान्त्यादि(न्ति)मूला वा; सर्वदाऽनुवर्तमानत्वात्, महाजनपरिगृहीतत्वात् (वा), वेदवदिति । तथाच वक्ष्यमाणस्य तर्कादेर्बाधितविषयत्वमिति । मैवम् । किमत्र सर्वेषामपि समयानां प्रामाण्यादिकं साध्यमुतैकस्य । नाद्यः । परस्परविरुद्धानां प्रामाण्यादिसाधने वस्तुविकल्पापत्त्या बाधितविषयत्वात्, परस्परप्रतिक्षेपरूपत्वेन सत्प्रतिपक्षत्वाच्च । न द्वितीयः । पक्षीकृतादन्यस्य प्रामाण्याद्यभ्युपगमे प्रागुक्तदोषानुषङ्गात् । अनभ्युपगमे तत्रैव व्यभिचारात् । वेदप्रामाण्याद्यभ्युपगमे प्रतिज्ञातार्थानुपपत्तिः । अनभ्युपगमे च दृष्टान्तदोषः । भवेदेवम् । भ्रान्त्यादिमूलत्वे समाने सत्युन्मत्तवाक्येऽविद्यमाना अनाद्यनन्तकालानुवृत्तिरेतेषामेव तर्हि किन्निमित्तेति सुहृद्भावेन पृच्छन्तं प्रत्याह दौर्लभ्यादिति ।

## **अनुव्याख्यानम्**

***दौर्लभ्याच्छुद्धबुद्धीनां बाहुल्यादल्पवेदिनाम् ॥***

***तामसत्वाच्च लोकस्य मिथ्याज्ञानप्रसक्तितः ॥***

समयप्रवर्तकानां पुंसां दुराग्रहगृहीतत्वाद्वर्तन्ते समयाः सदा । नैवमुन्मत्तवाक्ये विद्यते । नन्वाग्रहेऽपि किं कारणमित्यत उक्तं विद्वेषादिति ।

**अनुव्याख्यानम्**

***विद्वेषात्परमे तत्त्वे तत्त्ववेदिषु चानिशम् ॥***

तर्हि द्वेषोत्पत्त्यनन्तरं प्रवर्तताम् । कथं सदा इत्यत उक्तम् अनिशमिति ॥ ननु पुरुषार्थकामाः कथं(वि)द्वेषनिमित्तादाग्रहादन्यायं प्रवर्तयन्तीत्यत उक्तम् अनादीति ॥

**अनुव्याख्यानम्**

***अनादिवासनायोगादसुराणां बहुत्वतः ॥***

***दुराग्रहगृहीतत्वाद्वर्तन्ते समयाः सदा ॥***

वासनावशात्तेभ्यस्तदेव रोचयत इति भावः ॥ नन्वनादिवासनाऽपि बलवत्प्रयत्नेन कुतो न निवर्तत इत्यत उक्तम् असुराणामिति । विपरीतप्रयत्नादिप्रेरकाणां बुध्द्याद्यभिमानिनामिति शेषः ।

### **शेषवाक्यार्थचन्द्रिका**

‘दौर्लभ्यादि’त्यादिकं भाष्यकारीय समयानां भ्रान्त्यादिमूलत्वेऽप्यनादि कालानुवृत्तत्ववचनम्, अनादिकालानुवृत्तत्वेन समयानां भ्रान्त्यादिमूलत्वाभावसिद्धेर्न समयानां तन्मूलत्वमुपदर्शयितुं शक्यमिति ‘अनादिकालतो वृत्ताः’ इत्यादिना प्रागुपदर्शिताक्षेपसमाधानार्थम्, इति भ्रान्तिनिरासाय परिहारं स्वयं प्रकारान्तरेण वक्तुं तन्मूलत्वानुपपत्तिशङ्कामुत्थापयति नन्विति ॥ वक्ष्यमाणस्येति । ‘तर्कैर्दृढतमैरि’त्यादिना वक्ष्यमाणस्येत्यर्थः । एवमाक्षेपमुपदर्श्य स्वयं तं परिहरति मैवमिति । प्रामाण्यादिकमित्यादिपदेन भ्रान्त्यादिमूलकत्वाभावपरिग्रहः ॥ प्रागुक्तेति । वस्तुविकल्पानुपपत्त्या बाधितविषयत्वलक्षणेत्यर्थः ॥ अनभ्युपगम इति । प्रामाण्याद्यनभ्युपगम इत्यर्थः ॥ तत्रैवेति । पक्षीकृतादन्यस्मिन्समय एवेत्यर्थः ॥ व्यभिचारादिति । सत्यप्यनादिकालानुवृत्तत्वादौ प्रामाण्यादेरभावादिति भावः । दोषान्तरमप्याह वेदेति ॥ प्रतिज्ञातार्थानुपपत्तिरिति । वस्तुविकल्पानुपपत्त्या बाधितविषयत्वादिति भावः ॥ दृष्टान्तदोष इति । दृष्टान्तीकृते वेदे प्रामाण्यादिरूपसाध्याभावात्साध्यवैकल्यमिति भावः । तर्ह्याक्षेपस्योपर्येव परिहारात् किं ‘दौर्लभ्यादि’ति भाष्येणेत्यतस्तद्योजयति भवेदेवमिति । उक्तरीत्याऽनुमानं दुष्टं भवेदित्यर्थः । तत्तत्समयिभिरपि स्वस्वसमयातिरिक्तसमयानां भ्रान्त्यादिमूलत्वस्यानादिकालानुवृत्तत्वादेश्च स्वीकृतत्वेन स्वं स्वं प्रत्यपि तत्कारणनियोगप्रसक्त्या प्रतिवादिभावेनोक्तप्रश्नायोगादाह सुहृद्भावेनेति । ननून्मत्तवाक्येऽविद्यमानानादिकालानुवृत्तता समयानामेव किन्निमित्तेनेति निमित्तप्रश्नस्य ‘दौर्लभ्यादि’ति कथमुत्तरमित्यतः; प्रतीकोपादानमात्रमेवैतत्, उत्तरं त्वन्यदेवेति नानुपपत्तिरित्यभिप्रेत्य व्यवहितत्वाद्योग्योत्तरप्रदर्शनपूर्वकमाकाङ्क्षाक्रमेणोत्तरविशेषणजातं योजयति समयेति ॥ कथं सदेतीति । कादाचित्कदोषाधीनस्याग्रहस्य सर्वदाऽसत्त्वादिति भावः ।

### **परिमल **

वक्ष्यमाणप्रयोगे अनुकूलव्याप्तिं व्यनक्ति ननु चानाद्यनन्तेति । अन्यथा हेतूच्छित्तिरिति भावेन साध्यहेतुव्यतिरेकयोर् व्याप्तिं व्यनक्ति तथाविधस्येति । भ्रान्त्यादिमूलस्येत्यर्थः ॥ तदयमिति । तस्माद्य्वाप्त्यादेर्भावादित्यर्थः ॥ वक्ष्यमाणेति । ‘रचनानुपपत्तेः’ ‘प्रवृत्तेश्चे’त्यादौ वक्ष्यमाणेत्यर्थः । ‘प्रामाण्यादिकमि’त्यादिपदेनाभ्रान्तिमूलत्वग्रहः ॥ बाधितेति । प्रमाणभूतसमयेन समयान्तरस्य विषयस्यापहारेण तत्प्रामाण्यं तेन बाधितमिति भावः ॥ प्रतिक्षेपरूपत्वेनेति । हेतुनेति योज्यम् । सर्वसमया न प्रमाणं भान्तिमूला वा, परस्परनिषेधरूपत्वात्, अन्योन्यनिषेधकघटोऽस्ति घटो नास्तीत्यादिरूपवाक्यवदिति सत्प्रतिपक्षत्वाच्चेत्यर्थः ॥ प्रागुक्तेति । बाधितविषयत्वदोषेत्यर्थः ॥ व्यभिचारादिति । ‘सर्वदानुवर्तमानत्वादि’ति हेतोरिति योज्यम् । दोषान्तरं चाह वेदेति । प्रतिज्ञा(ता)र्थानुपपत्तिरिति । परेण पक्षीकृतसमयस्य तद्विरुद्धार्थकप्रमाणभूतवेदेन बाधादिति भावः ॥ दृष्टान्तदोष इति । साध्यहीनतेत्यर्थः । चरमवाक्यं तावद्योजयति समयप्रवर्तकानामिति । आकांक्षाक्रमेण पदानि योजयति नन्वाग्रहेऽपीति ।

### **यादुपत्यम्**

परस्परप्रतिक्षेपरूपत्वेनेति । परस्परप्रतिक्षेपरूपत्वेन हेतुनोक्तानुमानस्य सत्प्रतिपक्षितत्वाच्चेत्यर्थः । दूषणान्तरमाह वेदप्रामाण्यादीति ॥ प्रतिज्ञातार्थानुपपत्तिरिति । वस्तुविकल्पापत्त्या बाधितविषयत्वादित्यर्थः ।

### **श्रीनिवासतीर्थीया **

तथाविधस्य भ्रान्ति (आदि) मूलकस्य ॥ प्रागुक्तेति । वस्तुविकल्पापत्त्या बाधितविषयत्वादित्युक्तबाधरूपेत्यर्थः ॥ दृष्टान्तेति । वेदप्रामाण्यानभ्युपगमे वेदरूपे दृष्टान्ते प्रामाण्यरूपसाध्यवैकल्यरूपेत्यर्थः ॥ भवेदेवमिति । उक्तरीत्याऽनुमानं दुष्टं भवत्वित्यर्थः ॥ तेभ्य इति । ‘रुच्यर्थानां प्रीयमाण’ इति रुच्यर्थधातुयोगे चतुर्थीविधानादिति भावः ।

### **वाक्यार्थरत्नमाला **

भ्रान्त्यादिमूलत्वेऽप्यनादिकालानुवृत्तत्वमिति । भ्रान्तिमूलत्वेऽपि यदनादिकालानुवृत्तत्वमिति योजना । आदिपदेनोच्छेदाभावपरिग्रहः । शक्यमितीति । इति यः प्रागुपदर्शितस्तस्य श्रुतितुल्ययोगक्षेमत्वस्याक्षेप इति योज्यम् । तत्परिहारं तदाक्षेपपरिहारम् । तन्मूलत्वानुपपत्तीति । तन्मूलत्वमाक्षिपतीत्यर्थः । एवमाक्षेपमित्युत्तरत्रोक्तेः । तदुभयसम्भववर्णनमित्यर्थः । दौर्लभ्यादित्यादिकं वर्णनमाक्षेप समाधानार्थमिति भ्रान्तीति सम्बन्धः । तत्कारणनियोगेति । ततत्समयिभिर्यदङ्गीकृतं स्वस्वसमयव्यतिरिक्तसमयानां भ्रान्त्यादिमूलत्वे सत्यप्यनादिकालानुवृत्तत्वं तत्कारणनियोग उन्मत्तवाक्येऽविद्यमानानाद्यनन्तकालानुवृत्तिरेतेषामेव किं निमित्तेत्यनादिकालानुवृत्तत्वकारणं किमिति प्रश्न इति यावत् । तत्प्रसक्तयेत्यर्थः । यदि त्वयाऽनादिकालानुवृत्तत्वेन समयानां भ्रान्त्यादिमूलत्वाभावः साध्यते तर्हि तत्तत्समयिभिः स्वस्वव्यतिरिक्तसमयानां यदङ्गीकृतं भ्रान्त्यादि मूलत्वं तदभावोऽप्यनादिकालानुवृत्तत्वेन साधयितुं शक्यः स्यात् । यदिचोन्मत्तवाक्येऽविद्यमानानादिकालानुवृत्तिरेतत्समयानां कुत इति मां प्रति त्वया पर्यनुयोगः क्रियते तर्हि तवाप्युक्तर्यनुयोगः समानः । त्वयापि स्वानभिमतसमयानां तथात्वाङ्गीकारेण तथात्वं कुत इति पर्यनुयोगप्रवृत्तेः । तत उक्तप्रश्नायोगः प्रतिवादिन इति इत्याशयः । सुहृद्भावेनेति स्पष्टम् । तं प्रत्युक्तपर्यनुयोगानवकाशादिति भावः । प्रतीकेति । दौर्लभ्यादित्यारभ्य वर्तन्ते समयाः सदेत्यन्तपद्यवाक्यस्योपादानाय वाक्यादिभागरूपैकदेशस्य निर्देशमात्रं कृतम् । न तूक्तशङ्कापरिहारोऽप्याद्यभागेनेत्याशयेन । तत्परिहारस्तु चरमवाक्येनैव । तदुपयुक्तार्थप्रतिपादनाय च पूर्ववाक्यजातमित्यतो न तस्य वैय्यर्थ्यमपि शङ्कनीयमित्याशयः । तदेतदुक्तमाकाङ्क्षेति ।

