+++
title = "०९ चेतनं परस्परं भिन्नमेव"

+++


## भिन्नमन्यद्भिदोज्खितम्

**चेतनं परस्परं भिन्नमेव**

**भिन्नमन्यद्भिदोज्खितम्**

### **सुधा**

चेतनानामचेतनानां च प्रत्येकमसङ्ख्यातत्वसाम्येऽपि नोभयोर्भिन्नत्वेन साम्यम् । किं तर्हीत्यत आह भिन्नमिति ।

## **अनुव्याख्यानम्**

***...... ..... भिन्नमन्यद्भिदोज्खितम् ॥***

चेतनमिति शेषः । चेतनं परस्परतो भिन्नमाहुः । यथोक्तम् । ‘जननमरणकरणानां प्रतिनियमादयुगपत्प्रवृत्तेश्च । पुरुषबहुत्वं सिद्धं त्रैगुण्यविपर्ययाच्चैवे’ति ॥ अन्यच् चेतनात्; अचेतनं भिदोज्खितमाहुः ।

### **शेषवाक्यार्थचन्द्रिका**

यथोक्तमिति । अयमर्थः । पुरुषबहुत्वं सिद्धम् । कस्माज् जन्ममरणकरणानां प्रतिनियमादिति निकायनिविष्टाभिरपूर्वाभिर्देहेन्द्रियबुद्धिवेदनाभिः प्रतिपुरुषस्याभिसम्बन्धो जन्म, न तु पुरुषस्य परिणामस्तस्यापरिणामित्वात् । तेषामेव च देहादीनामुपात्तानां त्यागो मरणं, न त्वात्मनो विनाशः । तस्य कूटस्थनित्यात्वात् । करणानि तु बुद्ध्यादीनि त्रयोदश । तेषां जन्ममरणकरणानां प्रतिनियमो व्यवस्था । सा खल्वियं सर्वशरीरेष्वेकस्मिन्पुरुषे नोपपद्यते । तदा खल्वेकस्मिञ्जायमाने सर्व एव जायेरन् म्रियमाणे च म्रियेरन् । अन्धादौ चैकस्मिन्सर्व एवान्धादयो, विचित्ते चैकस्मिन्सर्व एव विचित्ताः स्युरित्यव्यवस्थाप्रसङ्गात् । प्रतिक्षेत्रं पुरुषभेदे च भवति व्यवस्थेति । न चैकस्यापि पुरुषस्य देहोपधानभेदाद्य्ववस्थेति युक्तम् । पाणिस्तनाद्युपधानभेदेनापि जन्ममरणादिव्यवस्थाप्रसङ्गात् । न हि पाणौ वृक्णे, जाते वा स्तनादौ महत्यवयवे, युवतिर्जाता मृता वा भवतीति । इतश्च प्रतिक्षेत्रं पुरुषभेद इत्युच्यते अयुगपत्प्रवृत्तेश्चेति । प्रवृत्तिश्च प्रयत्नलक्षणा यद्यप्यन्तःकरणवर्तिनी तथाऽपि पुरुष उपचर्यते । तथा च तस्मिन्नेकत्र शरीरे प्रयतमाने स एव सर्वशरीरेष्वेक इति सर्वत्र प्रयतेत । ततश्च सर्वाण्यपि शरीराणि युगपच्चालयेत् । नानात्वे तु नायं दोषः । इतश्च पुरुषभेद इत्याह त्रैगुण्य विपर्ययाच्चैवेति । एवकारो भिन्नक्रमः । सिद्धमित्यस्यानन्तरं द्रष्टव्यः । त्रयो गुणास्त्रैगुण्यं तस्य विपर्ययोऽन्यथाभावः । केचित्खलु सत्त्वनिकायाः सत्त्वबहुला यथोर्ध्वरेतसः । केचिद्रजोबहुला यथा मनुष्याः । केचित्तमोबहुला यथा तिर्यग्योनयः । सोऽयमीदृशस्त्रैगुण्यविपर्ययोऽन्यथाभावः । तेषु सत्त्वादिनिकायेषु न भवेद्यद्येकः पुरुषः स्याद्भेदे त्वयं न दोष इति ।

### **परिमल **

भिन्नत्वेनेति । स्वान्तर्गतभेदवत्त्वेनेत्यर्थः ॥ जननमरणेति । देहेन्द्रियादियोगत्यागरूपजन्ममरणयोश् चक्षुरादिकरणानां च प्रतिनियमात् प्रत्येकं व्यवस्थितत्वात्पुरुषबहुत्वं सिद्धमेवेति साध्येनान्वयः । पुरुषैक्ये हि एकस्मिन्जाते मृते अन्धादौ च सति सर्वेऽपि तथा स्युरिति भावः ॥ अयुगपत्प्रवृत्तेश्च । सर्वपुरुषाणां युगपत्प्रवृत्त्यसम्भवाच्चेत्यर्थः । पुरुषैक्ये ह्येकत्र शरीरे पुरुषप्रयत्नेन चेष्टायां सर्वदेहेष्वपि चेष्टा स्यादेवेति भावः ॥ त्रैगुण्येति । सत्त्वादित्रिगुणा एव त्रैगुण्यं तस्य विपर्ययाद्य्वत्यासाच्च । केचित्सत्त्वप्रधाना महात्मानः, केचिद्रजः प्रधाना मनुष्याः, केचित्तमोगुणकाः पश्वादयः । पुरुषैक्ये तु तन्न स्यात् । अतश्च पुरुषबाहुल्यमित्यर्थः ।

### **यादुपत्यं**

जन्ममरणकरणानामिति कारिकायाश्चायमर्थः । पुरुषबहुत्वं सिद्धं कस्माज्जन्ममरणकरणानां प्रतिनियमात् । निकायविशिष्टाभिरपूर्वाभिर्देहेन्द्रियाहङ्कारबुद्धिवेदनाभिः पुरुषस्याभिसम्बन्धो जन्म, न तु पुरुषस्य परिणामः । तस्यापरिणामित्वात् । तेषामेव च देहादीनामुपात्तानां परित्यागो मरणम् । न त्वात्मनो विनाशस्तस्य कूटस्थनित्यत्वात् । करणानि बुध्द्यादीनि त्रयोदश तेषां जन्ममरणकरणानां प्रतिनियमो व्यवस्था । सा खल्वियं सर्वशरीरेष्वेकस्मिन्पुरुषे नोपपद्यते । तदा खल्वेकस्मिन् जायमाने सर्वे जायेरन् म्रियमाणे च म्रियेरन् । अन्धादौ चैकस्मिन्सर्व एवान्धादयो, विचित्ते त्वेकस्मिन्सर्व एव विचित्ताः स्युरित्यव्यवस्था । प्रतिक्षेत्रं तु पुरुषभेदे भवति व्यवस्थेति । न चैकस्यापि पुरुषस्य देहोपधानभेदाद् व्यवस्थेति युक्तम् । पाणिस्तनाद्युपधानभेदेनापि जन्ममरणादिव्यवस्थाप्रसङ्गात् । न हि पाणौ वृक्णेजाते वा स्तनादौ च महत्यवयवे युवतिर्जाता वा मृता वा भवति । इतश्च प्रतिक्षेत्रं पुरुषभेद इत्याह अयुगपत्प्रवृत्तेश्चेति । प्रवृत्तिः प्रयत्नलक्षणा यद्यप्यन्तःकरणवर्तिनी तथाऽपि पुरुषे उपचर्यते । तथा तस्मिन्नेकत्र शरीरे प्रयतमाने स एव सर्वशरीरेष्वेक इति सर्वत्र प्रयतेत । ततश्च सर्वाण्येव शरीराणि युगपच्चलेयुः । नानात्वे तु नायं दोष इति । इतश्च पुरुषभेद इत्याह त्रैगुण्यविपर्ययाच्चेति । एवकारो भिन्नक्रमः । सिद्धमित्यस्यानन्तरं द्रष्टव्यः । सिद्धमेव नासिद्धम् । त्रयो गुणास्त्रैगुण्यं तस्य विपर्ययो ऽन्यथात्वम् । केचित्खलु सत्त्वबहुला यथोर्ध्वरेतसः । केचिद्रजोबहुला यथा मनुष्याः । केचित्तमोबहुला यथा तिर्यग्योनयः । सोऽयमीदृशस्त्रैगुण्यविपर्ययोऽन्यथाभावस्तेषु सत्त्वादिनिकायेषु न भवेद्यद्येकः पुरुषः स्यात् । भेदे त्वयमदोष इति ।

### **श्रीनिवासतीर्थीया **

भिन्नत्वेनेति । चेतनाचेतनयोः स्वस्वावान्तरप्रभेदैः परस्परं भिन्नत्वेनेत्यर्थः ।

### **वाक्यार्थरत्नमाला **

भामत्यनुसारेणार्थमाह । अयमर्थः । पुरुषबहुत्वमित्यादि । देहेन्द्रियमनोहङ्कारबुद्धीति भामती वेदनाभिः पुरुषस्येति पाठः । एकस्मिन्पुरुष इति । एक एव पुरुषः सर्वशरीरेष्विति पक्ष इत्यर्थः । म्रियमाणेचेति । एकस्मिन्निति वर्तते । दाहाद्युपाध्यधीनभेदादिति पाणिपाणिस्तनाद्युपाधिभेदेनापीति च भामती । नहि पाणाविति । पाणौ वृक्णे स्तनादौ महत्यवयवे जाते वेति सम्बन्धः । यथायोग्यं वृक्णत्वजातत्वयोर्जातत्वमतत्वाभ्यां सम्बन्धेन यथाक्रममिति द्रष्टव्यम् । युगपच्चालयेदिति भामत्यनुसारेण चालयेदिति पाठः । सिद्धमित्यस्यानन्तरमिति । सिद्धमेव नासिद्धिमिति तदर्थ इति भावः । ऊर्ध्वस्रोतस इति पाठः । न दोष इतीत्यत्रेतिशब्दस्येत्ययमर्थ इति पूर्वेण सम्बन्धः ।





