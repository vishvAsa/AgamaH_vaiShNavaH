+++
title = "१० अचेतनमेव स्वातन्त्र्येण कर्तृ"

+++


## अचेतनस्य कर्तृत्वं स्वातन्त्र्येण निगद्यते

**अचेतनमेव स्वातन्त्र्येण कर्तृ**

**अचेतनस्य कर्तृत्वं स्वातन्त्र्येण निगद्यते**

### **सुधा**

नन्वीश्वरानभ्युपगमे कस्यापि प्रवत्त्यनुपपत्तेः, सर्गाद्यसम्भवादीश्वराख्यं तृतीयं तत्त्वमङ्गीकरणीयम् । तत्कथं नाङ्गीकुर्वन्तीत्यत आह अचेतनस्येति ।

## **अनुव्याख्यानम्**

***अचेतनस्य कर्तृत्वं स्वातन्त्र्येण निगद्यते ।***

निगद्यते साङ्ख्यैरिति शेषः । तथा हि । चेतनः सङ्घातपरार्थत्वादिहेतुसिद्धः । अचेतनं च व्यक्तं प्रत्यक्षादिसिद्धम् अव्यक्तं च कारणकार्यविभागादिहेतुसिद्धम् । न चैवमनन्यथासिद्धमीश्वरे प्रमाणमस्ति । अचेतनस्यैव प्रधानस्य कर्तृत्वेन सर्गाद्युपपत्तेरदृष्टेश्वरकल्पनानुपपत्तेरिति मन्यन्त इति ।

नन्वचेतनं चेतनानधिष्ठितं क्वापि न प्रवृत्तिमदुपलब्धम् । ततः प्रधानस्याधिष्ठात्रेश्वरेण भाव्यमित्यत उक्तं स्वातन्त्र्येणेति । चेतनाधिष्ठानेन विनेत्यर्थः । त(य)थोक्तम् । ‘वत्सविवृद्धिनिमित्तं क्षीरस्य यथा प्रवृत्तिरज्ञस्य । पुरुषस्य विमोक्षनिमित्तं तथा प्रवृत्तिः प्रधानस्ये’ति ।

### **शेषवाक्यार्थचन्द्रिका**

अचेतनस्य स्वातन्त्र्याङ्गीकारानुवादवैयर्थ्यमाशङ्क्य तदीयेश्वरानभ्युपगमोपपादनार्थत्वान्न तदिति भावेन तदुपपादकतयोत्तरवाक्यं योजयितुं तदीयेश्वरानभ्युपगमानुपपत्तिशङ्कामुत्थापयति नन्विति । कथमनेनेश्वरस्यानभ्युपगमनीयत्वसिद्धिरित्यतोऽभिप्रायमाह तथा हीति ॥ सङ्घातेति । ‘सङ्घातपरार्थत्वात्त्रिगुणादिविपर्ययादधिष्ठानात् । पुरुषोऽस्ति भोक्तृभावात्कैवल्यार्थं प्रवृत्तेश्चे’ति सङ्ग्रहश्लोकोक्ततत्साधकहेतूनामादिपदेन परामर्शः । अयमर्थः । पुरुषोऽस्ति अव्यक्तादिव्यतिरिक्तः । कुतः । सङ्घातपरार्थत्वात् । अव्यक्तमहदहङ्कारप्रभृतयः परार्थाः सङ्घातत्वात् शयनासनाऽभ्यङ्गवत् । न चासिद्धो हेतुः । अव्यक्तादीनां सर्वेषां सुखदुःखमोहात्मकतया सङ्घातत्वसिद्धेः । स्यादेतत् । शयनासनादयः सङ्घाताः, सङ्घातशरीराद्यर्था दृष्टा न त्वात्मानं प्रति परार्थाः । तस्मात्सङ्घातान्तरमेव परं गमयेयुः । न त्वसंहितमात्मानमित्यत उक्तं त्रिगुणादिविपर्ययादिति । अयमाशयः । सङ्घातान्तरार्थत्वे तस्यापि संहतत्त्वात् संहतान्तरार्थेन भाव्यम् । एवं तेन तेनापीति न व्यवस्था स्यात् । न च व्यवस्थायां सत्यामव्यवस्था युक्ता गौरवप्रसङ्गात् । न च प्रमाणवत्त्वेन कल्पनागौरवमपि सह्यम् । संहतत्वस्य पारार्थ्यमात्रेणान्वयाद् दृष्टान्तदृष्टसर्वधर्मानुरोधेन त्वनुमानमिच्छतः । सर्वानुमानोच्छेदप्रसङ्गात् । तस्मादनवस्थाभिया अस्या संहतत्वेनैव व्याप्यत्वमिच्छता, अत्रिगुणत्वं विवेकित्वमविषयत्वमसामान्यत्वं चेतनत्वमप्रसविधर्मत्वं चाभ्युपेयम् । त्रिगुणत्वादयो धर्माः संहतत्वेनैव व्याप्ताः । तत्संहतत्वमस्मिन्परे व्यावर्तमानं त्रैगुण्यादि व्यावर्तयति । तस्मादाचार्येण ‘त्रिगुणादिविपर्ययादि’ति वदताऽसंहतः परो विवक्षितः स चात्मेति सिद्धम् । इतश्च पुरुषोऽस्ति । अधिष्ठानात् । त्रिगुणात्मकानामधिष्ठीयमानत्वात् । यद्यत्सुखदुःखमोहात्मकं तत्सर्वं परेणाधिष्ठीयमानं दृष्टम् । यथा हि यन्त्रादि कुलालादिभिः । सुखदुःखमोहात्मकं चेदं बुद्ध्यादिः । तस्मादेतदपि परेणाधिष्ठातव्यम् । स च परस्त्रैगुण्यादन्य आत्मेति । इतश्चास्ति पुरुषो भोक्तृभावात् । भोक्तृभावेन भोग्येन सुखदुःखे उपलक्षयति । भोग्ये हि सुखदुःखे अनुकूलप्रतिकूलवेदनीये प्रत्यात्ममनुभूयेते । तेनानयोरनुकूलनीयेन प्रतिकूलनीयेन चान्येन भवितव्यम् । न चानुकूलनीयाः प्रतिकूलनीया बुध्द्यादयस्तेषां सुखदुःखात्मकत्वेन स्वात्मनि वृत्तिविरोधात् । तस्माद्यः सुखदुःखात्मकत्वेनानुकूलनीयः प्रतिकूलनीयो वा स एवात्मेति । अन्येत्वाहुः । भोग्या दृश्या बुद्ध्यादयः । न च द्रष्टारमन्तरेण दृश्यता युक्ता तेषाम् । तस्मादस्ति बुद्धाद्यतिरिक्तः । स चात्मेति । भोक्तृभावाद्द्रष्टृभावाद्दृश्येन द्रष्टुरनुमानादिति यावत् । दृश्यत्वं बुद्ध्यादीनाम् । सुखाद्यात्मतया पृथिव्यादिवदनुमितम् । इतश्चास्ति पुरुषः ॥ कैवल्यार्थं प्रवृत्तेश्चेति । अत्यन्तदुःखशमनलक्षणं कैवल्यं च बुद्ध्यादीनां न सम्भवति । ते हि सुखदुःखात्मकाः कथं स्वभावाद्वियोजयितुं शक्याः । तदतिरिक्तस्य तु अतदात्मनस्ततो वियोगः शक्यसंपादनः । तस्मात्कैवल्यार्थं प्रवृत्तेरागमानां महाधियां चास्ति बुद्ध्यादिव्यतिरिक्त इति सिद्धम् ।

कारणकार्यविभागादिहेतुसिद्धमित्यत्रादिपदेनाविभागादिहेतुपरिग्रहः । कार्यकारणविभागादिहेतूंश्चाग्रे ग्रन्थकृदेव दर्शयिष्यतीति ध्येयम् । प्रवृत्त्यनुपपत्त्या सर्गाद्यसम्भवस्यैवेश्वरसाधकत्वात्कथं तत्र प्रामाण्याभाव इत्यत उक्तम् अनन्यथासिद्धमिति । इदं त्वन्यथासिद्धत्वान्न तत्र प्रमाणमित्यर्थः । अन्यथासिद्धत्वमेव दर्शयति अचेतनस्यैवेति ।

यथोक्तमिति । दृष्टमचेतनमपि प्रयोजनेन प्रवर्तमानं यथा वत्सविवृद्ध्यर्थं क्षीरमचेतनं प्रवर्तते । एवं प्रकृतिरचेतनाऽपि पुरुषविमोक्षाय प्रवर्त्स्यति । न च क्षीरप्रवृत्तेरीश्वराधिष्ठाननिबन्धनत्वेन साध्यत्वात्साधने व्यभिचार इति वाच्यम् । प्रेक्षावत्प्रवृत्तेः स्वार्थकारुण्याभ्यां व्याप्तत्वात्ते च जगत्सर्गाद्य्वावर्तमाने प्रेक्षापूर्वप्रवृत्तित्वमपि व्यावर्तयतः । न ह्याप्तसकलप्रेप्सितस्य भगवतो जगत्सृजमानस्य किमपीप्सितं सम्भवति । नापि कारुण्यादस्य सर्गे प्रवृत्तिः । प्राक् सर्गाज्जीवानामिन्द्रियशरीरविषयानुपपत्तौ दुःखाभावेन कस्य प्रहाणेच्छा कारुण्यम् । उत्तरकालं तु दुःखिनोऽवलोक्यकारुण्याभ्युपगमे दुस्तरमितरेतराश्रयत्वं कारुण्येन सृष्टिः सृष्ट्या कारुण्यमिति । अपि च करुणया चोदितः सुखिन एव जन्तून्सृजेत न विचित्रान् । कर्मवैचित्त्यात्तद्वैचित्र्यमिति चेत् । कृतमस्य प्रेक्षावतः कर्माधिष्ठानेन । तदनधिष्ठानमात्रादेव शरीरेन्द्रियविषयानुत्पत्तौ दुःखानुपपत्तेरतिसुकरत्वात् । प्रकृतेस्त्वचेतनाया न स्वानुग्रहो, न वा कारुण्यं प्रयोजनमिति नोक्तदोषप्रसङ्गः । पारार्थ्यमात्रं तु प्रयोजकमुपपद्यते । तस्मात्सुष्टूक्तं वत्सविवृद्धिनिमित्तमिति ।

### **परिमल **

इत्यत आहेति । रचनेति सूत्रव्यावर्त्यमाहेति योज्यम् ॥ सङ्घातपरार्थत्वादीति । यथा शयनासनादिकं देहार्थमेवं महदहङ्कारादिसङ्घातरूपो देहादिरपि परार्थ एवेति सङ्घातस्य यत्परार्थत्वमस्ति तेन हेतुना परः कश्चन सिद्धः । स एव चेतनः । तथा सुखदुःखादेरधिष्ठात्रा भाव्यम् । रथादिवद्योधिष्ठाता स चेतन इति । सुखदुःखादेरनुकूलवेदनीयत्वदृश्यत्वादिरादिपदार्थः । तेनानुकूलवेदितुरङ्गीकार्यत्वाद् दृश्यत्वस्य द्रष्ट्रविनाभावात्तेन द्रष्टुरुपेयत्वात् ॥ व्यक्तमिति । योग्यरूपमचेतनमित्यर्थः ॥ अव्यक्तं चेति । अयोग्यरूपमचेतनमित्यर्थः ॥ कारणकार्येति । एतच्चाग्रे स्वयमेव विवरिष्यते ॥ कर्तृत्वेनेति । स्वतः परिणामादिरूपप्रवृत्तिमत्त्वेनेत्यर्थः ।

### **यादुपत्यं**

सङ्घातपरार्थत्वादीति । अव्यक्तमहदहङ्कारादयः सुखदुःखमोहात्मकतया तावत्सर्वे सङ्घाताः । तथा चाव्यक्तमहदङ्कारादयः परार्थाः सङ्घातत्वाच्छयनासनाभ्यङ्गवदित्यनुमानेन तेषां परार्थत्वे सिद्धे, यः परः सिध्यति स एव चेतन इत्यर्थः । स्यादेतत् । शयनासनादयः सङ्घातशरीराद्यर्था दृष्टा न त्वात्मानं प्रति परार्थाः । तद्वत्पक्षीकृता अपि सङ्घातान्तरमेव परं गमयेयुर्न त्वसङ्घातमात्मानमिति चेन्मैवम् । सङ्घातान्तरार्थत्वे हि तस्यापि सङ्घातत्वात्तेनापि सङ्घातान्तरार्थेन भवितव्यं तेनापीत्यनवस्थापत्तेः । तस्मादनवस्थाभियाऽयं परोऽसङ्घात एव सिध्यति । स एवात्मेति । आदिपदेन यद्यत् सुखदुःखमोहात्मकं तत्परेणाधिष्ठीयमानं दृष्टं यथा रथादि यन्त्रादिभिः । सुखदुःखमोहात्मकं चेदं बुद्ध्यादि तस्मादेतदपि परेणाधिष्ठातव्यम् । स च परस्त्रैगुण्यादन्य आत्मा । सुखदुःखे अनुकूलप्रतिकूलवेदनीये प्रत्यात्ममनुभूयेते । तेनानयोरनुकूलनीयेन प्रतिकूलनीयेन च केनचिद्भवितव्यम् । न चानुकूलनीयाः प्रतिकूलनीया वा बुद्ध्यादयस्तेषां सुखाद्यात्मकत्वेन स्वात्मनि वृत्तिविरोधात् । तस्माद्योऽसुखाद्यात्माऽनुकूलनीयः प्रतिकूलनीयो वा स एवात्मा । बुद्ध्यादयस्तावद्दृश्याः । न च द्रष्टारमन्तरेण तेषां दृश्यता युक्ता तस्मादस्ति द्रष्टा दृश्यबुद्ध्याद्यतिरिक्त आत्मेत्यादितदीयहेतूनां सङ्ग्रहः ॥ कार्यकारणविभागादीति । कार्यकारणविभागादिहेतूंश्चाग्रे स्वयमेव दर्शयिष्यति ।

### **श्रीनिवासतीर्थीया **

ननु सर्गादिकर्तृत्वान्यथाऽनुपपत्त्या ईश्वरसिद्धेः कथमनन्यथासिद्धेश्वरसाधकप्रमाणाभाव इत्यत आह अचेतनस्यैवेति । अनधिष्ठितम् अप्रेरितम् ।

### **वाक्यार्थरत्नमाला **

तत्साधकहेतुनामिति । त्रिगुणादिविपर्ययादिरूपहेतूनामित्यर्थः । सुखदुःखमोहात्मकतयेति । प्रीत्या प्रीतिविषयात्मकाः प्रकाशप्रवृत्तिनियमार्थ इत्येतत्कारिकाव्याख्यानावसरे प्रीतिः सुखं प्रीत्यात्मकः सत्वगुणः । अप्रीतिर्दुःखम् । अप्रीत्यात्मको रजोगुणः । विषादो मोहः विषादात्मकस्तमोगुण इति प्रीत्यप्रीतिविषादात्मका गुणा इति परार्थ इति भामत्यां परार्थत्वं प्रतिपादितम् । तच्च गुणास्तद्विकाराश्च सुखदुःखमोहात्मकास् त्रिगुणत्वं च संहतत्वेन व्याप्तमिति गुणवत्तद्विकाराणामपि सुखदुःमोहात्मकत्वात्सादितत्रैगुण्येन सङ्घातत्वसिद्धिरिति विवेचनीयम् । आत्मानं प्रतीति । चेतनशब्दितात्मानं प्रतीति चेतनरूपं यत्परं तदर्था इति यावत् । संहतशरीराद्यर्था इति भामतीपाठानुसारेण सङ्घातपदं संहतार्थम् । तथा तेनापि सङ्घातान्तरार्थेनेत्युक्त्यनुसारेण संहतपदं सङ्घातार्थम् । अर्थैकत्वादव्यवस्थया भामतीवदत्रापि प्रयोगः । सर्वानुमानेति । एतदुपपादनं न्यायवार्तिकटीकायां कृतमिति भामती । त्रिगुणमविवेकिविषयः सामान्यमचेतनं प्रसवधर्मीति कारिकानुसारेणाह अत्रिगुणत्वं विवेकित्वमित्यादि । भोक्तृभावेन भोग्ये सुखदुःखे उपलक्षयतीति पाठः । भामत्यां तथैवोक्तेर्युक्तत्वाच्च भोक्तुर्भावो धर्मस्तद्वाचकशब्देन सुखदुःखयोर्लक्षणायां शक्यसम्बन्धप्रदर्शनं भोग्ये इतीति ज्ञेयम् । तस्माद्योऽसुखदुःखात्मकत्वेनेति पाठः । यो ऽसुखेति छेदः सिद्ध एव । योऽसुखदुःखाद्यात्मेति भामती । यः सुखेति पाठस्तु लेखकागतः । सचात्मेतीत्यत्रत्येतिशब्दस्येत्याहुरिति सम्बन्धः । अथ तेषां भोक्तृभावादित्येतद्योजनाप्रकारं दर्शयति । भोक्तृभावात् । द्रष्टृभावादित्यादि । अत्यन्तेति । आत्यन्तिकदुःखत्रयप्रशमलक्षणमिति भामत्याद्यनुसारेण कारिकां व्याचष्टे । दृष्टमचेतनमपीत्यादिना । प्रयोजनेन प्रयोजनोद्देशेनेत्यर्थः । एवं प्रकृतिरचेतनापीति । अनेन प्रकृतिरचेतनापि प्रयोजनोद्देशेन प्रवृत्तिमती । वस्तुविशेषत्वात् । योवस्तुविशेषस्सोऽचेतनेऽपि प्रयोजनोद्देशेन प्रवृत्तिमान् यथाक्षीरमिति प्रयोगः सूचितः । तत्र क्षीरे साध्यवैकल्यपरिहाराय व्याप्तिप्रदर्शनमप्यर्थतः कर्तुमुक्तं दृष्टमचेतनमपीति । ननु न क्षीरदृष्टान्तेनाचेतनाया अपि प्रकतेर्जगत्सर्जनादिप्रवृत्तिरनुमातुं शक्या । क्षीरप्रवृत्तेरपीश्वराधिष्ठाननिबन्धनतया क्षीरस्यापि प्रयोजनोद्देशेन प्रवृत्यभावेनोक्तसाध्यं तत्र नास्तीति साध्यवैकल्यादित्याशङ्कते । न च क्षीरप्रवृत्तेरिति । क्षीरप्रवृत्तेरीश्वराधिष्टाननिबन्धनतया प्रयोजनोद्देशेन प्रवृत्तिमत्वसाधने क्षीरप्रवृत्तावेव व्यभिचारः । व्यभिचार इति साध्यवैकल्योपलक्षणम् । व्यभिचाराविनाभावः । साध्यवैकल्यस्यास्तीति दर्शयितुं तथोक्तिः ।

ननु क्षीरप्रवृत्तेरीश्वराधिष्ठाननिबन्धनत्वानङ्गीकारात्कुतः साध्यवैकल्यमित्यत उक्तमीश्वराधिष्ठाननिबन्धनत्वेन साध्यत्वादिति ॥ क्षीरप्रवृत्तिः प्रेक्षापूर्वा प्रवृत्तिर्भवितुमर्हति । प्रवृत्तित्वात् । जलाहरणादिप्रवृत्तिवदिति प्रेक्षापूर्वप्रवृत्तित्वे साधिते क्षीरप्रवृत्तावन्यदीयप्रेक्षाया अयोगादीश्वरीयप्रेक्षापूर्वत्वमेव तस्याः सिध्यतीत्येवमीश्वराधिष्टाननिबन्धनत्वेन साध्यत्वादित्यर्थः । ईश्वराधिष्टाननिबन्धनत्वं वक्ष्यमाणप्रकारेण प्रेक्षापूर्वप्रवृत्तित्वपर्यवसन्नमिति साधनप्रकारस्यापि तथैव कर्तव्यत्वात् । यद्वा क्षीरप्रवृत्तिश्चेतनाधिष्ठाननिबन्धना प्रवृत्तिविशेष्यत्वात् । रथादिप्रवृत्तिवदिति प्रयोगः । चेतनाधिष्टानान्यो न सम्भवतीतीश्वर एव तथाविध इत्याशयेनोक्तमीश्वराधिष्ठाननिबन्धनत्वेन साध्यत्वादितीत्येवमिदं वाक्यं योज्यम् । एवं चात्र वाक्यार्थाप्रतिभासादिदोषशङ्कावकाशो नास्तीति ज्ञेयम् । ननु तथापि प्रेक्षावत्प्रवृत्तेत्वित्युत्तरत्र ग्रन्थासङ्गतिः । जगत्सर्गादिप्रवृत्तेः पूर्वं प्रेक्षापूर्वप्रवृत्तित्वस्यासाधनेन तन्निराकरणावकाशाभावादिति चेन्न । नायं ग्रन्थः क्षीरप्रवृत्तेरेवेश्वराधिष्ठाननिबन्धनत्वं निराकर्तुं प्रवृत्त इत्युच्यते । येन जगत्सर्गार्थप्रकृतिप्रवृत्तेरीश्वराधिष्ठाननिबन्धनत्वस्य निराकरणमसङ्गतं स्यादिति दोष प्रसङ्गः । किंतु जगत्सर्जनादिप्रवृत्तेरीश्वराधिष्ठाननिबन्धत्वमेव निराकर्तुं प्रवृत्त इत्युच्यते । ननु तथा सति क्षीरप्रवृत्तेरीश्वराधिष्ठाननिबन्धनत्त्वास्याशङ्कितस्य निराकरणाभावप्रसङ्गः । अनाशङ्कितस्य च निराकरण प्रसङ्ग इति तदवस्थैवासङ्गतिरिति चेन्नैवम् । क्षीरप्रवृत्तेरीश्वराधिष्टाननिबन्धनतया प्रयोजनोद्देशेनाचेतनस्य प्रवृत्यभावात्साध्यवैकल्यमिति शङ्कितारं प्रति मुखतस्तदपरिहृत्यैव कुत एवं क्षीरप्रवृत्तेरेवेश्वराधिष्टाननिबन्धनत्वाश्रयणेन साध्यवैकल्यमेव शङ्क्यते । महदादिकार्यार्थं प्रकृतिप्रवृत्तेरेवेश्वराधिष्टाननिबन्धत्वं प्रसाध्य बाधचोदनमेव किं न क्रियते । प्रतिज्ञादूषणस्य दृष्टान्तदोषापेक्षयाऽन्तरंगत्वेन तत्परित्यागेन नियामकान्तराभावेन च दृष्टान्तदोषस्यैवाशङ्कनायोगात् । न चास्य भिक्षुपादप्रसारणन्यायेन त्वदुक्तार्थ एव तात्पर्यमिति वाच्यम् । महदादिसर्जनार्थप्रवृत्तेरीश्वराधिष्टाननिबन्धनत्वानुमानस्य प्रतिकूलतर्कपराहतत्वेन तदनुमानस्यानुपपन्नत्वेनबाधचोदनाया अप्रयोगादित्येव परचातुर्यप्रदर्शनमुखेन समानन्यायतया क्षीरादिप्रवृत्तावपीश्वराधिष्ठाननिबन्धनत्वनिराकरणलाभेनार्थतः साध्यवैकल्यपरिहारसिद्धिं चाभिप्रेत्य जगत्सर्जनादिप्रवृत्तावीश्वराधिष्टाननिबन्धनत्वानुमानस्य प्रतिकूलतर्कपराहतिप्रदर्शनं प्रेक्षावत्प्रवृत्तेरित्यादिना क्रियत इति ग्रन्थयोजनाया अपि सुलभत्वात् । एवं च नासङ्गतिः । अत्रहि ग्रन्थे ईश्वराधिष्ठाननिबन्धनत्वमीश्वर प्रेक्षापूर्वकत्वमिति विवरणपूर्वकमीश्वराधिष्ठानाचेतनप्रकृतिप्रवृत्तिरित्यस्य प्रेक्षावदीश्वरस्यैव जगत्सर्गादौ प्रवृत्तिरित्यत्र पर्यवसानमित्याश्रित्येश्वरप्रवृत्तित्वं सर्गादिप्रवृत्तेः खण्डयितुं यदि सर्गावृत्तिः प्रेक्षावत ईश्वरस्य भवेत् । तर्हि स्वार्थकारुण्यपूर्विका स्यात् । यथा प्रेक्षावत्प्रवृत्तिः स्वार्थोद्देशपूर्विका कारुण्यपूर्विकाचेति नियमस्य देवदत्तादिप्रवृत्तौ दर्शनादित्यभिप्रेतप्रतिकूलतर्के व्याप्तिप्रदर्शनपूर्वकं तर्कस्य विपर्यये पर्यवसानं दर्शितम् । इष्टापत्तिपरिहारायापाद्यस्यानिष्ठता च दर्शितेत्येतावतः प्रमेयस्य प्रतिभासादिति ज्ञेयम् । प्रकृतिरचेतनाऽपि प्रयोजनाय प्रवर्ततन इत्यनुमानप्रतिपक्षभूतप्रकृतिरीश्वराधिष्टितैव प्रवर्तत इत्यनुमानेऽपि प्रकृतिप्रवृत्तिर्नेश्वराधीष्ठाना स्वार्थकारुण्यरूपप्रेक्षावत्प्रवृत्तिव्यापकशून्यत्वादिति व्यापकाभावलिङ्गकप्रत्यनुमानमेवैतद्ग्रन्थेनोक्तं भवति शिष्टं समानमित्याहुः । सङ्ख्यापरीक्षाटीकाग्रन्थोऽवलोकनीयोऽस्ति ।

एवं पूर्वोत्तरग्रन्थयोजनाऽकारि संस्मृतेः ।

गुरुपादस्य भक्त्या वै तदभावे बुधासह(?) ।

