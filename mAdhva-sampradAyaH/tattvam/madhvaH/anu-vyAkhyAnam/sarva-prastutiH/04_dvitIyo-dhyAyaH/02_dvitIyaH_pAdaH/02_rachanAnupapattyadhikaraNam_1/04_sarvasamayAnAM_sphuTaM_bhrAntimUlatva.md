+++
title = "०४ सर्वसमयानां स्फुटं भ्रान्तिमूलत्वप्रदर्शनम्"

+++


## अतो विभुः

**सर्वसमयानां स्फुटं भ्रान्तिमूलत्वप्रदर्शनम्**

**अतो विभुः**

### **सुधा**

नन्वेवं सति परस्परविरुद्धानामनेकेषां प्रामाण्यं तावन्न सम्भवति, वस्तुविकल्पापत्तेः । तथा चावश्याश्रयणीये कस्यचिदेव प्रामाण्ये अनादिकालतोऽनुवृत्तत्वादेर् अन्येष्वन्यथासिद्धौ सर्वथा कल्पनीयायाम् ‘इतरेषां चानुपलब्धेरि’त्युक्तदिशा साङ्ख्यादिसमयानाम् अप्रामाण्यं कल्पयितुं शक्यत एव; तत्कथं श्रुतिसमन्वयसिद्धेऽर्थे पुनः शङ्केति । उच्यते । योहि‘इतरेषां चानुपलब्धेरि’ति सङ्क्षेपेणोदितं न्यायं पर(परि)कल्पितेषु प्रमेयविशेषेषून्प्रेक्षितुं क्षमते, तं प्रत्येवमेतत् । यस्त्वेवं न क्षमः स यावदयं संक्षेपो न प्रपञ्च्यते तावदन्यपरित्यागे नैकग्रहणस्यानीशानः शङ्केतैव । न चैवं शास्त्रे नाधिक्रियेत । सङ्ग्रहप्रपञ्चोच्छेदप्रसङ्गात् । तदिदमुक्तं मन्द आशङ्कत इति । किमतो यद्येवमित्यत आह अत इति ।

## **अनुव्याख्यानम्**

***.... ...... ...... अतो विभुः ॥***

***भ्रान्तिमूलत्वमेतेषां पृथग्दर्शयति स्फुटम् ॥***

भ्रान्तिपदं विप्रलम्भस्याप्युपलक्षणम् । पृथक् विस्तरेण । स्फुटं सुबोधम् । तत्तत्समयोक्तार्थानामप्रामाणिकत्वं प्रमाणविरुद्धत्वं (च) प्राक् सङ्क्षेपेणास्फुटं चोक्तं, अत्र विस्तरेण स्फुटं दर्शयंस्तेषां भ्रान्त्यादिमूलत्वं ज्ञापयतीत्यर्थः । एतेन पूर्वपादेनास्य पादस्य प्रपञ्च्यप्रपञ्चकभावलक्षणा सङ्गतिः, प्रपञ्चने प्रयोजनं चोक्तं भवति । तदिदमुक्तमितरेषामित्यादि भाष्येण ।

### **शेषवाक्यार्थचन्द्रिका**

नन्वेवं श्रुत्युक्तेऽर्थेऽन्यथात्वशङ्काया न्यायप्राप्तत्वात्कथं भाष्ये ‘मन्द आशङ्कते’ इति मन्दाशङ्कात्ववर्णनम् इत्यतस्तदुपपादयितुमुक्त शङ्कानुपपत्तिमाशङ्कामुखेन दर्शयति नन्वेवमित्यादिना । अन्येषु विरोधिसमयान्तरेषु ॥ उक्तन्यायमिति । अप्रामाणिकत्वप्रमाणविरुद्धत्वरूपमित्यर्थः ॥ न चैवमिति । प्राप्तिमनालोच्य शङ्कमानस्याचिकित्सितशङ्कत्वादिति भावः ॥ सङ्ग्रहप्रपञ्चोच्छेदेति । तस्य मन्दमात्राधिकारिकत्वात्तस्य चोक्तरीत्याऽनधिकारादिति भावः ॥ तदिदमिति । तथा च मन्दपदं सार्थकमिति भावः । बौद्धसमयस्य न भ्रान्तिमूलकत्वं दर्शयितुं शक्यम् । तत्कर्तुर्बुद्धस्य भगवदवतारतया भ्रान्त्ययोगादित्यत आह भ्रान्तिपदमिति । तावताऽपि कथमनारम्भणीयत्वशङ्कापरिहार इत्यत आह तत्तदिति ॥ प्रागिति । पूर्वपाद इत्यर्थः ॥ एतेनेति । अस्य पादस्य प्रथमपादार्थत्वप्रपञ्चकत्वकथनेनेत्यर्थः । यद्यपि ‘इतरेषां चानुपलब्धेरि’ति प्रथमपादस्थाधिकरणार्थप्रपञ्चकत्वमेवास्य पादस्य, तथाऽपि प्रथमपादस्थाधिकरणार्थोऽपि प्रथमपादार्थ एव । अन्यथा तदर्थाप्रतिपादकत्वात् ‘इतरेषां चानुपलब्धेरि’त्यस्य पादान्तर्भावाभावप्रसङ्गात् । एतदेव चाभिप्रेत्यासदधिकरणे ‘प्रथमपादार्थप्रपञ्चनाद्द्वितीयस्ये’त्युक्तम् । उत्तरत्र च ‘प्राधान्याद्युक्तिविरोध(परिहार)स्य प्राथम्ये तत्प्रपञ्चात्मकत्वेन समयविरोधपरिहारस्य तदानन्तर्ये’ इति वक्ष्यतीति द्रष्टव्यम् ॥ प्रयोजनं चेति । समयान्तरपरित्यागेनैतच्छास्त्रग्रहणरूपनिःशङ्कप्रवृत्तिलक्षणमित्यर्थः । ननु स्फुटमित्युक्त्यनुरोधेन तत्तत्समयोक्तार्थानां प्रागप्रामाणिकत्वादिकमस्फुटमुक्तम् अत्र तु स्फुटमित्यर्थलाभेऽपि, पृथगित्यनेन प्राक् सङ्क्षेपेणोक्तम् अत्र तु विस्तरेणेति कथमर्थलाभस् तस्य तत्रासामर्थ्यादित्यतः ‘‘इतरेषां चानुपलब्धेरि’ति सामान्यतो निराकरणं समयानां कृतम् । विशेषतो निराकरोत्यस्मिन्पादे’’ इति भाष्ये स्पष्टमस्य प्रकारस्योक्तेस् तदनुरोधेन पृथगित्यस्यैतदर्थत्वसिद्धे र्नानुपपत्तिरिति सूचयन्नेवात्रत्यः सर्वोऽप्युपपादनप्रकारो भाष्येऽप्यनुसन्धेय इत्याह तदिदमुक्तमिति ।

### **परिमल **

अनेकेषामिति । समयानामित्यर्थः ॥ कस्यचिदेवेति । समयस्येत्यर्थः ॥ न्यायमिति । तदुक्तफलविसंवादिरूपन्यायमित्यर्थः । अनीशानो ऽसमर्थः ।

बौद्धादिमतसाधारण्यायाह भ्रान्तिपदमिति ॥ एतेनेति । ‘अतो विभुः । भ्रान्तिमूलत्वमेतेषां’ इत्यादिवाक्येनेत्यर्थः ॥ पूर्वपादेनेति । विरोधिभूताशेषस्मृतियुक्तीनां संक्षेपेण पूर्वपादेन निरस्तानामप्यत्र प्रपञ्चनेन निरासादिति भावः ॥ प्रयोजनं चेति । अल्पमतीनामपि इतरप्रहाणेन पूर्वाध्यायोक्तार्थस्यैव बुद्धौ सुदृढमवस्थानरूपप्रयोजनं चेत्यर्थः ।

### **यादुपत्यम्**

उदितन्यायमिति । अप्रामाणिकत्वरूपं प्रमाणविरुद्धत्वरूपं चेत्यर्थः । बौद्धसमयस्य न भ्रान्तिमूलत्वं दर्शयितुं शक्यम् । तत्कर्तरि भगवदवतारे बुद्धे भ्रान्तेरभावादत आह भ्रान्तिपदमिति ॥ पूर्वपादेनेति । पूर्वपादीयेनेतरेषामिति सूत्रेणेत्यर्थः ॥ प्रपञ्चनप्रयोजनमिति । मन्दाशङ्कानिवृत्तिरूपमित्यर्थ इति केचित् । वस्तुतस्तु मन्दस्याधिकारिणोऽस्मिन् शास्त्रे निश्शङ्कप्रवृत्तिरूपमित्यर्थः । उक्तं हि तत्त्वप्रकाशिकायाम् । ‘न ह्यनादिकालानुवृत्तानां प्रतीतिसुन्दराणां तेषां सामान्यतो निराकरणेऽधिकारिणो निश्शङ्का प्रवृत्तिर्भवतीति’ । एवं च ‘शङ्केतैवे’ति सुधायां निष्कम्पप्रवृत्त्यर्थमिति शेषोऽवगन्तव्यः ।

### **श्रीनिवासतीर्थीया **

अन्यथासिद्धौ प्रवाहत इत्यर्थः ॥ समन्वय सिद्धेऽर्थे पुनः शङ्केति । समन्वयेऽन्यथात्वशङ्केत्यर्थः । एवं शङ्कायाम् ॥ नाधिक्रियेतेति । प्राप्तमनालोच्येत्युक्तरीत्येति शेषः । मन्दो ऽन्यपरित्यागेनैकग्रहणस्यानीशान इत्यर्थः । ननु बौद्धसमयस्य न भ्रान्तिमूलत्वे दर्शयितुं शक्यं तत्कर्तुर्बुद्धस्य नारायणावतारत्वेन भ्रान्तिरहिततया तस्य तन्मूलकत्वासम्भवादित्यत आह भ्रान्तिपदमिति ।

### **वाक्यार्थरत्नमाला **

तदुपपादयितुमिति । मन्दाशङ्कात्वं बुध्या विविच्य तच्छब्देन परामृश्यते । उक्तशङ्का उक्तार्थेऽन्यथात्वशङ्का । अचिकित्सितापरिहारशून्या शङ्का यस्य सोऽचिकित्सितशङ्कस्तस्य भावस्तत्वं बुध्या विविच्य तस्मादित्यर्थः । एतत्प्रागुपपादितं टीकायाम् । तस्येति सङ्ग्रहप्रपञ्चस्येत्यर्थः । तस्य च मन्दस्य च । अनधिकारादिति । अनधिकाराङ्गीकारादित्यर्थः । बौद्धसमयस्य न भ्रान्तीति । भ्रान्तिमूलत्वमित्यतः परं तदितरसमयानां दर्शयितुमाशङ्क्यमपीति शेषः । बौद्धसमयातिरिक्त समयानां दर्शयितुं शक्यमपि भ्रान्तिमूलत्त्वं बौद्धसमयस्य न दर्शयितुं शक्यमिति योजना । ततश्चैतेषामिति साधारणोक्तिर्भाष्येऽनुपपन्नेति शेषः । इत्यत आहेति । इत्याशङ्कापरिहाराय बौद्धसमयसाधारण्येन भ्रान्तिमूलत्वमित्येतद्योजयतीत्यर्थः । पदमितीति । भ्रान्तिपदं न केवलं भ्रान्तिसङ्ग्राहकम् । किंतूपलक्षणया विप्रलम्भस्यापि सङ्ग्राहकमिति मूलार्थोऽतो न कश्चित्क्षुद्रोपद्रवः । तथा च भ्रान्त्यादिमूलत्वमुपदर्शयतीत्यर्थलाभात् । बौद्धसमयेविप्रलम्भमूलकत्वं दर्शयति । इतरसमयेषु तु भ्रान्तिमूलकत्वं सर्वत्र क्वचिद्विप्रलम्भमूलकत्वं च दर्शयतीत्यनुव्याख्यानयोजना ज्ञेया । उत्तरत्र चेति । वियदधिकरणीयाथाशेषेत्यनुभाष्यमूल इत्यर्थः ।





