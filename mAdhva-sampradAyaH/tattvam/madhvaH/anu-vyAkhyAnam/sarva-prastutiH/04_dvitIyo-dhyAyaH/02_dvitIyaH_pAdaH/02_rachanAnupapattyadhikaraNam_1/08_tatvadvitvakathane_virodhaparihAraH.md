+++
title = "०८ तत्वद्वित्वकथने विरोधपरिहारः"

+++


## तत्पञ्चपञ्चत्त्वविभागस्थमचेतनम्

**तत्वद्वित्वकथने विरोधपरिहारः**

**तत्पञ्चपञ्चत्त्वविभागस्थमचेतनम्**

### **सुधा**

ननु सांख्या मन्यन्ते । सङ्क्षेपतस्तत्त्वस्य चतस्रो विधाः । कश्चिदर्थः प्रकृतिरेव । कश्चिदर्थो विकृतिरेव । कश्चित्प्रकृतिविकृतिः । कश्चिदनुभयः ॥ तत्र सत्त्वरजस्तमसां साम्यावस्था प्रधानं प्रकृतिरेव । सा हि विश्वस्य कार्यस्य मूलम् । न त्वस्या मूलान्तरमस्ति । महदहङ्कारतन्मात्राः सप्तप्रकृतिविकृतयः । प्रकृतयो विकृतयश्चेति । तथा हि । महत्तत्त्वमहङ्कारस्य प्रकृतिर् विकृतिश्च मूलप्रकृतेः । एवमहङ्कारतत्त्वं तन्मात्राणामिन्द्रियाणां च प्रकृतिर् विकृतिश्च महतः । एवं पञ्चतन्मात्राणि (तत्त्वानि) भूतानामाकाशादीनां प्रकृतयो, विकृतयश्च अहङ्कारस्येति । पञ्च भूतान्येकादशेन्द्रियाणीति षोडशको गणो विकृतिरेव । यद्यपि पृथिव्यादीनामपि गोघटवृक्षादयो विकाराः, एवं तद्विकारभेदाः पयोबीजादयः, तेषां दध्यंकुरादयः । तथाऽपि गवादयो बीजादयो वा न पृथिव्यादिभ्यस्तत्त्वान्तरम् । स्थूलतेन्द्रियग्राह्यतासाम्यात् । तत्त्वोपादानत्वं च प्रकृतित्वमिह विवक्षितमिति । पुरुषस्त्वनुभयो न प्रकृतिर्नापि विकृतिः । तदेवं विस्तरतः पञ्चविंशतितत्त्वानि । यथोक्तम् । ‘मूलप्रकृतिरविकृतिर्महदाद्याः प्रकृतिविकृतयः सप्त । षोडशकस्तु विकारो न प्रकृतिर्न विकृतिः पुरुषः’ इति । तत्कथमुच्यते तत्त्वद्वयमेवाहुरिति; आह तदिति ।

## **अनुव्याख्यानम्**

***...... तत्पञ्चपञ्चत्त्वविभागस्थमचेतनम् ॥***

***चेतनं ........ ........ .....***

पञ्च च ते पञ्चतश्च (पञ्चपञ्चतः) तेषां भावः पञ्चपञ्चत्वम् । स चासौ विभागश्च । तेनोपलक्षितं तिष्ठतीति पञ्चपञ्चत्त्वविभागस्थम् । तच् चेतनमचेतनं च तत्त्वद्वयमेव; सङ्क्षेपतश् चतुर्विधम्, विस्तरतः पञ्चविंशतिप्रभेदमाहुरित्यतो न विरोधः ।

ननु चेतनमचेतनं चासङ्ख्यातं प्रत्यक्षादिप्रमाणैरुपलभमानाः कथमेवमाहुरित्यत आह तदिति ।

**अनुव्याख्यानम्**

***....... तदसङ्ख्यातं ....... .....***

तदित्युभयपरामर्शः । उपाधिक्रोडीकारेण पञ्चविंशतिप्रभेदं वदन्तोऽप्यवान्तरभेदेन तत्त्वद्वयमसङ्ख्यातमाहुरित्यर्थः ।

### **शेषवाक्यार्थचन्द्रिका**

प्रकृतिरेवेति । प्रकरोतीति व्युत्पत्त्या प्रकृतिशब्दोऽत्रोपादानपरः, विक्रियत इति व्युत्पत्त्या विकृतिशब्दश्च कार्यपरः, इति द्रष्टव्यम् । तत्र का पुनः प्रकृतिरेवेत्यत आह सत्त्वेति ॥ साम्यावस्थेति । गुणप्रधानभावपरित्यागेन त्रयाणामपि प्रधानभावेनावस्थितिरित्यर्थः । ‘कारणमस्य व्यक्तं प्रवर्तते त्रिगुणतः समुदायाच्च’ इत्यस्यां कारिकायां समुदायाच्चेत्यंशेन सृष्टिकाले सत्त्वादीनां समुदितानामेव महदादिभेदेन प्रवृत्तेरभिधानात् । गुणानां समुदायस्य च गुणप्रधानभावमन्तरेणायोगात् । गुणप्रधानभावस्य च तद्वैषम्यं विनाऽयोगात् । वैषम्यस्य चोपमर्द्योपमर्दकभावादृतेऽसम्भवात् । तद्भावस्य च ‘अन्योन्याभिभवाश्रयजननमिथुनवृत्तयश्चे’ति कारिकायामन्योन्याभिभववृत्तयश्चेत्यंशेन सत्त्वादीनां त्रयाणां मध्येऽर्थवशादुद्भूतेन सत्त्वेन रजस्तमसी अभिभूय, रजसा च सत्त्वतमसी अभिभूय, तमसा च सत्त्वरजसी अभिभूय, स्वस्वव्यापारजननेन सिद्धत्वात्, सत्त्वादावुद्भूतं बलीयः प्रधानम्, अभिभूतं च तदनुगुणतया स्थितमङ्गमित्येवं गुणप्रधानभावेनैव सर्गकाले स्थितिः । प्रलये तु नैवं गुणप्रधानभावेनावस्थानं, किन्तु प्रधानतयैवेति भावेन साम्यावस्थेत्युक्तम् । अत एव प्रधानमिति संज्ञाऽपि तदैवेत्याशयेनोक्तं प्रधानमिति । कस्मादियं प्रकृतिरेवेत्यत आह सा हीति । अनेन मूलं चासौ प्रकृतिश्चेति मूलप्रकृतिरिति विग्रहः, प्रधानस्य केवलप्रकृतित्वमुपपादयितुं च मूलपदमित्युदाहरिष्यमाणकारिकांशयोजना सूचिता भवति ॥ न त्वस्या इति । मूलान्तराभ्युपगमेऽनवस्थाप्रसङ्गात् । न चानवस्थायां प्रमाणमस्तीति भावः । कतमाः पुनः प्रकृतिविकृतयः कियन्त्यश्चेत्यपेक्षायामाह महदहङ्कारेत्यादि ।

ननु प्रकृतिविकृतित्वं विरुद्धं कथं महदादेरुच्यत इत्यतो व्यवस्थया विरोधं परिहरन्प्रकृतित्वमुपपादयति तथा हीति । अथ का विकृतिः कियती चेत्यत आह पञ्चेत्यादि ॥ षोडशक इति । षोडशसङ्ख्यापरिमितो गणः षोडशक इत्यर्थः । षोडशकस्त्विति तुशब्दोऽवधारणार्थः । स च भिन्नक्रम इत्यभिप्रेत्याह विकृतिरेवेति । न प्रकृतिरपीत्यर्थः ॥ यद्यपीति । तथा च प्रकृतिविकृतित्वान्न केवलं विकृतित्वमस्येति भावः ॥ स्थूलतेति । प्रधानमहदादिभ्यो महदहङ्कारादीनां स्थूलतातारतम्यस्येन्द्रिय ग्राह्यतातारतम्यस्य च सत्त्वात्तेभ्यस्तेषां तत्त्वान्तरत्वेऽपि पृथिव्यादीनां गोघटादीनां च स्थूलतेन्द्रियग्राह्यतयोः साम्येन तत्त्वान्तरत्वसाधकत्वस्य स्थूलतातारतम्यस्य इन्द्रियग्राह्यतातारतम्यस्य चाभावेन तदपेक्षया तत्त्वान्तरत्वाभावान्न तदुपादानतया पृथिव्यादीनां प्रकृतित्वप्राप्तिरिति भावः । माघस्तु गोघटादीनां पृथिव्यादिभ्यस् तत्त्वान्तरत्वं तथाऽपि गोघटाद्युपादानत्वमात्रेण पृथिव्यादीनां प्रकृतित्वं किन्न स्यादित्यत आह तत्त्वोपादानत्वमिति । तत्त्वान्तरोपादानत्वमित्यर्थः । कः पुनरनुभयः किञ्च तस्यानुभयत्वमित्यत आह पुरुषस्त्विति । ननु संक्षेपतस्तत्त्वस्य चातुर्विध्यं विस्तरतः पञ्चविंशतिप्रभेदत्वं साङ्ख्या मन्यन्त इत्येतत्कुतो विज्ञायत इत्यतस्तद्वाक्यादेवेति भावेन तत्पठति यथोक्तमिति ॥ पञ्चत इति । अत्र टीकायां पञ्च च ते पञ्चतश्चेति पाठः । मूलपुस्तकेषु तथैव दर्शनात् । पञ्चपरिमाणमेषां वर्गाणामित्यस्मिन्विषये वर्गेऽभिधेये तत्प्रत्ययविधानेन पञ्चदित्येव, ‘पञ्चद्दशतौ वर्गेवे’त्यनेन निपातित्वात् । पञ्चतोऽत्र पञ्चद्वर्गाः । तेषां पञ्चत्वसङ्ख्यावैशिष्ट्ये पञ्चविंशतिसंख्यालाभेन स्वरसाच्चेति द्रष्टव्यम् । पञ्च च ते पञ्च चेति तु क्वाच्चित्कः पाठः । तत्राद्यः पञ्चशब्दो द्वितीयपञ्चशब्दबोधितेषु पञ्चत्वसङ्ख्याविशिष्टेषु समुदितेष्वानीयमानोऽपौनरुक्त्याय प्रत्येकमेवान्वेतीति पञ्चविंशतितासङ्ख्यालाभ इत्यवधेयम् ॥ स चासाविति । पञ्चपञ्चत्वमिति यत्स चासौ विभागश्चेति विधेयविभागविशेषणत्वात्स इति पुल्लिङ्गमिति ध्येयम् ।

पञ्चविंशतिप्रभेदत्ववर्णनेनैवोक्तविरोधपरिहारात्, तदसङ्ख्यातत्वकथनमनर्थकमित्याशङ्क्य, प्रत्यक्षादिप्रमाणविरोधपरिहारार्थं तदित्यभिप्रेत्य, तद्विरोधशङ्कोत्तरतया तद्योजयितुं पञ्चविंशतिप्रभेदोक्त्य सम्भवशङ्कामुत्थापयति नन्विति ॥ उभयेति। चेतनाचेतनरूपोभयेत्यर्थः ।

### **परिमल **

उत्तरवाक्यमवतारयितुमाह ननु साङ्ख्या इति ॥ चतस्र इति । वक्ष्यमाणसंमतिश्लोके चातुर्विध्यस्योपलम्भादिति भावः ॥ प्रकृतिरेवेति । तत्त्वान्तरं प्रति परिणामिकारणमेवेत्यर्थः । श्लोकस्थाविकृतिशब्दार्थोक्तिरेवेति ॥ विकृतिरेवेति । न कस्यापि तत्वस्योपादानमित्येवकारार्थः । प्रकृत्यादिरूपानर्थान्दर्शयति तत्र सत्त्वेति ॥ साम्यावस्थेति । अन्योन्यमिश्रणेन विना स्वरूपेणावस्थानम् । तादृगवस्थापन्नानां तेषां नामान्तरमाह प्रधानमिति । मूलप्रकृतिरिति श्लोकस्थमूलपदार्थस्य ससंबन्धिकत्वादाह सा हीति । ‘महदाद्याः प्रकृतिविकृतयः सप्ते’तिश्लोकस्थं व्यनक्ति महदिति ॥ तन्मात्रा इति । शब्दस्पर्शरूपरसगन्धाः ॥ आकाशादीनामिति । आकाशवाय्वग्न्यप्पृथिवीनां यथाक्रमं शब्दादयः प्रकृतयो ऽहङ्कारस्य विकृतश्चेत्यर्थः । षोडशकश्च विकार इतिश्लोकस्यार्थमाह पञ्चभूतानीति । वाक्पाणिपादपायूपस्थश्रोत्रत्वक् चक्षूरसनघ्राणमनांस्येकादशेन्द्रियाणीति षोडशकः षोडश, सङ्ख्योपेतः गण इति शेषोक्तिः । प्रत्ययार्थोऽयम् । ‘पञ्चद्दशतौ वर्गे वा’ इत्यत्र वाशब्दाद्वर्गार्थे कन्प्रत्ययस्याप्युक्तेर्दशपदेन तदन्तस्यापि गृहीतत्वादिति केचिदाह । षोडशकस्त्वित्यत्र तुर् एवार्थ इति भावेनोक्तं विकृतिरेवेति । विकृतिरेवेत्येतदयुक्तमित्याशङ्कय, तुशब्दसूचितसमाधिमाह यद्यपीत्यादिना ॥ स्थूलतेति । पृथिव्यादेर्यथा स्थूलत्वम् इन्द्रियग्राह्यत्वं च तथा तेषामपि तदस्तीति गोघटादयः पृथिव्येव दध्यादयश्च पय आदय (पयोदध्यादय) एवेत्यर्थः । चरमपादार्थमाह पुरुषस्त्विति । पञ्च च ते पञ्चतश्चेति । विशेषणं विशेष्येण बहुलमिति समासः । स चेत्यस्य पञ्चपञ्चत्वपरामर्शित्वेऽपि विधेयलिङ्गापेक्षया पुन्निर्देशः ॥ उपलक्षितम् । उपलक्षणतया व्यावर्तितं ज्ञापितमिति वार्थः । तदित्येतच्चेतनमचेतनमित्यतयोर्विशेषणमिति भावेनानुवदति तच्चेतनमचेतनं चेति ।

### **यादुपत्यम्**

ॐ रचनाऽनुपपत्तेश्च नानुमानम् ॐ ॥ प्रकृतिरेवेति । अत्र प्रकरोतीति व्युत्पत्त्या प्रकृतिशब्द उपादानपरः । विकृतिशब्दश्च विक्रियत इति व्युत्पत्त्या कार्यपर इति ज्ञातव्यम् ॥ साम्यावस्थेति । गुणप्रधानभावपरित्यागेन त्रयाणामपि प्रधानभावेनैवावस्थितिरित्यर्थः । इयं हि तेषां प्रक्रिया । सृष्टिकाले हि सत्त्वादीनां मध्ये यदुद्भूतं बलीयस्तदङ्गि । अभिभूतं च तदनुगुणतया स्थितमङ्गम् । एवं हि तेषां गुणप्रधानभावे सति महदादौ कार्ये प्रवृत्तिर्भवति । इदमेव च गुणवैषम्यं नाम । प्रलये तु नोक्तरीत्या तेषां गुणप्रधानभावेनावस्थानं किन्तु प्रधानतयैवातस्तेषामियं साम्यावस्थेति गीयते । अत एव प्रधानमिति संज्ञाऽपि तदैवेति । उदाहरिष्यमाणकारिकायां मूलप्रकृतिरित्यत्र मूलपदं प्रधानस्य केवलप्रकृतित्वोपपादकमित्याशयेन प्रधानस्य केवलप्रकृतित्वमुपपादयति सा हि विश्वस्येत्यादिना ॥ मूलान्तरमस्तीति । अनवस्थाप्रसङ्गादिति भावः ॥ षोडशको गण इति । षोडशसङ्ख्यापरिमितो गणः षोडशकः । विकृतिरेवेत्यनेन कारिकायां तुशब्दोऽवधारणार्थः । स च भिन्नक्रम इति सूचितमिति ज्ञातव्यम् ॥ स्थूलतेति । प्रधानमहदहङ्कारादीनां हि स्थूलतातारतम्यमिन्द्रियग्राह्यतातारतम्यं चास्ति । अतस्तेषां तत्त्वान्तरत्वम् । नैवं गोघटादीनाम् । तेषां पृथिव्यादिभ्यस्तत्त्वान्तरत्वसाधकयोः स्थूलतेन्द्रियग्राह्यतातारतम्ययोरभावादित्यर्थः । पञ्च च ते पञ्चतश्चेति । पञ्चसङ्ख्याकाः पञ्चवर्गा इत्यर्थः । पञ्चद्दशतौ वर्गे वेत्युक्तत्वात् ।

### **श्रीनिवासतीर्थीया **

ॐ रचनानुपपत्तेश्च नानुमानम् ॐ ॥ विवक्षितमिति । पृथिव्यादीनां च भूतानां तदभावान्न प्रकृतित्वं किन्तु विकृतित्वमेवेति भावः । विभागस्थत्त्वं कथमत आह तेनेति । उपलक्षितं युक्तम् ।

### **वाक्यार्थरत्नमाला **

मूलप्रकृतिरविकृतिरित्येतत्कारिकारूपभामत्यनुसारेण प्रवृत्तं कश्चिदर्थः प्रकृतिरेवेत्यादिमूलम् । तत्र तदनुसारेणोपयुक्तमर्थं दर्शयति । प्रकरोतीति व्युत्पत्येत्यादि । प्रकरोतीति प्रकृतिः प्रधानमित्येतद्भामत्युपलक्षणमिति मत्वाह । विक्रियत इतीति । तत्रेति । मूलांशस्य तत्र केति टीकायामुपादानात्सत्वेत्येव प्रतीकमुपात्तमिति न दोषः । साङ्ख्यकारिकायाष् टीकान्तरमाश्रित्यापि मध्ये मध्येऽधिकव्युत्पादनम् । उदाहरिष्यमाणसमुदायाच्चेति कारिकांशलब्धार्थं विपरीत एव साम्यावस्थाशब्देन प्रतिपाद्योऽर्थ इत्याशयेन तमाह । गुणप्रधानभावेति । कुतो गुणप्रधानभावपरित्यागेन त्रयाणां प्राधान्येनावस्थानं साम्यावस्थेत्यतः सर्गादौ विषमावस्थानामेव गुणानां कार्यप्रवर्तकतया प्रधानत्वेन व्यवहारकाले न तेषां विषमावस्था प्रलये तेषां गुणप्रधानभावापन्नानामभावादित्यादि प्रमेयस्य परकीयकारिकातद्य्वाख्यानयोः सङ्ग्रहेण प्रतिपादितस्य सङ्ग्रहेण व्युत्पादनं कर्तुं तत्तत्कारिकांशमुपादाय तद्य्वाख्यानोक्तरीत्या तत्तल्लब्धमर्थमाह । कारणमस्त्यव्यक्तमित्यादिना प्रधानमितीत्यन्तेन । टीकान्तरं च मध्येऽनुसृतम् । तद्भावस्य चेति । उपमर्द्योपमर्दकभावस्य चेत्यर्थः । इत्यंशेन सिद्धत्वादित्युत्तरेण सम्बन्धः । अन्योन्याभिभवेति । कारिकायामन्योन्याभिभववृत्तयः । अन्योन्याश्रयवृत्तयः । अन्योन्यजननवृत्तयः । अन्योन्यमिथुनवृत्तय इत्येवं सम्बन्धानाश्रित्य योजनानां करणात्प्रकृतोपयोग्यर्थस्य च प्रथमसम्बन्धाश्रयणेन व्याख्यानलभ्यत्वादाह । अन्योन्याभिभववृत्तयश्चेत्यंशेनेति । अत्र चशब्दानुवादः कारिकानुसारात् । व्याख्येयतयोपयोगाभावात् । रजसाचेति । अर्थवशादुद्भूतेनेति वर्तते । एवं तमसाचेत्यत्रापि व्यापारजननेति । तत्प्रतिपादनेनेत्यर्थः । अंशेनोक्तविधव्यापारजननप्रतिपादनेनोपमर्द्योपमर्दकभावस्य तदंशेन सिद्धत्वादित्यर्थः । उक्तकारिकाव्याख्यानलब्धं प्रमेयविशेषं स्पष्टयन् प्रकृतमुपसंहरति । अत एवेति । सर्गादौ गुणप्रधानभावेनावस्थितगुणानां साम्यावस्थाया अयोगेन साम्यावस्थारूपप्रकृतेः सर्गादावसत्वादेव प्रलयमात्रकाले प्रधानतयैवावस्थितगुणानामेव प्रधानमिति नामेत्यर्थः । उदाहरिष्यमाणेति । मूलप्रकृतिरविकृतिरित्यादिरूपेण मूले उदाहरिष्यमाणेत्यर्थः ।

अथ का विकृतिरिति । विकृतिरेवेत्यर्थः । तथैव भामतीपाठात्प्राचीनमूले तथैव विधाकथनाच्च । षोडशसङ्ख्यापरिगणित इति पाठः । परिमित इति पाठे परिगणित इत्येवार्थः । तुशब्द इति । कारिकागत इति शेषः । एतच्च षोडशकस्त्विति पाठानुसारेण । षोडशकश्चेति चशब्दयुतपाठे तु चशब्दोऽवधारणार्थ इति योज्यम् । उदाहरिष्यमाणकारिकायोजनात्वस्य टीकायां प्रागेवोक्तत्वात् । प्रधानमहदादिभ्य इति । प्रधानापेक्षया महतः, महदपेक्षया अहंकारस्येत्येवं क्रमेणेत्यर्थः । तत्त्वान्तरेति भामत्यनुसारेण व्याचष्टे । तत्त्वान्तरेति । पञ्चदशतौ वर्गेवेत्यनेनेति । सूत्रविचारस्तु प्रपञ्चोयदीति श्रुतिविचारावसरे प्रकृत्यधिकरणे टीकायां तद्य्वाख्याने चास्मदीयेऽवधेयः । ननु पञ्चशब्दो वर्गवाची किन्तु पञ्चत्वसङ्ख्याविशिष्टवाचीति न डतिप्रत्यय प्रसङ्ग इति पञ्चेत्येव स्यादित्यतो न तथात्वं द्वितीयपञ्चशब्दस्याश्रयितुं व्यक्तं तथासति पञ्चविंशतिसङ्ख्यालाभायोगप्रसङ्गात् किंतु वर्गाभिधायित्वमेव । वर्गाणां च पञ्चत्वोक्तौ पञ्चविंशतिसङ्ख्यालाभोऽति सुलभ इत्याशयेनाह । पञ्चतोऽत्रेति । पञ्च च ते पञ्चचेति क्वाचित्क्वःपाठ इति पाठः । पञ्चचते इति तकारो लेखकागतः । मूलकोशेऽभावादयुक्तत्वाच्चेति ज्ञेयम् । अपौनरुक्तयायेति । तथाचात्र पञ्चविंशतिसङ्ख्यालाभोऽन्यथानुपपत्येति स्वारस्याभाव इत्युक्तं भवति । विधेयविभागेति । शैत्यं हि यत्सा प्रकृतिर्जलस्येत्यादाविवेति भावः । उद्दिश्यमानप्रतिनिर्दिश्यमानयोरैक्यमापादयन्ति सर्वनामानि क्रमेण तल्लिङ्गभाजि भवन्तीति कैय्यटेनाथगौरित्यत्र कः शब्दः कियत् सास्नालाङ्गूलककुदखुरविषाणार्थरूपं स शब्द इत्येतद्भाष्यव्याख्यानावसरे उक्तत्वात्कस्मैचित्कार्यायानूद्यमानभूत पञ्चपञ्चत्वस्य प्रतिपाद्यार्थप्रतिपादकविभागपदैक्यमापादयतोर्यत्तच्छब्दयोः क्रमेण पञ्चपञ्चत्वविभागलिङ्गत्वप्राप्त्या यच्छब्दस्योद्दिश्यमानपञ्चपञ्चत्वलिङ्गत्वं तच्छब्दस्य च प्रतिनिर्दिश्यमानविभागपदलिङ्गत्वमिति सिद्धेरिति भावः । अत एव तद्गुणोतताम् । स एव ब्रह्मशब्दार्थ इत्येतद्य्वुत्पादनावसरे वाक्यार्थचन्द्रिकायामेतत्कैय्यटवाक्यमेवानुसृत्योपपादनं कृतम् । तच्च तत्रैवास्माभिर्विशदीकृतमिति बोध्यम् ।





