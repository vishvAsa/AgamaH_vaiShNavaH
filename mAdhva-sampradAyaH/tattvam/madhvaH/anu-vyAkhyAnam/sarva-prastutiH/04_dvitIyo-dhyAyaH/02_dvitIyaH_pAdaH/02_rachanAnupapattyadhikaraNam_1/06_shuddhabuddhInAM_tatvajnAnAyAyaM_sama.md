+++
title = "०६ शुद्धबुद्धीनां तत्वज्ञानायायं समयपादः"

+++


## तथापि शुद्धबुद्धीनामीशानुग्रहयोगिनाम्

**शुद्धबुद्धीनां तत्वज्ञानायायं समयपादः**

**तथापि शुद्धबुद्धीनामीशानुग्रहयोगिनाम्**

### **सुधा**

यद्येवं तर्ह्येतेषां सुदृढनिरूढानां समयानां सर्वथोत्सादनस्याशक्यत्वाद्य्वर्थेयं निराकृति रित्यत आह तथाऽपीति ।

## **अनुव्याख्यानम्**

***तथापि शुद्धबुद्धीनामीशानुग्रहयोगिनाम् ॥***

***सुयुक्तयस्तमो हन्युरागमानुगताः सदा ॥***

***इति विद्यापतिः सम्यक् समयानां निराकृतिम् ॥***

***चकार ...... ..... ..... ......***

यद्यपि कुसुमया न सर्वथा समुच्छेद्यास् तथापि । तमो ऽज्ञानम् । सुयुक्तित्वस्य विवरणं सदाऽऽगमानुगता इति । प्रमाणगृहीतव्याप्त्यादियुक्तास् तत्संवादयुक्ताश्च । इति इत्येवमर्थम् ॥ एतदुक्तं भवति । न सांख्यादिसमयसमुच्छेदार्थोऽयं प्रयत्नः, येनोक्तदोषः स्यात् । किन्नाम केषाञ्चित्पुंसां तैस्तैः समयैराहिता(न)ज्ञानसंशयविपर्ययान् आगमसहिताभिर्युक्तिभिस् तत्त्वज्ञानमुत्पाद्य अपनेतुमिति ।

नन्वेतदप्ययुक्तम् । अतिनिरूढनिबिडवासनानुबद्धमनाद्यज्ञानम् इदानीमेवोत्पन्नेन तत्त्वज्ञानेनापनीयत इति । किन्तु तत्त्वज्ञानं परिभूय स्ववासनावशात्पुनरुद्भवति । प्रवर्तयति च स्वोचितं कार्यमित्यत उक्तं शुद्धबुद्धीनामिति । यथार्थज्ञानस्वभावानां मोक्षयोग्यानाम् ॥ अयं भावः । वक्ष्यते हि केचन चेतना मोक्षयोग्याः केचन नेति । तत्र नायोग्यानामज्ञानमपनेतुमयमारम्भः, किन्तु योग्यानामेव । ते च विशुद्धविज्ञानस्वभावाः । तथा च प्रमाणैरिदानीमेवोत्पन्नमपीदं मनोवृत्तिरूपं तत्त्वज्ञानमन्तरङ्गभूतेन विशुद्धस्वरूपज्ञानेनोपोद्बलितं सद् बहिरङ्गमनाद्यपि सवासनमज्ञानं समूलघातं हन्ति । स्वभावस्य सर्वतोऽपि बलवत्त्वात् । न चैवं प्रमाणवैयर्थ्यम् । स्वभावस्य बाह्यप्रयत्नसचिवस्यैव कार्यकारित्वात् । यथोक्तम् ‘विना यत्नं न हठो नापि कर्मे’ति ।

किञ्च सर्वतोऽपि बलीयानीश्वरानुग्रह इति तावत्सुप्रसिद्धम् । अस्ति चासौ मोक्षयोग्येषु (जीवेषु) अनादित इति वक्ष्यते । तथा च तत्सचिवमिदं वृत्तिज्ञानमज्ञानमतिनिरूढनिबिडवासनानुबद्धमनाद्यपि समूलकाषं कषत्येव अतो न व्यर्थेयं समयानां निराक्रियेति भावेनोक्तम् ईशानुग्रहयोगिनामिति । न चैवं तत एवाविद्यानिवृत्तिर्भविष्यति किं तत्त्वज्ञानेनेति वाच्यम् । ईश्वरानुग्रहस्य पुरुषप्रयत्नानुसारेणैव फलजननस्वाभाव्यात् । तथा चोक्तम् ‘फलप्रदो वासुदेवो ऽखिलस्ये’ति । अखिलस्य योग्यताकर्मप्रयत्नसाकल्यस्य न पुनरेकैकस्येत्यर्थः ।

### **शेषवाक्यार्थचन्द्रिका**

ननु समयनिराकरणस्य ‘तथाऽपी’त्युत्तरग्रन्थे सप्रयोजनत्वनिरूपणमनर्थकमित्याशङ्क्य निष्प्रयोजनत्वेन तदकर्तव्यताशङ्कानिरासार्थत्वात्तस्य न तदिति भावेन तच्छङ्कानिरासकतयोत्तरवाक्यं योजयितुं तन्निष्प्रयोजनत्वशङ्कामुत्थापयति यद्येवमिति । सर्वथा समयोत्सादो हि तन्निरासप्रयोजनम् । प्रयोजनान्तरानिरूपणात् । स च तेषां सुदृढनिरूढतयाऽशक्य इति न प्रयोजनं सम्भवतीत्यतो व्यर्था समयनिराकृतिरित्यर्थः ॥ तमोऽज्ञानमिति । सम्यग्ज्ञानप्रतिरूपत्वस्योभयत्र साम्याद्गौण्या वृत्त्या तमःशब्दोऽज्ञानपर इति भावः ॥ विवरणमिति । अतो न व्यर्थत्वं तस्येति भावः । अचेतनतया युक्तीनामागमानुगमनायोगात्प्रकारान्तरेण तन्निर्वक्ति प्रमाणेति । अज्ञाननिरासस्य समयनिरासप्रयोजनताया मूलारूढतासिध्द्यर्थमिति शब्दं तथा व्याचष्टे इतीत्येवमर्थमिति । ननु साङ्ख्यादिसमयोच्छेदस्याशक्यत्वेन तदुच्छेदस्य प्रयोजनत्वानुपपत्तिशङ्काया अपरिहारात्कथमनेन समयनिराकरणवैयर्थ्यशङ्कापरिहार इत्यतः, समयनिराकरणस्य प्रयोजनान्तरार्थत्वेन समयोच्छेदार्थत्वासंमतेर्नानुपपत्तिरित्याह एतदिति । ‘अपनेतुमिती’त्यत्रत्यस्येति शब्दस्यैतच्छब्देन सम्बन्धः ।

ननु कुसमयाहिताज्ञानादिनिरासकत्वमात्रवर्णनेव समयनिराकरणस्य प्रयोजनवत्त्वसिध्द्या तद्वैयर्थ्यशङ्कापरिहारसिद्धेः पुरुषाणां शुद्धबुद्धीनामिति यथार्थज्ञानस्वभावत्वादिवर्णनमनर्थकम् । न च मनोवृत्तिरूपतत्त्वज्ञानस्य स्वरूपज्ञानेनोपोद्बलितत्वप्रतिपादनार्थं तदिति वाच्यम्, तदुपोद्बलितत्ववर्णनस्य प्रकृतोपयोगादर्शनात्; इत्यतः सदागमानुगृहीतयुक्तिजन्यमनोवृत्तिरूपतत्त्वज्ञानस्य प्रागुक्तकुसमयाऽऽहिताज्ञान निवर्तकत्वसम्भवोपपादनार्थत्वान् नानर्थक्यमिति भावेन तन्निवर्तकत्वासम्भवनिवर्तकतया शुद्धबुद्धीनामिति विशेषणं योजयितुं तन्निवर्तकत्वासम्भवशङ्कामुत्थापयति नन्विति । एतदित्युक्तं प्रपञ्चयति अतिनिरूढेति । निवर्त्यनिवर्तकभावप्रयोजकप्राबल्यादेरभावान्न तत्त्वज्ञानस्याज्ञाननिवर्तकतेति दर्शयितुमतिनिरूढत्वादिनाऽज्ञानस्य प्राबल्यम्, इदानीन्तनत्वविशेषणेन च तत्त्वज्ञानस्य दौर्बल्यं निरूपितम् । न केवलं तत्त्वज्ञानस्याज्ञानापेक्षया प्राबल्यात्तेनैव तत्त्वज्ञानस्य परिभव इत्याह किन्त्विति । परिभूय स्वप्रयोजनाक्षमीकृत्य । यथार्थस्वरूपज्ञानेन वृत्तिरूपज्ञानस्योपोद्बलितताया मूलारूढतालाभाय शुद्धबुद्धीनामित्येतत्परतया व्याचष्टे यथार्थज्ञानेति ।

यथार्थज्ञानस्वभावत्वस्यासम्भावनां परिहरति मोक्षयोग्यानामिति ॥ वक्ष्यते हीति । तृतीयस्य चतुर्थे ‘विभागः शतवदि’त्यत्रेति शेषः । अयमारम्भ इति । येनोक्तदोषः स्यादिति शेषः । तेषामयथार्थज्ञानस्वभावतया तदीयमनोवृत्तिरूपतत्त्वज्ञानस्य स्वरूपभूतयथार्थज्ञानोपोद्बलितत्वासम्भवेन स्वरूपभूतानाद्यज्ञाननिवर्तकत्वासम्भवादिति भावः । कथमनाद्यज्ञानस्येदानीमेवोत्पन्नेन तत्त्वज्ञानेन निवृत्तिरित्यतो ऽनादिभूतस्यापि तस्य बहिरङ्गत्वान्निवृत्तिः । इदानीमुत्पन्नत्वेऽपि तत्त्वज्ञानस्यान्तरङ्गभूतस्वरूपज्ञानोपोद्बलितत्वान्निवर्तकत्वमिति दर्शयितुं बहिरङ्गभूतमिति, अन्तरङ्गभूतेनेति च विशेषणम् ॥ समूलघातं हन्तीति । ‘समूलाकृतजीवेषु हन्कृञ्गृह’ इत्यनेन समूलशब्दे कर्मण्युपपदे हन्तेर्णमुल्प्रत्ययः । हो हन्तेर्ञ्णिन्नेष्वि’ति हकारस्य घकारः । ‘हनस्तोऽचिण्णलोरि’ति णकारस्य तकारः । ‘अत उपधायाः’ इत्युपधावृद्धिः । ‘कषादिषु यथा विध्यनुप्रयोगः’ इति यस्माण्णमुल् तस्यैवानुप्रयोगश्चेति ज्ञेयम् । ततश्च समूलघातं हन्तीत्यस्य मूलेन सह हन्तीत्यर्थः ॥ एवमिति । स्वभावस्य सर्वतो बलवत्त्वत इत्यर्थः ॥ प्रमाणवैयर्थ्यमिति । मनोवृत्तिरूपतत्त्वज्ञानस्याज्ञाननिवर्तकत्वकल्पनवैयर्थ्यं स्वरूपज्ञानेनैवानाद्यज्ञाननिवृत्तिसम्भवादिति भावः । उक्तार्थे आचार्यसंमतिमाह यथोक्तमिति । महाभारततात्पर्यनिर्णय इति शेषः । तद्वाक्यं पठति विनेति । स्वभावापरपर्यायो हठो बाह्यप्रयत्नं विना न स्वकार्यकारी, कर्मापि तेन विना न स्वकार्यकारीत्यर्थः ।

‘तथाऽपि शुद्धबुद्धीनामि’त्यनेनैव मनोवृत्तिरूपज्ञानस्य स्वरूपभूतयथार्थज्ञानोपोद्बलितत्वकथनाद् अनाद्यज्ञाननिवर्तकत्वसमर्थनेन समयनिराकरणस्य साफल्यसिद्धेः ‘ईशानुग्रहयोगिनामि’त्यंशवैयर्थ्यमित्यतो मनोवृत्तिरूपज्ञानस्यानाद्यज्ञाननिवर्तकत्वे ईश्वरानुग्रहसचिवत्त्वरूपहेत्वन्तराभिधायकत्वान्न तदिति भावेन हेत्वन्तरपरतया तद्योजयितुमाह किञ्चेति ॥ वक्ष्यत इति । ‘विशेषानुग्रहं चे’त्यत्रेति शेषः ॥ समूलकाषं कषतीति । समूलं कषतीत्यर्थः । ‘निर्मूलसमूलयोः कष’ इति समूलशब्दे कर्मण्युपपदेकषतेणुमुल् प्रत्ययः । ‘अत उपधायाः’ इत्युपधावृद्धिः । ‘कषादिषु यथा विध्यनुप्रयोगः’ इति यस्माण्णुमुल् तस्यैवानुप्रयोगश्चेति द्रष्टव्यम् ॥ तत एवेति । ईश्वरानुग्रहादेवेत्यर्थः । अत्राप्याचार्यसंमतिमाह तथा चोक्तमिति । तात्पर्यनिर्णय एवेति शेषः । तद्वाक्यं पठति फलप्रद इति ।

ननु सर्वस्यापि फलप्रदो वासुदेव इत्यर्थप्रतिपादकस्य ‘फलप्रदो वासुदेवोऽखिलस्ये’त्यस्य प्रयत्नसापेक्षस्य हरिप्रसादस्य फलसाधनत्वमिति प्रकृतार्थाप्रतिपादकत्वान् नास्योदाहरणमत्र सङ्गतम्, इत्यतोऽस्माद्वाक्यात्पूर्ववाक्ये योग्यताकर्मप्रयत्नानामेव प्रकृतत्वादखिलस्येत्यनेन तस्यैव परामर्शे हरिप्रसादसहकृतयोग्यतादेरेव फलसाधनत्वप्रतिपादकत्वात् प्रकृतोपयोग इति भावेन, तथा सति प्रत्येकमेव योग्यतादेः फलसाधनत्वं वाच्यम् । तच्च न प्रत्येकं, फलव्यभिचारात् । दण्डादेस्तु प्रत्येकं स्वरूपयोग्यतारूपमेव कारणत्वं, न तु फलोपधानमिति न व्यभिचारः । प्रकृते च फलप्रद इति फलोपधानकारणत्वमेवाभिमतमिति योग्यतादेः प्रत्येकं फलजनकतया भवेदेव व्यभिचार इति, न विवक्षितार्थप्रतिपादकत्वमस्य, इत्यतो ऽत्राखिलस्येति भावप्रधानो निर्देशः । भावोऽपि न यः कश्चिदभिमतः, किन्नाम प्रकृतयोग्यतादिसमुदाय एव । समुदायस्य च समुदाय्यभिन्नत्वान्न समुदायहेतुत्वेऽपि योग्यतादेरहेतुत्वप्राप्तिः । ततश्च योग्यतादिसमुदायस्यैव हेतुत्वलाभान्नानुपपत्तिरिति भावेन व्याख्याति अखिलस्येति ॥ न पुनरिति । न चात्रेश्वरानुग्रहानुपादानात्, केवलेश्वरानुग्रहस्य साधनत्वालाभाद् असङ्गतमेतदिति वाच्यम् । योग्यताग्रहणेन तन्नियतेश्वरानुग्रहस्याप्यत्राभिमतत्वात् । तथा चैकैकस्येत्यस्य योग्यतामात्रस्य, तन्नियतेश्वरानुग्रहमात्रस्य, कर्ममात्रस्य, प्रयत्नमात्रस्य चेत्यर्थपर्यवसानाददोषः । ईश्वरानुग्रहस्य योग्यतानियतत्वं च ‘अस्ति चासौ मोक्षयोग्येषु जीवेष्वनादित’ इति पूर्वग्रन्थसिद्धमित्यवधेयम् ।

### **परिमल **

वक्ष्यत इति । ‘अनिष्टादिकारिणामपि च श्रुतमि’त्यधिकरणे ‘संयमने त्वनुभूयेतरेषामारोहावरोहावि’त्यादौ वैराग्यपादे मुक्त्ययोग्यानामप्युक्तेः । ज्ञानपादे च ‘असार्वत्रिकी’ति नये ‘मुक्तिहेतुज्ञाने केषाञ्चिदेवाधिकारः न सर्वेषामि’त्युक्त्या केचिन्मुक्तियोग्याः केचिन्नेति लाभात् । तथा तत्रैव ‘सर्वथापि तु त एवोभयलिङ्गात्’ ‘न चाधिकारिकमपि पतनानुमानात्तदयोगादि’त्यधिकरणयोश्च मुक्तियोग्यतदयोग्यानां च व्यक्तत्वाच्च । एतदधिकरणद्वयार्थव्याख्यानपरे(ण) ‘अनादियोग्यतां चैव कलिवाणीश्वरावधिमि’त्यादिना ‘अदृष्टाच्चेद्विशेषोऽयमनादित्वं कुतो न तदि’त्यन्तग्रन्थेन योग्यताभेदस्य प्रपञ्चनाच्चेति भावः ॥ समूलघात हन्तीति । ‘समूलाकृतजीवेषु हन्कृञ्ग्रह इति णमुल् । ‘अत उपधायाः’ इति वृद्धिः । ‘हो हन्तेरि’ति कुत्वम् । ‘हनस्त चे’ति नकारस्य तकारः । ‘कषादिषु यथाविध्यनुप्रयोगः’ यस्माद्धातोर्णमुल्कृतः स एवानुप्रयोज्य इति समूलघातं हन्तीत्युक्तम् । समूलं हन्तीत्यर्थः ॥ यथोक्तमिति । भारततात्पर्यनिर्णये द्वाविंशेऽध्याये । हठो योग्यता । हठः कर्म च द्वयं यत्नं विना न कार्यक्षममित्यर्थः ॥ इति वक्ष्य इति । ‘सर्वथापि तु त एवेऽति ज्ञानपादीयाधिकरणे विशेषानुग्रहं चेति गुणसूत्रे वक्ष्यत इत्यर्थः । ‘ृण्वे वीर उग्रमुग्रं दमायन्नन्यमन्यम्’ इत्यादिनाऽनुव्याख्याने चेति भावः ॥ समूलकाषमिति । समूलघातमिति वदयं ज्ञेयः । कषतेः ‘निमूलसमूलयोः कषः’ इति णमुल् । समूलं कषतीत्यर्थः ॥ तथाचोक्तमिति । भारततात्पर्ये । सर्वजनस्येति भ्रान्तिनिरासाय व्याचष्टे अखिलस्येति ।

### **यादुपत्यं**

वक्ष्यत इति । ‘विभागः शतवदि’त्यत्रेति शेषः ॥ यथोक्तमिति । महाभारततात्पर्यनिर्णय इति शेषः । स्वभावापरपर्यायो हठो बाह्यप्रयत्नं विना न स्वकार्यकारी । कर्मापि न तं विना स्वकार्यं करोतीत्यर्थः ॥ इति वक्ष्यत इति । विशेषानुग्रहं चेत्यत्रेति शेषः ॥ एकैकस्येति । न चात्रेश्वरानुग्रहानुपादानादसङ्गतमिदं सम्मतिकथनमिति वाच्यम् । योग्यताग्रहणेन तन्नियतेश्वरानुग्रहस्यात्राभिप्रेतत्वात् । तथा चैकस्येत्यस्य योग्यतामात्रस्य, तन्नियतेश्वरानुग्रहमात्रस्य, कर्ममात्रस्य, प्रयत्नमात्रस्य वेत्यर्थो विवक्षितः । अतो नासङ्गतिरिति द्रष्टव्यम् । ईश्वरानुग्रहस्य योग्यतानियतत्वं च ‘अस्ति चासौ मोक्षयोग्येषु जीवेष्वनादितः’ इति पूर्ववाक्ये स्पष्टम् ।

### **श्रीनिवासतीर्थीया **

न चैवमिति । स्वभावस्य सर्वतो बलवत्त्वे तेनैवाज्ञाननिवृत्त्युपपत्तौ मनोवृत्तिरूपतत्त्वज्ञानाख्यप्रमाणवैयर्थ्यं न चेत्यर्थः । ‘स्वभावाख्या योग्यता या हठाख्या’ । मूलस्य काषः कषणं नाशनं यथा स्यात्तथा कषति नाशयतीत्यर्थः । तत एव ईश्वरानुग्रहादेव ।

### **वाक्यार्थरत्नमाला **

स च तेषामिति । तेषां सुदृढनिरूढतया सचाशक्य इति सम्बन्धः । सचेत्यस्य सर्वथा समयोत्साद इत्यर्थः । अनुगमनायोगादिति । ततश्चानुगत इत्यस्य गुर्वनुगतः शिष्या इत्यादाविव तदर्थकत्वायोगेनेति शेषः । तन्निर्वक्तीत्यत्र तत्पदेनागमानुगता इत्यस्य परामर्शः । प्रकारद्वयेनेति शेषः । क्वचित्प्रत्यक्षादेरपि व्याप्त्याद्यवधारकत्वादागमपदं प्रमाणमात्रोपलक्षणमित्याशयेन मूले प्रमाणेत्युक्तम् । अत एवचागमसहिताभिरित्युत्तरमूलेऽप्यागमपदं प्रमाणमात्रपरं व्याख्येयमिति ज्ञेयम् । एतछब्देनेति । एतदुक्तं भवतीत्यत्रत्यैतछब्देनेत्यर्थः । नानर्थक्यमिति भावेनेत्यत्र यथार्थज्ञानस्वभावत्वादिवर्णनस्येति वचनव्यत्यासेनानुवर्तते । सौरालोकेन प्रदीपप्रकाशाभिभवस्थले परिभवशब्दार्थो यः क्लप्तस्तदर्थकतया परिभूयेत्येतदनूद्य व्याचष्टे । परिभूयेति । प्रमाणैरिदानीमेवेति । अत्र प्रमाणपदेन सहकारिसहकृतोभयप्रमाणसङ्ग्रहः । समूलाकृतजीवेषु हनूकृञ्ग्रह इत्यनेनेति ।

समूलाकृतजीवेषूपपदेषु कर्मवाचिषु यथासख्यंहनूकृञ्ग्रह इत्येतेभ्यो णमुल्प्रत्ययो भवतीति सूत्रार्थः ॥ होहन्तेरिति । ञितिणिति च प्रत्यये नकारे च परे हन्तेर्हस्य कुत्वं स्यादिति सूत्रार्थः । घकार इति । कवर्गचतुर्थस्यैव हकारेण सावर्ण्यादिति भावः । हनस्तोऽचिण्णलोरिति । हन्तेस्तकारोऽन्तादेशः स्याच् चिण्णल्वर्जिते ञिति णिति परत इति सूत्रार्थः । चिण्णलोरिति नकारस्य तकार इति पाठः । समूलघन्नित्यत्रत्यनकारस्य णमुल्रूपणितिपरतस्तकार इत्यर्थः । अत इति । उपधाभूताकारस्य ञिति णिति च वृद्धिर्भवतीति सूत्रार्थः । ततश्च णमुलि कारोकारलकारलोपेण मित्यवशेषाद् घातम् इति स्थितेऽनुस्वारे च घातमिति सिध्यतीति भावः । हन्तीत्यर्थ इति । सह मूलेन हननं करोतीत्यर्थः । अत्र णमुल्प्रत्ययानुप्रयुज्यमानधातुनाच यद्यप्येक एवार्थ उपस्थितो भवति । तेन भेदनिरूपितविशेणविशेष्यभावोन सम्भवतीत्याभाति । तथाप्युपपदार्थविशिष्ठो णमुल् प्रकृतेरर्थः । अनुप्रयोगार्थश्च सामान्यं ततो विशेष्यभेदसत्वात् । विशेष्यसामान्यस्योक्तः प्रकृत्यर्थो विशेषणं सम्भवति । उक्तं च शेष्याम् । नव्येन च । एकस्यापि धात्वर्थस्य निमूलादिविशेषणसम्बन्धाद्भेदे सति सामान्यविशेषाभावेन विशेषणविशेष्यभाव इतीति ज्ञेयम् । तात्पर्यनिर्णयवाक्यस्योक्तार्थपरतायाः स्पष्टमप्रतीतेस्तस्योक्तार्थोपष्टंभकता सिध्यर्थं तद्वाक्यं तथा योजयति । स्वभावापरपर्याय इति । निमूलसमूलयोः कष इति सूत्रे निर्मूलोदाहरणं तु निमूलकाषं कषतीति । निगतं मूलस्य निमूलं कषणं करोतीत्यर्थ इति शेषी । मूलेन सह समूलम् । कषणं करोतीत्यर्थः । कषहिंसायामिति धातुः । विशेषविशेष्यभावः प्राग्वदुपपाद्यः । इत्यर्थप्रतिपादकस्येति । आपाततस्तथार्थप्रतीतेरिति भावः । पूर्ववाक्य इति । स्वभावाख्या योग्यता या हठाख्येत्यादिपूर्ववाक्य इत्यर्थः । तस्यैव परामर्श इति । प्रयत्नानामिति बहुवचनोक्तानामपि प्रकृतत्वेन रूपेण परामर्शादेकवचनोपपत्तिः । प्रकृतस्य योग्यतादेरित्यर्थात् । मूलेऽखिलस्येत्यनूद्य योग्यताकर्मप्रयत्नरूपस्येत्येव वक्तव्येस साल्यस्येति धर्मप्राधान्येन व्याख्यानं निमित्तोपन्यासेन प्रवर्तयंस्तदुपपादयति । तथासति प्रत्येकमित्यादिना । फलसाधनत्वमिति । फलोपधानरूपकारणत्वं वाच्यमित्यर्थः । न च दण्डादिवत्कारणत्वं प्रकृत इत्याह । प्रकृतेचेति । प्रद इति । प्रकर्षप्रतिपादनात्फलोपधानस्यैव च प्रकर्षत्वादिति भावः । फलं प्रदातीति फलप्रद इति प्रपूर्वाद्ददातेः कर्मण्यणपवादेन प्राप्तातोऽनुपसर्गे क इति कप्रत्ययाप्राप्तेरण्ये सति आतोयुक् चिण्कृतोरिति युगागमे गोदाय इति वत्प्रदाय इति तु न भवति । प्रदोज्ञ इति प्रपूर्वाद्ददातेर्जानातेश्च कप्रत्यये अतोलोप इटिचेत्याकारलोपे गोद इतिवत्प्रद इत्येव प्राप्तेरिति ज्ञेयम् । भावप्रधान इति । भवतोऽस्मात्प्रत्ययव्यवहाराविति भावः । प्रवृत्तिनिमित्तं तत्प्रधानो लक्षणया तत्प्रतिपादक इत्यर्थः । न प्रयुज्यमानोऽपि भावप्रत्ययोह्येकयोरित्यादिवद्विवक्षितार्थप्रत्यायक इत्यर्थः । यः कश्चिदिति । गोत्वं पटुत्वं वाचकत्वमित्यादौ विद्यमानो जातिगुणक्रियादिरित्यर्थः। समुदाय एवेति । समुदाय एष्वस्तीति समुदायिन इति समुदायिषु तच्छब्दप्रवृत्तिनिमित्तं समुदायो भवत्येवेति भावः ।





