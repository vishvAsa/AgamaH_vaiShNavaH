+++
title = "०१ पुरुषोपसर्जनप्रकृतिकर्तृत्ववादापाकरणम्"

+++


## ॐ अङ्गित्वानुपपत्तेः ॐ

**ॐ अङ्गित्वानुपपत्तेः ॐ**

### **सुधा**

दूषणान्तरं च दृष्टान्ते दर्शयितुं सूत्रम् ॥ ॐ अङ्गित्वानुपपत्तेः ॐ ॥ इति । तद्य्वाचष्टे अङ्गित्वमिति ।

## **अनुव्याख्यानम्**

***॥ ॐ अङ्गित्वानुपपत्तेः ॐ ॥***

***अङ्गित्वं पुरुषस्यैव सर्वैरेवानुभूयते ॥***

***तदङ्गत्वोक्तितश्चैव स्यात्सर्वस्यापलापकः ॥***

चशब्दो दूषणान्तरसमुच्चयार्थः । एवशब्दो वक्ष्यमाणकैमुत्यस्फुटीकरणार्थः । अङ्गित्वं प्रधानत्वं शरीरं प्रतीति शेषः । तदङ्गत्वोक्तितस् तस्योपसर्जनत्वाङ्गीकारात् । स्यात् साङ्ख्य इति शेषः ।

नन्वेतत्प्रकृतविरुद्धम् । परमेश्वरस्य हि सर्वकर्तृत्वमुपपादयितुमयमारम्भः । तथा च अश्मानयनादिकार्ये जीवस्य प्राधान्योपपादनं कथं न प्रकरणविरुद्धमिति चेन्न । जीवगतस्य अमुख्यस्य कर्तृत्वस्य निरास एव यदा प्रमाणविरोधस् तदा किमु वक्तव्यं सर्वकर्तुरीश्वरस्यापलाप इत्येतत्प्रदर्शनायैव सूत्रकृता जीवस्याङ्गित्वोपपादनादित्याशयवानाह किम्विति ।

**अनुव्याख्यानम्**

***किमु सर्वेश्वरस्यास्य ह्यपलापाद्यतोऽखिलम् ॥ २२४ ॥***

अस्य सर्वकर्तृत्वेन प्रतिपिपादयिषितस्य । उत्तरसूत्रे चास्याङ्गीकारवादत्वं स्फुटीभविष्यतीति हिशब्देन सूचयति ।

कथं जीवस्य प्राधान्यनिरासादप्यतिशयेनेश्वरनिरासः प्रमाणविरुद्ध इत्यत आह यत इति ।

यतः कारणादखिलं प्रमाणं योगिप्रत्यक्षानुमानागमात्मकं सर्वकर्तारमीश्वरं प्रतिपादयति तस्मादिति पूर्वेण सम्बन्धः ॥ २२४ ॥

### **शेषवाक्यार्थचन्द्रिका**

ॐ अङ्गित्वानुपपत्तेः ॐ ॥ दूषणान्तरमिति । प्रमाणविरोधरूपमित्यर्थः ॥ दूषणसमुच्चयार्थ इति । उच्यमानस्य प्रमाणविरोधस्योक्तेन साध्यवैकल्येन सह समुच्चयार्थ इत्यर्थः । वक्ष्यमाणेति । किमु सर्वेश्वरस्येत्यादिनाऽनुपदमेव वक्ष्यमाणेत्यर्थः ।

अमुख्यस्य कर्तृत्वस्येति । कतिपयकार्यकर्तृत्वस्येत्यर्थः । कतिपयकार्यापेक्षया प्राधान्यस्येति यावत् । न तु भगवदपेक्षयाऽमुख्यकर्तृत्वस्येत्यर्थः । तस्य जीवे वास्तवत्त्वेन वक्ष्यमाणाङ्गीकारवादविरोध प्रसङ्गादित्यवधेयम् । नन्वीश्वरस्यैव कार्यमात्रं प्रति कारकान्तराप्रयोज्यत्वरूपं कर्तृत्वमिति सिद्धान्तः । तथा च न जीवस्य कतिपयकार्येऽप्युक्तरूपं कर्तृत्वमस्तीति कथं तदनङ्गीकारेऽनुभवविरोधाभिधानमित्यतो वस्तुगत्या जीवस्योक्तरूपकर्तृत्वाभावेऽप्यङ्गीकृत्य तत् तदनङ्गीकारेऽनुभवविरोधाभिधानमिति भावेनास्याङ्गीकारवादत्वे नियामकमाह उत्तरसूत्रे चेति । अस्य अङ्गित्वाभिधानस्य । उत्तरसूत्रे ईशशक्तिवियोगादित्यनेन ज्ञस्य जीवस्य कुत्रापि कार्ये स्वातन्त्र्येण शक्तिवियोगादिति जीवस्य स्वातन्त्र्याभावसमर्थनात्स्वातन्त्र्याभिधानस्य वास्तवत्त्वे तद्विरोधप्रसङ्गादङ्गीकारवादत्वमेवेति निश्चीयत इति भावः ॥२२४॥

### **परिमल **

दूषणान्तरेति । पूर्वसूत्रोक्तसाध्यवैकल्यरूपदृष्टान्तदोषेणाङ्गित्वानुभवविरोधरूपदूषणान्तरेत्यर्थः । सूत्रे चोत्तरसूत्राच्चशब्दाकर्षो वा पूर्वसूत्राद् अपिपदानुवृत्तिर्वेति भावः ॥ एवशब्द इति । चशब्दात्पर इति भावः । तदङ्गत्वोक्तित इत्यनुवादः । तस्योपदर्जनस्येत्यादि व्याख्या ॥ अमुख्यस्य कर्तृत्वस्येति । शरीरादिकं किञ्चित् प्रत्येव स्वातन्त्र्यरूपस्यैव कर्तृत्वस्येत्यर्थः । नन्वत्र जीवस्य शरीरादिकं प्रत्यङ्गित्वोपपादनं सूत्रकारस्य कैमुत्यद्योतनायाभ्युपगमवादेनैव, न तु वस्तुत इति कुतो ज्ञायत इत्यत आह उत्तरसूत्रे चेति । ज्ञशक्तिवियोगादित्यंशेन ज्ञस्य जीवस्य क्वापि शक्तिर्नेति, विप्रतिषेधाच्चे’ति सूत्रे जीवस्वातन्त्र्यस्य प्रत्यक्षादिविरुद्धत्वाद्धिताकरणादिविरुद्धत्वाच्चेति (वा) वक्ष्यमाणत्वात्तेनात्र सूत्रकारोक्तिरङ्गीकारवादेनेति ज्ञायते । अन्यथा तद्विरोधापत्तेरिति भावः ॥ पूर्वेणेति । किमु सर्वापलापकः स्यादिति सम्बन्ध इत्यर्थः॥

### **यादुपत्यम्**

ॐ पुरुषाश्मवदिति चेत्तथाऽपि ॐ ॥ अमुख्यस्य कर्तृत्वस्येति । असर्वकर्तृत्वस्येत्यर्थः । कतिपयकार्यप्राधान्यस्येति यावत् । न तु भगवदपेक्षयाऽमुख्यकर्तृत्वस्येत्यर्थः । तस्य जीवे वास्तवत्वेन वक्ष्यमाणाङ्गीकारवादविरोधप्रसङ्गात् । नन्वेवमपीश्वरस्यैव सर्वकर्तृत्वं यत्प्रतिपिपादयिषितं तद्भग्नं जीवस्यापि कतिपयकार्ये स्वातन्त्र्येण कर्तृत्वरूपाङ्गित्वस्यात्रोक्तत्वादित्यत आह उत्तरसूत्रे चेति । अस्याङ्गित्ववचनस्योत्तरसूत्रे हि ‘ज्ञशक्तिवियोगादि’त्यनेन ज्ञस्य जीवस्य कुत्रापि कार्ये स्वातन्त्र्येण शक्तिवियोगादिति जीवस्य प्राधान्याभावोऽभिधीयते । ततश्च तदविरोधायात्रोच्यमानमङ्गित्वमङ्गीकारवादेनैवेति स्फुटमवगम्यते । तदीश्वरस्यैव सर्वकर्तृत्वमुपपन्नमिति प्रसिद्ध्यर्थकेन हिशब्देन सूचयतीत्यर्थः ॥ २२४ ॥

**॥ इति पुरुषाश्माधिकरणम् ॥**

------------------------------------------------------------------------

ॐ पुरुषाश्मवदिति चेत्तथाऽपि ॐ

**॥ अथ पुरुषाश्माधिकरणम् ॥**

**पुरुषोपसर्जनप्रकृतिकर्तृत्ववादापाकरणम्**

**ॐ पुरुषाश्मवदिति चेत्तथाऽपि ॐ**

### **सुधा**

ॐ पुरुषाश्मवदिति चेत्तथापि ॐ ॥ अ(त्रानीश्व)त्र निरीश्वरसाङ्ख्यैकदेशिनां पुरुषोप सर्जनप्रकृतिकर्तृकत्ववादिनां मतमपाक्रियते । नन्वेवं तर्हि तदनन्तरमेवेदमारम्भणीयम् । सत्यम् । तथाऽप्यभ्यधिकाशङ्कानुसारेणेयमुक्तिः । तथा हि । परमचेतनस्य भगवत एव सर्वकर्तृत्वं प्रागुक्तम् । तस्य केवलप्रकृतिकर्तृकत्ववादः साक्षाद्विरोधीति प्रथममपाकृतः । तत्र मा भूत्केवलस्याचेतनस्य प्रधानस्य जगत्कर्तृत्वम् । ईश्वरानुगृहीतस्य तु भविष्यतीत्याशङ्का द्वितीयाधिकरणे (निरस्ता) निराकृता । मा भूदचेतनस्य कर्तृत्वं किन्तु शरीरस्यैव चैतन्याश्रयस्य कर्तृंत्वमस्त्वित्याशङ्क्य शरीरस्य चैतन्याश्रयताऽयोगात् पुनस्तदवस्थः कर्तृत्वायोग इति तृतीयेऽभिहितम् । इदानीं तु केवलस्याचेतनस्य कर्तृत्वायोगेऽपि चेतनसन्निधानेन तदुपपत्तेः किमीश्वरे(णेत्या)णेत्येषा शङ्का निराक्रियते ।

### **शेषवाक्यार्थचन्द्रिका**

॥ ॐ पुरुषाश्मवदिति चेत्तथाऽपि ॐ ॥ ननु सन्निधानादित्युत्तरभाष्यमनर्थकम् । न चेदं पुरुषाश्मवदिति सूत्रव्याख्यानमिति वाच्यम् । अधिकरणारम्भसमर्थनाय तत्प्रतिपाद्यस्य तदानन्तर्यक्रमनिमित्तस्य चावश्यकतया तदुभयमनभिधाय प्रथमत एव सूत्रव्याख्यानमात्रस्यासङ्गतत्वादित्यतस् तत्प्रतिपाद्यस्य भाष्य एवोक्तेः क्रममिमित्तस्य च स्पष्टत्वेन शिष्यैरेवोहितुं शक्यत्वाद्युक्तं तदुभयमनभिधायैव भाष्यकारीयं सूत्रव्याख्यानकरणमित्यभिप्रेत्य भाष्यानुरोधेन स्वयं प्रतिपाद्यमर्थं तावद्दर्शयति अत्रेति । इदानीमानन्तर्यक्रमे निमित्तं वक्तुं तदनुपपत्तिशङ्कामुत्थापयति नन्विति । एवं तर्हि निरीश्वरसाङ्ख्यैकदेशमतनिराकरणे । तदनन्तरमेव निरीश्वरसाङ्ख्यमतनिराकरणानन्तरमेव । गुणभूतेश्वरानुगृहीतप्रधानकर्तृत्वापेक्षया निरीश्वरस्यास्य मतस्यातिविरोधित्वादिति भावः ॥ साक्षाद्विरोधीति । स्वतन्त्रचेतनरूपविशेष्यस्यैवानङ्गीकारेणात्यन्तविरोधित्वादित्यर्थः ॥ ईश्वरानुगृहीतस्य तु भविष्यति इति । अत्रैव पक्षे ‘न ऋत’ इत्यादिश्रुतेर्गुणभूतेश्वरविषयत्वसम्भवेन व्यतिरेकानवस्थितेरिति प्रथमाधिकरणोक्तदोषो नेत्याक्षेपेण पूर्वपक्षप्रवृत्तिसम्भवादिति भावः ॥ अचेतनस्येति । केवलस्येश्वरगुणकस्य चेति शेषः ॥ शरीरस्यैवेति । ईश्वरश्च न शरीरमिति भावः । उपलक्षणमेतत् । श्रुत्यनुमानाभ्यां केवलस्येश्वरगुणकस्य वा जडस्य न कर्तृत्वनिरासो युक्तः । तयोरप्रमाणत्वादिति पूर्वाक्षेपेण प्रवृत्तेश्चेत्यपि द्रष्टव्यम् । केवलस्याचेतनस्येत्युपलक्षणम् । ईश्वरगुणकस्य तस्य, चैतन्याश्रयस्य शरीरस्येत्यपि द्रष्टव्यम् । चेतनसन्निधानेनेति । जीवसन्निधानेनेत्यर्थः । तदधिष्ठितत्वेनेति यावत् । जीवसहितस्य प्रधानस्य कर्तृत्वमपि जीवस्योपसर्जनत्वप्राधान्याभ्यां द्वेधा भवति । तत्र चेतनस्याचेतनं प्रत्युपसर्जनत्वरूपस्याऽऽद्यस्य द्वितीयापेक्षयाऽतिविरुद्धत्वादत्र निरास इति भावः ।

### **परिमल **

ॐ पुरुषाश्मवदिति चेत्तथापि ॐ । शङ्कोत्थापनायापौनरुक्त्याय च प्रतिपाद्यमाह अ(त्र निरीश्व)त्रानीश्वरेति ॥ पुरुषेति ॥ जीवोपसर्जनेत्यर्थः ॥ तदनन्तरमिति । अन्यत्राभावाच्चेत्यतः प्रागित्यर्थः ॥ प्रागुक्तमिति । पूर्वाध्याये जन्माद्यस्येत्यत्रोक्तमित्यर्थः ॥ प्रथममिति । रचनेत्यत्रेत्यर्थः ॥ तृतीय इति । अधिकरण इत्यनुवृत्तिः ।

### **वाक्यार्थरत्नमाला **

पुरुषाष्माधिकरणम् ॥ ॐ पुरुषाश्मवदिति चेत्तथापि ॐ ॥ तदानन्तर्यक्रमेति । एतदधिकरणस्य यदानन्तर्यपूर्वाधिकरणापेक्षया तत्क्रमेत्यर्थः । एकदेशिमतनिराकरण इति । निराकरणार्थत्व इत्यर्थः । निरीश्वरसाङ्ख्यमतेति पाठः । तदनन्तरमेवारम्भणीयत्वे मूलसूत्रहेतुमाह । गुणभूतेति । यदा सेश्वरसाङ्ख्यमतापेक्षयास्याधिकरणस्य पूर्वत्वं तदा वक्ष्यमाणप्रकारेण बद्धक्रमचार्वाधिकरणापेक्षयापि पूर्वत्वं किंमित्याशयः । अधिकाशङ्केति । तत्क्रमेति योज्यम् । प्रधानकर्तुत्वपक्षापेक्षयेति पक्षशब्दयुक्तपाठः पक्षपदाभावो लेखकागतः । मूलकोशे पक्षापेक्षयेत्युक्तेः । स्वतन्त्रचेतनेति । स्वतन्त्रचेतनस्य सर्ववैशिष्ट्यरूपविशिष्टान्तर्गतविशेष्यस्येति योजना । अत्रैव पक्षे ‘‘न ऋत’’ इत्यादि । अनेनान्यत्रेत्यस्यैवाधिकरणस्य प्रथमाधिकरणानन्तर्यं युक्तमित्युक्तं भवति । ईश्वरश्च नेति पाठः । श्रुत्यनुमानाभ्यामिति । अनेन पूर्वाधिकरणद्वयानन्तर्ययुक्तमस्येत्युक्तं भवति । एवमुत्तरत्रापि सन्निधानं नानुग्रह इति प्रतीतिनिरासायाह । तदधिष्ठितत्वेनेति । जीवसहितस्येति । अनेन चेतनसन्निधानं पदार्थ उक्तो भवति । अचेतनं प्रधानरूपमिति चोक्तं भवति । प्राधान्याभ्यामिति पाठः । द्वेधेत्याद्युक्तयोत्तराधिकरणस्यापि जीवसहित प्रधानकर्तृतानिरासकत्वात्सांकर्यमिति शङ्का निराकृता भवति । मूले शङ्का निराक्रियत इत्यनन्तरम् इतिशब्दः पूरणीयः । उक्तिरिति पूर्वेणान्वयः ।

