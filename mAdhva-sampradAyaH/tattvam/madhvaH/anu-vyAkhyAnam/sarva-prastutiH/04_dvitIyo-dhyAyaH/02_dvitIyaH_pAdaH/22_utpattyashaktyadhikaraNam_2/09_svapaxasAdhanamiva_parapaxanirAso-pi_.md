+++
title = "०९ स्वपक्षसाधनमिव परपक्षनिरासोऽपि मुमुक्षुणा अवश्यं विधेयः"

+++


## अन्धन्तमः प्रविशन्ति ये त्वविद्यामुपासते

**स्वपक्षसाधनमिव परपक्षनिरासोऽपि मुमुक्षुणा अवश्यं विधेयः**

**अन्धन्तमः प्रविशन्ति ये त्वविद्यामुपासते**

### **सुधा**

स्यदेतत् । ‘न निगृह्य कथां कुर्यादि’त्यादिस्मृतिनिषिद्धं परनिराकरणमिदं न कार्यमेव । तत्कुतः साङ्ख्यादिनिराकरणं कृतमिति चेन्न । अस्य निषेधस्य सद्विषयत्वात् । कुतः सङ्कोच इति चेत् । श्रुतिस्मृत्योः श्रुतेर्बलवत्त्वात् । श्रुतौ च परनिराकरणस्य कर्तव्यतया अवगतत्वादित्याशयवान् ‘अन्धन्तमः प्रविशन्ति येऽविद्यामुपासते । ततो भूय इव ते तमो य उविद्यायां रताः ॥ विद्यां चाविद्यां च यस्तद्वेदोभयं सह । अविद्यया मृत्युं तीर्त्वा विद्ययाऽमृतमश्नुते’ इति मन्त्रद्वयमर्थतोऽनुवदति अन्धमिति ।

## **अनुव्याख्यानम्**

***अन्धन्तमः प्रविशन्ति ये त्वविद्यामुपासते ॥***

***ततो भूय इवायान्ति एतस्या नैव निन्दकाः ॥***

***ततो विद्यामविद्यां च यो जानात्युभयं सह ॥***

***दोषज्ञानादतीत्यैतां विद्ययाऽमृतमश्नुते ॥ २२१२ ॥***

इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रानुव्याख्याने द्वितीयाध्यायस्य द्वितीयः पादः ॥ २२ ॥

अविद्याम् अविद्याकल्पितमविद्यमानार्थम् । आयान्ति तमः । इवशब्दः किञ्चिदर्थः । उशब्दोऽवधारणार्थः । ये केवलं विद्यायामेव रता इत्युक्त्या लब्धस्यार्थस्य कथनम् एतस्या नैव निन्दका इति । अन्यथा विद्ययाऽमृतमश्नुत इत्यनेन विरोधः स्यात् । ततो ऽविद्यानिराकरणाभावे दोषसद्भावात् । सहेति समुच्चयनियमं द्योतयति । दोषज्ञानादतीत्यैताम् इत्यनेन अविद्यया दुष्टत्वेन ज्ञातया मृत्युं तामेवाविद्यां तत्कार्यं दुःखादिकं चातीत्य तीर्त्वा इत्यर्थो ज्ञायते ।

यद्यपि तत्त्वज्ञानं न स्वपक्षप्रमाणमात्रेण भवति, यावत्परपक्षप्रमाणं न निराक्रियते । सत्प्रतिपक्षस्य प्रमाणस्य निर्णयानङ्गत्वात् । अतस्तत्त्वज्ञानं कामयमानेनावश्यं स्वपक्षसाधनमिव परपक्षनिरासोऽपि विधेय एवेत्युपपत्तिसिद्धोऽयमर्थः । तथाऽप्यागमावष्टम्भेन प्रत्यवतिष्ठमानस्तथैव बोधनीय इत्याशयवता मन्त्रावुदाहृताविति सर्वमनवद्यम् ॥ २२१२ ॥

इति श्रीमत्पूर्णप्रमतिभगवत्पादसुकृतेरनुव्याख्यानस्य प्रगुणजयतीर्थाख्ययतिना ।

कृतायां टीकायां विषमपदवाक्यार्थविवृतौ द्वितीयेऽध्यायेऽयं समयचरणः पर्यवसितः ॥ २२ ॥

### **शेषवाक्यार्थचन्द्रिका**

श्रुतेर्बलवत्त्वादिति । ‘विरोधे त्वनपेक्षं स्यादसति ह्यनुमानमि’ति न्यायादिति भावः । अविद्याया उपास्यत्वानुपपत्तेर्विषयिवाचकमविद्यापदं तद्विषयस्यान्यथाकारस्य लक्षकमित्यभिप्रेत्याविद्यापदं व्याचष्टे अविद्यामविद्याकल्पितमित्यदिना ॥ किञ्चिदर्थ इति । ‘ततो भूय इव व्यक्तमि’ति तद्भाव्यानुरोधाव्द्यक्तत्वार्थक इत्यर्थः । उशब्दस्य विद्यायामित्यनेन सम्बन्ध इत्यभिप्रेत्याह विद्यायामेवेति । यथार्थज्ञान एवेत्यर्थः । उक्त्या लब्धस्येति । विद्यायां यथार्थज्ञान एव रता इत्यनेन न त्वन्यथाज्ञानिनिन्दां कुर्वन्तीत्यस्यार्थतो लब्धत्वादिति भावः ॥ कथनमिति । ततश्च ‘एतस्य नैव निन्दका’ इति भाष्यांशस्य पदार्थकथनरूपत्वाभावेऽपि तदार्थिकार्थकथनरूपत्वात्पूर्वोक्तमर्थतः श्रुत्यनुवादित्वमक्षतमिति भावः । पदार्थमनभिधाय लब्धार्थस्यैव कथने को हेतुरित्यत आह अन्यथेति । लब्धार्थाकथन इत्यर्थः ॥ विरोधः स्यदिति । अत्र ततो भूय एव ते तम इत्यनेन विद्याया एवाधिकतमः प्राप्तिफलकत्वप्राप्तेरिति भावः । लब्धार्थकथने त्वन्यथाज्ञान्यनिन्दाया एवाधिकतमःप्राप्तिफलकत्वप्राप्तावपि मोक्षफलकतया वाक्यशेषावधारितविद्यायास्तदप्राप्तेर्न विरोध इति हृदयम् ॥ दोषेति । अधिकतमः प्राप्तिलक्षणेत्यर्थः ॥ समुच्चयनियममिति । मोक्षफलस्यांशत उभयसाध्यत्वमित्यर्थः । दोषज्ञानादतीत्यैतामित्यनेनाविद्याया दुष्टत्वेन ज्ञानादविद्यातरणमात्रं भवतीत्युच्यते । तद् दुःखाज्ञानादि रूपमृत्युतरणसाधनत्वप्रतिपादकतद्भाष्योदाहृतप्रमाणविरुद्धमित्यतस् तत्प्रमाणानुरोधेन दोषज्ञानादतीत्यैतामित्येतव्द्याचष्टे अविद्येति ॥ अयमर्थ इति । स्मृतेः सद्विषयत्वेन सङ्कोचकर्तव्यतारूपोऽर्थ इत्यर्थः ॥ आगमावष्टम्भेनेति । ‘न निगृह्य कथां कुर्यादि’ति स्मृत्यवष्टम्भेनेत्यर्थः ॥ तथैवेति । आगमावष्टम्भेनेत्यर्थः ॥ २२१२ ॥

यद्विद्याधीशगुरोः शुश्रूषाऽन्या न रोचते तस्मात् ॥

अस्त्वेषा भक्तियुक्ता श्रीविद्याधीशपादयोः सेवा ॥ १ ॥

इति श्रीमत्पदवाक्यप्रमाणविदामग्रेसराणां श्रीमत्सकलविद्वच्चक्रचूडामणीनां श्रीमद्विद्याधीशतीर्थपूज्यपादानां निजशिष्यस्य केशवस्य कृतौ श्रीमद्गुरुराजोपदिष्टमार्गानुवर्तिन्यां श्रीमन्नयायसुधाविषमपदवाक्यार्थविवृतौ शेषवाक्यार्थचन्द्रिकायां द्वितीयाध्यायस्य द्वितीयपादः समाप्तः ॥ २२ ॥

### **परिमल **

श्रुतिस्मृत्योरिति । श्रुतिस्मृत्योर्मध्य इत्यर्थः । अविद्याकल्पितमित्यस्य विवरणमविद्यमानार्थमिति । आयान्तीति मूलानुवाद तम इति शेषोक्तिः ॥ इवशब्द इति । श्रुतिगत इति ज्ञेयम् । किञ्चिदित्यर्थ इत्युक्तं तदाह केवलमिति ॥ अन्यथेति । एवमर्थाननुवर्णने विद्यारतेरनर्थवर्णन इत्यर्थः । तत इति मूलपदानुवादः । अविद्येत्यादि व्याख्या ॥ उपपत्तिसिद्ध इति । तत्वनिर्णयान्यथानुपपत्तिसिद्धोयमर्थः । परपक्षनिरासो विधेय इत्येवार्थः ॥ आगमेति । ‘न निगृह्य कथां कुर्यादि’त्यागमावष्टम्भेनेत्यर्थः ॥ तथैवेति । आगमावष्टम्भेनैव बेधनीय इत्यर्थः ॥ २२१२ ॥

इति श्रीमदानन्दतीर्थभगवत्पादविरचितब्रह्मसूत्रानुव्याख्यानटीकाया न्यायसुधायाष् टिप्पण्यां परिमाख्यायां द्वितीयाध्यायस्य द्वितीयः पादः ॥ २२ ॥

### **यादुपत्यम्**

अविद्याया उपास्यत्वाभावादाह अविद्याकल्पितमिति । एवं विद्याशब्दोऽपि तद्विषयीभूतयथाविस्थितहरिसर्वोत्तमत्वादिपरो ज्ञातव्यः ॥ अन्यथेति । लब्धार्थाप्रदर्शन इत्यर्थः ॥ उपपत्तिसिद्धोऽयमिति । स्मृतेः सद्विषयत्वेन सङ्कोचः कर्तव्य इत्ययमर्थ इत्यर्थः ॥ २२१२ ॥

वेदेशगुरुसच्छिक्षाशाणे निशितया धिया ॥

विचार्याभिहितोऽर्थोऽत्र तेन तुष्यन्तु सज्जनाः ॥

इति श्रीमद्वेदेशतीर्थपूज्यपादशिष्ययदुपतिना विरचितायां सुधाटिप्पण्यां

द्वितीयाध्यायस्य द्वितीयः पादः ॥ २२ ॥

### **श्रीनिवासतीर्थीया **

कृतं सूत्रकारेण ॥ सद्विषयत्वदिति । सज्जनान्निगृह्य बलात्कारेण निर्बन्धं कृत्वा तैः सह कथां न कुर्यादित्यर्थः ॥ इवशब्दः किञ्चिदर्थ इति । किञ्चिद्भूय इत्यर्थः । नन्वविद्यमानोपासकापेक्षया विद्यायामेव रतानामन्यथोपासकनिन्दाऽकर्तॄणामधिकं तमः कुतः । तदपेक्षयैषां दोषित्वाभावादिति चेदुच्यते । विद्यायां रतत्वप्राप्त्याऽन्यथोपासकानामवश्यं निन्द्यत्वं ज्ञातमस्तीति प्राप्तम् । ज्ञात्वाऽपि निन्दाया अकरणे तदपेक्षया महान्दोषः । यथा सन्ध्यादेः कर्तव्यत्वविधिः शूद्रैः परित्यक्तश्चेन्न तेषां तेन दोषः । तान्प्रति तद्विधेरप्राप्तत्वात् । ब्राह्मणैस्तु परित्यक्तश्चेत्तदपेक्षया भूयान्दोषो भवति । तान्प्रति तद्विधेः प्राप्तत्वेन प्राप्तपरित्यागित्वादिति भावः । यथोक्तं बृहदारण्यकभाष्ये एतच्छति व्याख्यानसमये सप्तमाध्याये । ‘अप्राप्तत्यागिनः प्राप्तनिष्ठाहीनो हि दोषवानि’त्यादि ॥ अन्यथेति । ‘य उ विद्यायारता’ इत्यस्य एतस्या नैव निन्दका’ इति लब्धार्थाकथने, ये विद्यायामेव रतास्ते ततो भूय इव तमो विशन्तीत्येवार्थकथने, विद्याया अमृतसाधनत्वोक्तिविरोध; स्यात् । अतो ‘विद्यायामेव रता’ इत्यस्य एतस्या अविद्याया नैव निन्दका इत्येव लब्धोऽर्थो वर्णनीय इत्यर्थः । ननूभयमित्यनेनैव विद्याऽविद्यासमुच्चयस्य लब्धत्वात्सहेति व्यर्थमत आह सहेतीति । अयमर्थः । ‘न निगृह्येति’ स्मृतेः सद्विषयकत्वेन सङ्कोचरूपोऽर्थम् इत्यर्थः । तथा च तत्त्वज्ञानस्य स्वपक्षसाधनेन तद्विराधिभूतपरपक्षनिराकरणेन च जायमानत्वात् । सतां परत्वाभावात्तैः साकं कथां कृत्वा तन्निरासः किमिति कार्यः, अतो ये विरोधिनस्तत्पक्ष एव बलान्निराकार्यो ऽन्यथा तत्त्वज्ञानानुपपत्तेरित्युपपत्त्योक्तरूपः सङ्कोचः कार्य इति सिद्धत्वान्मन्त्रद्वयोदाहरणं व्यर्थमिति भावः । आगमेति । ‘न निगृह्य कथां कुर्यादि’त्यागम इत्यर्थः । प्रत्यवतिष्ठमानः । स्यादेतदित्यादिना शङ्कमानः । तथैव आगमावष्टम्भेनैव बोधनीय इत्यर्थ इत्यशेषमनवद्यम् ॥ २२१२ ॥

इति श्रीमद्यदुपत्याचार्यपूज्यपादाराधकेन श्रीनिवासेन विरचिते टीकाऽगृहीतसुधावाक्यार्थविवरणे द्वितीयाध्यायस्य द्वितीयः पादः ॥ २२ ॥

**॥ इति द्वितीयाध्यायस्य द्वितीयः पादः ॥**

