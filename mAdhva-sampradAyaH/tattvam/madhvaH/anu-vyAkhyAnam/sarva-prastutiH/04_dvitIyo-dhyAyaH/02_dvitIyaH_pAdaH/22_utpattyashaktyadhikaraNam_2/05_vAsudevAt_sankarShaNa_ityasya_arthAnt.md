+++
title = "०५ वासुदेवात् सङ्कर्षण इत्यस्य अर्थान्तरम्"

+++


## जीवाभिमानिशेषस्य नाम्ना सङ्कर्षणस्य तु

**वासुदेवात् सङ्कर्षण इत्यस्य अर्थान्तरम्**

**जीवाभिमानिशेषस्य नाम्ना सङ्कर्षणस्य तु**

### **सुधा**

एवं जीवादिपदानां यथाश्रुतार्थाभ्युपगमेन सूत्रद्वयारोपितदोषपरिहारोऽ(वि)भिहितः । इदानीं वासुदेवात्सङ्कर्षणो नाम जीवो जायत इत्यादिवाक्यस्य परकल्पितादर्थादर्थान्तरमाह जीवेति ।

## **अनुव्याख्यानम्**

***जीवाभिमानिशेषस्य नाम्ना सङ्कर्षणस्य तु ।***

***वासुदेवाज्जनिः प्रोक्ता प्रद्युम्नस्य ततस्तथा ।***

***मनोभिमनिनः कामस्यैवं .......***

जीवशब्दस्य प्रवृत्तिनिमित्तमुपपादयितुं जीवाभिमानीत्युक्तम् । सङ्कर्षणस्य भगवतो जनेरभावात्तद्य्वुदासाय नाम्ना सङ्कर्षणस्य शेषस्येत्युक्तम् । प्रोक्ता वासुदेवादित्यादिना वाक्येन । ततः सङ्कर्षणात् । तथाशब्दः समुच्चये । जनिः प्रोक्तेत्यर्थः । मनोभिमानिनः कामस्येत्यस्य पूर्ववदेव प्रयोजनम् । एवंशब्देन प्रद्युम्नादनिरुद्धसंज्ञकोऽहङ्कारो जायत इत्यत्राप्युक्तव्याख्यानन्यायमतिदिशति । प्रद्युम्नादहङ्काराभिमानिनः कामपुत्रस्यानिरुद्धस्य जनिः प्रोक्तेति ।

### **शेषवाक्यार्थचन्द्रिका**

पूर्ववदेवेति । जीवाभिमानीत्यत्र जीवशब्दप्रवृत्तिनिमित्तोपपादनमिव मनोभिमानिन इत्यत्रापि मनःशब्दप्रवृत्तिनिमित्तोपपादनमेव प्रयोजनमित्यर्थः ।

### **परिमल **

पूर्ववदेव प्रयोजनमिति । मनःपदप्रवृत्तिनिमित्तोपपादनरूपं प्रयोजनं ध्येयम् । अभिमानिनो जीवाद्यभिमन्यमानं प्रति स्वमिभावात्तदधीनत्वादर्थवदि’त्यत्रोक्तदिशा स्वातन्त्र्यरूपनिमित्तं तत्पदवृत्तौ सिद्धमिति भावः । अतिदिशतीत्येतद्दर्शयति प्रद्युम्नादितिः ।

### **यादुपत्यम्**

पूर्ववदेवेति । मनःशब्दप्रवृत्त्युपपादनमेव प्रयोजनमित्यर्थः ।

### **श्रीनिवासतीर्थीया **

जीवपदस्य प्रसिद्धो जीव एव यथाश्रुतार्थः । आदिपदेन जायत इत्यस्य स्वरूपेणोत्पत्तिरेव यथाश्रुतोऽर्थः । आदिपदेन जायत इत्यस्य स्वरूपेणोत्पत्तिरेव यथाश्रुतोऽर्थः ॥ सूत्रद्वयेति । ‘उत्पत्त्यसम्भवात्’ ‘न च कर्तुः करणमि’ति सूत्रद्वयेन वासुदेवात्सङ्कर्षणो नाम जीवो जायत इति पञ्चरात्रवाक्ये यः परेणारोपितो दोषोऽप्रामाण्यरूप उक्तस्तत्परिहारो भगवत्पादैः ‘अत्र दोषः क’ इत्यादिनाऽभिहित इत्यर्थः ॥ पूर्ववदेवेति । कामे मनःशब्दप्रवृत्तिमुपपादयितुं मनोभिमानिन इत्युक्तम् । अभिमानिन्येवाभिमन्यमानशब्दस्य मुख्यतः प्रवृत्तेः । प्रद्युम्नसंज्ञकस्य भगवतो जनेरभावात् कामस्येत्युक्तमित्येवमभिमानिकामशब्दयोः प्रयोजनं जीवाभिमानीत्युक्तरीत्या द्रष्टव्यम् ।

------------------------------------------------------------------------

साक्षाद्धरेः क्वचित्

**साक्षाद्धरेः क्वचित्**

### **सुधा**

नन्वेवमप्युत्पत्त्यसम्भवदोषस्तदवस्थः शेषादीनामपि जीवत्वादिति । मैवम् । न ह्यत्र सङ्कर्षणादीनामुत्पत्तिरुच्यते । किन्तु जायत इति जनिरुच्यते । जनिश्च प्रादुर्भावः । जनी प्रादुर्भाव इति पठन्ति । प्रादुर्भावश्च शरीरोत्पत्तौ जीवस्य सुप्रसिद्धः । तदिदमुक्तं जनिः प्रोक्तेति । अत एव पूर्वोऽभ्युपगमवादः । अर्थान्तरमप्याह साक्षादिति ।

## **अनुव्याख्यानम्**

***...... ...... साक्षाद्धरेः क्वचित् ॥***

***सङ्कर्षणादिनाम्नैव नित्याचिन्त्योरुशक्तितः ॥***

***व्यूह उक्तो ............. ..........***

शेषादयोऽपि (हि) भगवदंशत्वाद्धरित्वेनोच्यन्ते । तद्व्युदासाय साक्षादित्युक्तम् । साक्षाद्धरेरेव सङ्कर्षणादिनाम्ना व्यूह उक्त इत्यन्वयः । नन्वत्रोक्तं तदप्रतिषेधो हरेरुत्पत्त्यभावादित्यत उक्तं व्यूहो विभाग एवोक्तो न तूत्पत्तिरिति । यदप्युक्तं किमेतेऽन्योन्यं भिन्ना उत नेति । तस्योत्तरं हरेर् एकस्यैवेति । नन्वेवं तर्हि निरतिशयत्वात्कथं स्वस्मादेव स्वस्य विभाग इत्यत उक्तं नित्येति । किन्नाम दुर्विभाव्यं भगवति यत्प्रमितमित्यर्थः ।

यदप्युक्तं नैवेते भगवद्व्यूहाश्चतुःसङ्ख्यायामेव परिनिष्ठिता अनन्त्वादिति । तत्रोत्तरं क्वचिदिति । कालविशेषे प्रयोजनविशेषे चेत्यर्थः । अनभिज्ञो भवान्भागवतसम्प्रदायस्य । आदिकाले हि भगवान्नारायणो निजमुक्तिपदप्रदानाद्यर्थं वासुदेवादिचतुर्व्यूहो बभूव । ततः कालान्तरे प्रयोजनान्तरार्थं दशद्वादशादिव्यूहो जातः । सेयं शुद्धसृष्टिरिति प्राञ्चरात्रिकैरभिधीयते । तदपेक्षया चतुर्व्यूहवर्णनं कथं नामानुपपन्नमिति ॥ एवमधिकारिविशेषाराधनार्थमियमुक्तिर्युक्तैव । यथोक्तम् ‘एकमूर्तिश्चतुमूर्तिरथवा पञ्चमूर्तिकः । द्वादशादिप्रभेदो वा पूज्यते सज्जनैर्हरिरि’ति ।

### **शेषवाक्यार्थचन्द्रिका**

नन्वेवं जीवाद्यभिमानितया जीवादिशब्दवाच्यानां शेषादीनामेव वासुदेवादिभ्यः प्रादुर्भावरूपजनिमात्रस्यैव वासुदेवात्सङ्कर्षणो नाम जीवा जायत इत्यादिपञ्चरात्रार्थतया जीवादिमात्रस्य तदुत्पत्तेरतदर्थतया कथंतदाश्रयणेन ‘किमत्र जीवोत्पत्तिप्रतिपादनमात्रं पञ्चरात्राप्रामाण्ये हेतुर् उत अभूतभवनरूपजीवोत्पत्तिप्रतिपादनमि’ति विकल्पितपक्षद्वयदूषणपर ‘उत्पत्तिर्ज्ञोऽत इत्यपीहैवोक्ता । न चाभूतभावस्तत्रापि कथ्यत’ इति पूर्वः परिहार इत्यतस्तस्य जीवादिशब्दानां यथाश्रुतार्थाभ्युपगमवादेन प्रवृत्तेर् नानुपपत्तिरित्याह अत एवेति । जीवाद्यभिमानितया जीवादिशब्दवाच्यानां शेषादीनामेव सङ्कर्षणादिशब्दवाच्यत्वस्य तत एव तेषां वासुदेवादिभ्यः प्रादुर्भावस्यैवात्रोच्यमानत्वादेवेत्यर्थः ॥ अभ्युपगमेति । सर्वजीवादीनां वासुदेवादिभ्य उत्पत्तिमात्रस्य पञ्चरात्रार्थत्वस्यावास्तवत्वादिति भावः । एवं तर्हि दुःखादिकमप्यङ्गीकर्तव्यं स्यादित्यत उक्तं यत्प्रमितमिति । कालविशेष इत्याद्युक्तमेवोपपादयति आदिकाल इत्यादिना । मुक्तिपदप्रदानाद्यर्थमित्यादिपदेन संहारसृष्टिस्थितीनां ग्रहणम् । प्रयोजनानन्तरमप्याह एवमधिकारीति । यद्वा कालविशेष इत्यस्योपपादनमादिकाल इति । प्रयोजनविशेषे चेत्युपपादयति एवमधिकारीति । मुक्तिपदप्रदानाद्यर्थमित्यादिना प्रयोजनोक्तावपि व्यूहप्रयोजनमेतदेवेति भावः ।

### **परिमल **

अत एवेति । जीवादिशब्दानां तदभिमानि(नि)स्वातन्त्र्यरूपनिमित्तेन मुख्यत्वादेव पूर्व उत्पत्तिर्ज्ञोऽत इत्यपीत्यादिना पूर्वोक्तार्थोऽभ्युपगमवाद इत्यर्थः । अत एवेत्यस्य जनिपदेनोत्पत्तेः प्रादुर्भावरूपत्वकथनादेवेत्यर्थ इत्येके । भगवदंशत्वादिति । भगवदंशाविष्टत्वादित्यर्थः । नन्वत्रोक्तमित्यस्य इत्यत इत्यत्रत्येतिपदेनान्वयः । तदप्रतिषेध इति । तस्योत्पत्त्यसम्भवदोषस्याप्रतिषेध इत्यर्थः । कुत इत्यत उक्तं हरेरिति । कालविशेषे चेत्याद्युक्तं व्यनक्ति अनभिज्ञ इति ॥ मुक्ति (पद)प्रदानाद्यर्थमिति । मुक्तिप्रदानविश्वसंहरणविश्वसर्जनविश्वपालनार्थं क्रमाद्वासुदेवसङ्कर्षणप्रद्युम्नानिरुद्धनामकचतुर्मूर्त्यात्मको व्यूहो बभूवेत्यर्थः । चतुर्व्यूहाद्युक्तेः फलान्तरमाह एवमधिकारीति ॥ यथोक्तमिति । नवमे गीतातात्पर्ये उक्तमित्यर्थः ।

### **यादुपत्यं**

देहयोगेन प्रादुर्भावरूपजनेः सर्वजीवसाधारण्यात्पूर्वव्याख्यानमस्माकं सम्मतमेवातः कथमङ्गीकारवादेनाहेत्युक्तमित्यत आह अत एवेति । जीवविशेषाणां शेषादीनां जीवाद्यभिमानितया जीवादिशब्दवाच्यानां सङ्कर्षणादिशब्दवाच्यत्वादेवेत्यर्थः । अभ्युपगमेति । सर्वजीवादीनां वस्तुगत्या सङ्कर्षणादिशब्दवाच्यताऽभावादिति भावः । अन्यथाऽभ्युपगमवादत्वाभावे सकलजीवादीनां सङ्कर्षणादिनामकत्वमप्रामाणिकमेवाङ्गीकार्यं स्यादिति ध्येयम् । भगवदंशत्वादित्यत्र भगवतोंऽशो येषामिति बहुव्रीहिः । मुक्तिपदप्रदानाद्यर्थमिति । अत्रादिपदेन संहारसृष्टिस्थितयो ग्राह्या । प्रयोजनान्तरमप्याह एवमधिकारीति ।

### **श्रीनिवासतीर्थीया **

अत एवेति । अत्र जायत इत्यस्य प्रादुर्भावरूपजनिरूपार्थकथनादेव । ‘उत्पत्तिर्ज्ञोऽत इत्यपी’त्यनेन यो जायत इत्यस्योत्पत्तिरूपार्थमङ्गीकृत्य व्याख्यानरूपप्रकारः सोऽभ्युपगमवादेनेति ज्ञायत इत्यर्थः । अत एव पूर्वमेतद्वाक्यलापनकासमयेऽङ्गीकारवादेनाहेत्युक्तम् । तथैव जीवादिपदानां यथाश्रुतार्थाभ्युपगमेन परिहारोऽभिहित इति चोक्तम् । इयमुक्तिश् चतुर्व्यूहत्वोक्तिः ॥

