+++
title = "०२ पञ्चरात्रस्य परमप्रामाण्यम्"

+++


## पञ्चरात्रस्य कृत्स्नस्य वक्ता नारायणः स्वयम्

**पञ्चरात्रस्य परमप्रामाण्यम्**

**पञ्चरात्रस्य कृत्स्नस्य वक्ता नारायणः स्वयम्**

### **सुधा**

तद्भारतवचनमुदाहरति पञ्चरात्रस्येति ।

## **अनुव्याख्यानम्**

***पञ्चरात्रस्य कृत्स्नस्य वक्ता नारायणः स्वयम् ॥***

***ज्ञानेष्वेतेषु राजेन्द्र सर्वेष्वेतद्विशिष्यते ॥***

***पञ्चरात्रविदो ये तु यथाक्रमपरा नृप ॥***

***एकान्तभावोपगता वासुदेवं विशन्ति ते ॥***

***इति ..... ....... ............***

‘साङ्ख्यं योगः पाशुपतं वेदारण्यकमेव च । ज्ञानान्येतानि भिन्नान्युताहो नेति चोच्यतामि’ति । ज्ञानकरणत्वाज्ज्ञानशब्दवाच्यानि साङ्ख्यादीनि शास्त्राण्यन्योन्यविरुद्धान्युताविरुद्धानीति प्रश्नस्य ‘साङ्ख्यं योगः पाशुपतं वेदारण्यकमेव च । ज्ञानान्येतानि भिन्नानि नात्र कार्या विचारणे’ति परिहारोऽभिहितः । ततः पुनर्वस्तुविकल्पानुपपत्तेः परस्परविरुद्धानां सर्वेषां प्रामाण्यायोगादेतेषु किं प्रमाणमिति जिज्ञासायां, ‘साङ्ख्यस्य वक्ता कपिल’ इत्यादिना साङ्ख्यादीनामनाप्तकर्तृकत्वमभिधाय प्राग्वेदारण्यकपदोपलक्षितस्य पञ्चरात्रस्य परमाप्ततमेन नारायणेन प्रणीतत्वात्प्रामाण्यमित्यनेन वाक्येनोच्यते । वेदानां त्वपौरुषेयतया स्वत एव प्रामाण्यं सिद्धमेवेति नोक्तम् । फलवत्प्रवृत्तिजनकत्वादपि पञ्चरात्रस्य प्रामाण्यमिति । पञ्चरात्रविद इत्यनेन वाक्येनोच्यते । यथाक्रमपरा देवतातारतम्यपराः । एकान्तभावोपगता अव्यभिचारिणीं भक्तिं प्राप्ताः ।

प्रकारान्तरेण स्वव्याहतिमाह गीता चेति ।

**अनुव्याख्यानम्**

***गीता च तच्छास्त्रसङ्क्षेप इति हीरितम् ॥***

तच्छास्त्रसङ्क्षेपः पञ्छरात्रसङ्क्षेप इति हीरितम् । ‘ब्रह्मरुद्रेन्द्रसूर्याणां यद्दत्तं विष्णुना पुरा । पञ्चरात्रात्मकं ज्ञानं व्यासोऽदात्पाण्डवेषु तत् । तेषामेवावतारेषु सेनामध्येऽर्जुनाय च । प्रादाद्गीतेति निर्दिष्टं (विज्ञातं) (विख्यातं) सङ्क्षेपेणायुयुत्सवे’ इत्यादिना पुराणवाक्येनेति शेषः । ततः प्रमाणतया पञ्चरात्रसङ्क्षेपरूपां गीतां प्रणीतवतो बादरायणस्य पञ्चरात्रप्रामाण्यमनुमतमेवेति पुनरत्र तन्निराकरणे कथं स्वव्याहतिर्न भवेदिति ।

स्वव्याहतिं प्रकारान्तरेण दर्शयति वेदेनेति ।

**अनुव्याख्यानम्**

***वेदेन पञ्चरात्रेण भक्तया यज्ञेन चैव हि ॥***

***दृश्योऽहं नान्यथा दृश्यो वर्षकोटिशतैरपि ॥***

***इति वाराहवचनं .........***

एवं वराहपुराणे भगवद्दर्शनसाधनत्वेन वेदवत्पञ्चरात्रस्य प्रामाण्यमभ्युपगम्येह पुनस्तन्निराकरणे व्याघात एवेति ।

### **शेषवाक्यार्थचन्द्रिका**

भावव्युत्पत्तेः सुप्रसिद्धत्वेऽपि साङ्ख्यादिशास्त्राणां ज्ञाप्तिरूपत्वाभावेन भावसाधनज्ञानशब्दवाच्यत्वानुपपत्तेर्ज्ञायतेऽनेनेति करणसाधनतामाश्रित्य तच्छब्दवाच्यतामाह ज्ञानकरणत्वादिति ॥ वस्तुविकल्पानुपपत्तेरिति । वस्तुनस्तत्तद्वादिपरिकल्पितविरुद्धानेकाकारत्वानुपपत्तेरित्यर्थः । वस्तुविकल्पानुपपत्तेः परस्परविरुद्धानां सर्वेषां प्रामाण्यायोगादित्युपलक्षणम् । वस्तुनो निःस्वभावत्वानुपपत्तेः परस्परविरद्धानां सर्वेषामप्रामाण्यायोगादिति द्रष्टव्यम् । ‘साङ्ख्यं योगः पाशुपतमि’ति वाक्ये पञ्चरात्र स्यानिर्देशादेतेष्वेतद्विशिष्यत इति निर्धारणायोगमाशङ्क्य वेदारण्यकशब्दस्यात्र लक्षणया पञ्चरात्रपरत्वेन तेनैव पञ्चरात्रस्य निर्दिष्टत्वान्न निर्धारणानुपपत्तिरित्याशयेनाह प्राग्वेदारण्यकपदोपलक्षितस्येति । ननु वेदारण्यकपदस्य लक्षणया पञ्चरात्रपरत्वं नात्राश्रयितुं शक्यम् । तथा सत्यनेन वेदारण्यकस्य प्रामाण्यासिद्धिप्रसङ्गादित्यतस्तस्य प्रकारान्तरेणैव प्रामाण्यस्य सिद्धत्वादनेन तदसिद्धिर्न दोषायेत्यभिप्रेत्याह वेदानां त्विति । यद्यप्यदृष्टविषयकपौरुषेयवाक्यरूपस्य पञ्चरात्रस्य वेदैकार्थत्वरूपवेदमूलत्वाभावे, वेदस्याप्रामाण्ये वा, प्रामाण्यं न स्यादिति पञ्चरात्रप्रामाण्योक्त्यैव वेदप्रामाण्यसिद्धिरप्यनेनाविकलैव, तथाऽपि साक्षात्प्रामाण्यालाभाभिप्रायेणेयमुक्तिः । अत एव नोक्तमित्युक्तपदप्रयोग इति ध्येयम् । ब्रह्मरुद्रेन्द्रसूर्याणामित्यत्रान्येषामपि देवानामुपलक्षणतया ग्रहणात्तेषामेवावतारेष्वित्यस्योपपत्तिरिति ध्येयम् । प्रादादित्यत्र कृष्ण इति शेषः । व्याघात एव स्वव्याघात एव । श्रुतिस्थश्लोकशब्दस्य पञ्चरात्रविषयत्वमेव कुतः सिद्धं येन पञ्चरात्राप्रामाण्यकथनस्य श्रुतिविरुद्धत्वं स्यादित्यतो भारते पञ्चरात्रविषयतया श्लोकशब्दश्रवणादेव तत्सिद्धिरित्यभिप्रेत्य कुतस्तत्स्थस्यापि श्लोकशब्दस्य तत्परत्वमित्यतस्तस्यैव पूर्वत्र प्रकान्तत्वात्, अन्यथा प्रक्रमविरोधापत्तेरित्यभिप्रेत्याह पञ्चरात्रेति ।

### **यादुपत्यम्**

प्राग्वेदारण्यकपदोपलक्षितस्येति । जहत्स्वार्थलक्षणया गृहीतेत्यर्थः । किमर्थं लक्षणयेत्यत आह वेदानां त्विति । बहुवचनेन वेदाश्चारण्यकानि चेति द्वन्द्वैकवद्भावं सूचयति । ननु भाष्यटीकायां वेदप्रामाण्यस्यार्थाल्लाभकथनाद् गीताभाष्यटीकायां चोपलक्षणया सिद्धिकथनात्तद्विरोध इति चेन्न । तद्भाष्ययोरिवात्रानुव्याख्याने सूचकाभावेन वेदप्रामाण्याकथनेनास्य व्याख्यानान्तरत्वेन दोषाभावात् । ‘ब्रह्मरुद्रेन्द्रसूर्याणामि’त्यत्रान्येऽपि देवा उपलक्षणया ग्राह्याः । तेन तेषामेवावतारेष्वित्येतदुपपन्नमिति ज्ञातव्यम् । अदादित्यत्र कृष्ण इति शेषः ।

### **श्रीनिवासतीर्थीया **

वस्तुविकल्पेति । विरुद्धानेकसाङ्ख्यादिशास्त्रोक्तवस्तुन एकप्रकारत्वायोगादित्यर्थः ।

### **वाक्यार्थरत्नमाला **

पञ्चरात्रस्यानिर्देशादिति । एतेषु सर्वेषु ज्ञानेषु एतत्पञ्चरात्रं विशिष्यते । प्रमाणत्वेनेति योजनायां साङ्ख्यादीनामिव पञ्चरात्रस्यापि प्राक्प्रकृतत्वं वाच्यं न च तदस्तीति एतद्योजनामाश्रित्य प्रामाण्यमनेनोच्यत इति फलितार्थकथनायोग इत्याशङ्कार्थः । ज्ञानेषु यत्प्रकृतं वेदारण्यकं न तस्य नारायणप्रणीतत्वेन प्रामाण्योक्तिः । यस्य च तथोक्तिर्नतत्प्राक्प्रकृतमित्याशयः । शास्त्रयोनिसूत्रीयवेदपञ्चरात्रयोरैक्याभिप्रायेणेति भाष्यटीकाप्यनुकूलनीया । भक्तिरव्यभिचारिणीति गीतां मनसि निधाय एकान्तपदम् अव्यभिचारित्वार्थकतया व्याकुर्वन् भावपदं भक्तयर्थतया भावो भक्तिरिति प्रोक्त इति प्रमाणानुसारेण व्याचष्टे । अव्यभिचारिणीं भक्तिमिति मूलम् । नियतभक्तिमित्यर्थः । एकान्तानां न कस्यचिद् इत्येतद्य्वाख्यावसरे एकान्तानां नियतानामिति गीताभाष्यटीकायामुक्तत्वात् । अनेनाव्यभिचारीति व्याचक्षाणेन एकेन परमात्मना अन्तः विषयविषयिभावनिश्चयो यस्याः सा एकान्तेति व्युत्पत्तिः सूचिता । एकेन परमात्मनैव भक्तेः सविषयत्वे उक्ते परमात्मा विषयत्वतदन्यविषयत्वयोरुभयोरपि व्यवच्छेदलाभात् परमात्माव्यभिचरितत्वं सिध्यतीति बोध्यम् । तत्वोद्योतटीकास्थैकान्तानां न कस्यचिद् इत्येतद्य्वाख्यानावसरे टीकाकृता एकान्तानां नियतानाम् उत्तमभक्तानामिति व्याख्याय

अस्मादसावुच्च इति क्रमस्यान्तगतं हरिम् ।

एकमेव तु ये विद्युस्ते ह्येकान्तिन ईरिताः ॥

इत्येतछान्दोग्यभाष्यस्थप्रमाणवाक्यानुसारित्वं स्वव्याख्यानस्य यदुक्तं तद्वर्णकान्ताराभिप्रायेण । अत एव सुखस्यैकान्तिकस्य चेति चतुर्दशान्त्यगीतावाक्यतात्पर्यव्याख्यायामेकमेवास्मादि दमधिकमिति गणनेऽन्तःस्थितेनैकान्तिकं तत्तु मोक्ष इत्युक्तमिति न कश्चिद्दोषः । विस्तरस्तु तट्टीकाप्रपञ्चेऽस्माभिः कृतोऽवसेयः । व्यासोऽदादिति प्रकृतव्यासस्यैव प्रादादित्यत्रापि सम्बन्धप्रतीतिनिरासायाह । कृष्ण इति शेष इति ।

