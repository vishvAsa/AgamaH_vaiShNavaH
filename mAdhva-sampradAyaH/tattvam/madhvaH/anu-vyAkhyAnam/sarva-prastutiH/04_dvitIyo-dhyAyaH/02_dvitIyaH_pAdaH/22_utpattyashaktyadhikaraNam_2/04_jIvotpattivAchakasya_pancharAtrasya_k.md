+++
title = "०४ जीवोत्पत्तिवाचकस्य पञ्चरात्रस्य कोऽर्थः"

+++


## अत्र दोषः कः

**जीवोत्पत्तिवाचकस्य पञ्चरात्रस्य कोऽर्थः**

**अत्र दोषः कः**

### **सुधा**

इतश्च न पञ्चरात्रदूषणं युक्तमित्याह अत्रेति ।

## **अनुव्याख्यानम्**

**अत्र दोषः कः ...........**

अत्र पञ्चरात्रे को दोषो येन तन्निराक्रियेत न कोऽपीत्यर्थः । ननु कथं दोषो नास्ति जीवोत्पत्तेरसम्भावितायास्तत्रोक्तत्वादित्यतोऽङ्गीकारवादेनाह उत्पत्तिरिति ।

**अनुव्याख्यानम्**

***.... ...... उत्पत्तिर्ज्ञोऽत इत्यपि ॥***

***इहैवोक्ता ....... .......***

किं जीवोत्पत्त्यभिधानमात्रं पञ्चरात्रप्रामाण्यहेतुतयोपादीयते । उताभूतभवनरूपजीवोत्पत्त्यभिधानम् । आद्ये तूत्पत्तिमात्रम् इहैव, प्रमाणतयाऽभ्युपगते मीमांसाशास्त्रे, ‘ज्ञोऽत एवे’ति सूत्रेणोक्तम् । अपिपदेन ‘सर्व एव (वै) त आत्मानो व्युच्चरन्ती’ति श्रुतावुक्तेति समुच्चिनोति । ततो वेदतन्मीमांसयोरप्यप्रामाण्यं स्यात् । अन्यथा हेतोरनैकान्त्यापत्तेरिति भावः । ‘ज्ञोऽत एवे’ति सूत्रार्थे विप्रतिपन्नं प्रति श्रुतिरेवोदाहर्तव्या । स्यादेतत् । द्वितीय एव हेतुरुपादीयते । न चासौ श्रुतिसूत्रयोर्वर्तते । तत्र हि प्राग्विद्यमानस्यैव जीवस्य देहाद्युपाध्यपेक्षयैवोत्पत्तिरुच्यते । न त्वभूतभावलक्षणेत्यत आह न चेति ।

**अनुव्याख्यानम्**

***.......... न चाभूतभावस्तत्रापि कथ्यते ॥***

तत्रापि पञ्चरात्रेऽपि । यथा हि श्रुतिसूत्रयोः प्रतीतमपि जीवजननमभूतभवनं विहाय उपाधिविषयं व्याख्यायते । तथा पञ्चरात्रोक्तमपि तत्तथा व्याख्यायताम् । ततश्च स्वरूपासिद्धो हेतुरिति भावः ।

### **शेषवाक्यार्थचन्द्रिका**

मूले किंशब्दो न प्रश्नार्थः किन्त्वाक्षेपार्थ इत्याह न कोऽपीत्यर्थ इति ॥ असम्भाविताया इति । अनित्यत्वादिदोषप्रसञ्जकतयेति शेषः । नु ‘वासुदेवात् सङ्कर्षणो नाम जीवो जायत’ इत्यादौ सङ्कर्षणादीनां वासुदेवादिभ्यः प्रादुर्भावरूपजनेरेवोक्त्या सर्वजीवोत्पत्त्युक्तिरेवासिद्धेति कथं तदाश्रयणेनायं परिहार इत्यत आह अङ्गीकारवादेनेति । जीवादिशब्दानां यथाश्रुतार्थत्वाभ्युपगमवादेनेत्यर्थः । तत इति । जीवोत्पत्त्यभिधानमात्रत्वादित्यर्थः ॥ अन्यथेति । जीवोत्पत्त्यभिधायकत्वेऽप्यप्रामाण्याभाव इत्यर्थः ॥ अनैकान्त्येति । वेदतन्मीमांसयोरिति शेषः । तत्र सत्यपि जीवोत्पत्त्यभिधायकत्वे प्रामाण्याङ्गीकारादिति भावः ॥ सूत्रार्थे विप्रतिपन्नं प्रतीति । आत्मा ज्ञानरूपो ऽत एवानुत्पत्तेरेव स्वयं ज्योतिरित्यादिश्रुतेश्च । इन्द्रियसम्प्रयोगादिस्तु विषयविशेषपरिच्छेदार्थम् इत्यर्थकत्वाज् ज्ञोऽत एवेति सूत्रस्य न जीवोत्पत्तिविषयतेति न तत्र व्यभिचार इति भावः । इष्टापत्तिं परिहरति ततश्चेति ।

### **परिमल **

उताभूतभवनरूपेति । देहादिजडसाधारणोत्पत्तिरित्यर्थः ॥ मीमांसाशास्त्र इति । उत्तरपादीयदशमाधिकरणसूत्रं पठति ज्ञोत एवेति । जानातीति ज्ञो जीवः । ‘इगुपधज्ञाप्रीकिरः क’ इति कः । ज्ञो जीवोऽत एव नात्मा श्रुतेरिति पूर्वसूत्रप्रकृतात्मशब्दितविष्णुत एवोत्पद्यते । अत एव ‘सर्व(त)एवे’ति श्रुतेरेवेत्युक्तम् । उत्पत्तिमात्रमित्यनुकर्षः ॥ अन्यथा हेतोरिति । पञ्चरात्रमप्रमाणं जीवोत्पत्तिसामन्यकथकत्वात्तादृशलौकिकवाक्यवदित्यभिमतहेतोरित्यिर्थः । द्वितीयहेतुरिति । अभूतभवनरूपजीवोत्पत्तिबोधकत्वादिति हेतुरित्यर्थः ॥ न चासाविति । अभूतभवनरूपा जनिरित्यर्थः ।

### **यादुपत्यं**

ननु ज्ञोऽत एवेति सूत्रस्य न जीवोत्पत्तिरर्थः । किन्तु तार्किकमत इवात्मनो ज्ञानं नारान्तुकं, किन्तु ज्ञानरूप एवात्माऽत एवानुत्पत्तेरेवेत्यादिरेवार्थो ऽतः कथमेतदित्यत आह सूत्रार्थे विप्रतिपन्नमिति ।

### **श्रीनिवासतीर्थीया **

अङ्गीकारेति । जायत इत्यस्य प्रादुर्भावरूपार्थस्य ‘वासुदेवाज्जनिःप्रोक्ते’ति वक्ष्यमाणत्वादत्रोत्पत्तिरूपमेवार्थमङ्गीकृत्याहेत्यर्थः । अभूतभवनं प्रागभावप्रतियोगित्वरूपम् । स्वरूपेणैवोत्पत्तिरिति यावत् । विप्रतिपन्नं ‘ज्ञोऽत एवे’ति सूत्रेन जीवोत्पत्तिः प्रतिपाद्या, किन्तु जीवस्य ज्ञानरूपत्वमेवेति यदि परो वदेदित्यर्थः ॥ न त्विति । तथा च न श्रुतिसूत्रयोर्व्यभिचार इति भावः । तद् उपाधिविषयत्वेन ।

### **वाक्यार्थरत्नमाला **

आत्मनो ऽनुत्पतिरूपान्निमित्ताद्भानरूपत्वे इन्द्रियसंप्रयोगादिवैय्यर्थ्यमित्यत आह इन्द्रियसंप्रयोगादिस्त्विति ।

------------------------------------------------------------------------

अनादिकर्मणा बद्धो जीवः संसारमण्डले

**अनादिकर्मणा बद्धो जीवः संसारमण्डले**

### **सुधा**

ननु विषमोऽयमुपन्यासः । श्रुतिसूत्रयोः खलु ‘अनादिमायया सुप्तः’ । ‘नानादित्वादि’त्यादिनाऽनादिकर्म(कर्मादि)सम्बन्धोऽभिधीयते । न ह्यभूत्वा (भवतो) भाववतो जीवस्यासावुपपद्यते । अतस्तदनुरोधात्तत्र प्रतीतमपि जीवजननमन्यथा नेतव्यमेव । न च तथाविधं बाधकमिहास्ति । येन मुख्यार्थं परित्यज्यामुख्यार्थं प्रतिपद्येमहि । ततो मुख्यार्थे ग्राह्ये न हेतोरसिद्धिरित्यत आह अनादीति ।

## **अनुव्याख्यानम्**

***अनादिकर्मणा बद्धो जीवः संसारमण्डले ॥***

***वासुदेवेच्छया नित्यं भ्रमतीति हि तद्वचः ॥***

तद्वचः पञ्चरात्रवाक्यम् । श्रुतिसूत्रवत्पञ्चरात्रेऽपि जीवस्यानादिकर्मसम्बन्धाभिधानात्तदनुरोधेन तत्रोक्तं जीवजननमप्यन्यथाव्याख्यातव्यमेव । पक्षपाते कारणाभावात् । तथा च हेतोरसिद्धिस्तदवस्थेत्यर्थः ।

### **शेषवाक्यार्थचन्द्रिका**

अन्यथा नेतव्यमेवेति । जीवोत्पत्तिप्रतिपादकं श्रुत्यादिकं तदुपाधिविषयतयैव योज्यमित्यर्थः । तथाचाभूतभवनरूपजीवोत्पत्त्यभिधायकत्वाभावान्न श्रुतिसूत्रयोर्व्यभिचार इति भावः ।

हेतोरिति । अभूतभवनरूपजीवोत्पत्त्यभिधायकहेतोरित्यर्थः ।

### **परिमल **

अनादिमाययेति । ‘अनादिमायया सुप्तो यदा जीवः प्रबुध्यत’ इति श्रुतौ ‘न कर्माविभागादिति चेन्नानादित्वादि’ति वैषम्याधिकरणगुणसूत्रे कर्मणामनादित्वोक्त्याऽनादिकर्मसम्बन्धोऽभिधीयत इत्युक्तम् । अन्यथेति । देहयोगविषयतयेत्यर्थः । इहेति । पञ्चरात्रे । इदमिति । श्रुतिसूत्रयोः श्रुतं जीवनमित्यर्थः ।

### **श्रीनिवासतीर्थीया **

असौ अनादिकर्मसम्बन्धः । अन्यथा उपाधिविषयतया । इह पञ्चरात्रे । मुख्यार्थं ‘जायत’ इत्यस्याभूत्वाभवनरूपम् । अमुख्यार्थम् उपाधिविषयत्वरूपम् । मुख्यार्थे अभूत्वाभवनरूपे । हतोः पञ्चरात्रमप्रमाणमभूत्वाभवनरूपजीवोत्पत्तिप्रतिपादकत्वादित्यनुमाने हेतोरित्यर्थः ।

