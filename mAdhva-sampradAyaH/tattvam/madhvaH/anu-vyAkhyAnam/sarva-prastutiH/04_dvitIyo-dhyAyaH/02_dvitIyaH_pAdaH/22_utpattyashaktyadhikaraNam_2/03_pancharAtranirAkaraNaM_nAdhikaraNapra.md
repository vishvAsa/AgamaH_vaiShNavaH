+++
title = "०३ पञ्चरात्रनिराकरणं नाधिकरणप्रयोजनम्"

+++


## श्लोका इति वचः श्रुतौ

**पञ्चरात्रनिराकरणं नाधिकरणप्रयोजनम्**

**श्लोका इति वचः श्रुतौ**

### **सुधा**

एवं स्वव्याहतिमुपपाद्य प्रमाणान्तरविरोधं दर्शयति श्लोका इति ।

## **अनुव्याख्यानम्**

***................ श्लोका इति वचः श्रुतौ ॥***

वचो ऽस्तीति शेषः । ‘ऋग्वेदो यजुर्वेदः सामवेदोऽथर्वाङ्गिरस इतिहासपु(सःपु)राणं विद्या उपनिषदः श्लोकाः सूत्राण्यनुव्याख्यानानि व्याख्यानानी’त्यस्यां श्रुतौ ऋग्वेदादिप्रमाणोद्देशप्रसङ्गे श्लोका इति पञ्चरात्रमुपात्तम् । ‘पञ्चरात्रविदो मुख्या’ इति प्रकृतपञ्चरात्रविषयत्वेन ‘ऋषीनुवाच तान्सर्वानदृश्यः पुरुषोत्तमः । कृतं शतसहस्त्रं हि श्लोकानां हितमुत्तममि’ति श्लोकशब्दस्य भारते प्रयोगात् । छन्दोगश्रुतौ ऋग्वेदो यजुर्वेद इत्यारभ्यैकायनमिति पञ्चरात्रमुच्यते । तत्समाख्यया श्लोकशब्दः पञ्चरात्रविषयोऽशेषो(ऽवगम्यते) ज्ञायते । अतः श्रुत्या पञ्चरात्रप्रामाण्यं सिद्धमिति तदप्रामाण्यवादः श्रुतिविरुद्धः । स्पष्टश्रुतिविरोधं च दर्शयति वेदैश्चेति ।

**अनुव्याख्यानम्**

***वेदैश्च पञ्चरात्रैश्च ध्येयो नारायणः परः ॥***

वेदपञ्चरात्रोक्तप्रकारेणेत्यर्थः । संहिताभेदात्प्रञ्चरात्रैरिति बहुवचनम् । परस्परविरुद्धशास्त्रद्वयानुसारेण कथं ध्यानमित्यत उक्तं पञ्चरात्रं चेति । इत्यादिवेदवचनैश्च पञ्चरात्राप्रामाण्यकथनं विरुद्धमिति शेषः । ततः किमित्यत आह पञ्चरात्रमिति ।

**अनुव्याख्यानम्**

***पञ्चरात्रं च वेदाश्च विद्यैकैव द्विधेयते ॥***

***इत्यादिवेदवचनैः पञ्चरात्रमपोद्यते ॥***

***कथमेव ........ .........***

यत एवं पञ्चरात्रनिराकरणं स्वव्याहतं प्रमाणान्तरव्याहतं च । अतोऽत्र सूत्रकारेण पञ्चरात्रम् अपोद्यते दूष्यत इति कथमेव वक्तुं शक्यते । न हि व्याहतभाषी भगवानिति ।

### **शेषवाक्यार्थचन्द्रिका**

श्रुतिस्थश्लोकशब्दस्य पञ्चरात्रविषयत्वं श्रुतिसमाख्ययाऽपि समर्थयते छन्दोगेति । श्लोकशब्दस्य पञ्चरात्रविषयताया उपपादनसापेक्षत्वेन तद्विरोधस्य स्पष्टश्रुतिविरोधत्वाभावान्न पूर्वग्रन्थेनोत्तरग्रन्थस्य पौनरुक्त्यमित्याह स्पष्टेति । पञ्चरात्रस्यैकत्वात्कथं तत्र पञ्चरात्रैरिति बहुवचनमित्यत एकत्वेऽपि तस्य परमसंहिता मानसंहितेत्यादिरूपेणानेकसंहितात्मकत्वात्तद्भेदविवक्षया तदुपपत्तिरित्याह संहिताभेदादिति । वेदपञ्चरात्रयोरेकविद्यात्ववर्णनमनर्तकमित्याशङ्क्य तयोरविरोधकथनेन प्रागुक्तवेद एव पञ्चरात्रोक्तप्रकारेण आध्यानोपपादनार्थत्वान्न तदिति भावेन सयुक्तिकं तदनुपपत्तिशङ्कामुत्थापयति परस्परेति । पञ्चरात्राप्रामाण्यकथनस्य श्रुत्यन्तरविरुद्धताया मूलारूढतासिध्द्यर्थमित्यादिवचनैरित्यतःपरमपेक्षितं शेषं पूरयति इत्यादिवचनैश्चैत्यादिना ॥ व्याहतभाषीति । स्वव्याहतभाषी प्रमाणान्तरव्याहतभाषी चेत्यर्थः ।

### **परिमल **

इत्यस्यां श्रुताविति । षष्ठे काण्वश्रुतावित्यर्थः ॥ प्रयोगादिति । पञ्चरात्रविषयत्वेन श्लोकशब्दस्य भारते प्रयोगादित्यर्थः ॥ छन्दोगेति । सप्तमे ।

### **श्रीनिवासतीर्थीया **

श्लोकानां कृतं शतसहस्त्रम् ऋषीन्प्रत्युवाचेत्यन्वयः ॥ शास्त्रद्वयेति । ‘वेदैश्च पञ्चरात्रैश्चे’त्युक्तं वेदपञ्चरात्ररूपशास्त्रद्वयेत्यर्थः ।

### **वाक्यार्थरत्नमाला **

छान्दोगेतीति प्रतीकोपादनम् । अन्यादृशं तु लेखकप्रमादात् । पञ्चरात्रं चेतीति । पञ्चरात्रं च वेदाश्चेत्येव भाष्यपाठः । अतस्तथैव प्रतीकोपादानम् । भाष्ये वेदाश्च पञ्चरात्रं चेति पाठस्तु क्वचित्कः । तत्पाठेपि पञ्चरात्रस्यैव प्रामाण्यप्रतिपादनप्रस्तावादन्वयानुसारेण पञ्चरात्रं चेतीति प्रतीकोपादानमित्यप्याहुः ।

