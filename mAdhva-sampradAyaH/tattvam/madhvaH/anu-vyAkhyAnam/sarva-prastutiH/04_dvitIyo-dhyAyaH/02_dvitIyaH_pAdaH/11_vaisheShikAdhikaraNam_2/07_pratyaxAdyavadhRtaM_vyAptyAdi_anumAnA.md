+++
title = "०७ प्रत्यक्षाद्यवधृतं व्याप्त्यादि अनुमानाङ्गम्"

+++


## प्रत्यक्षमागमो वाऽपि भवेद्यत्र नियामकः

**प्रत्यक्षाद्यवधृतं व्याप्त्यादि अनुमानाङ्गम्**

**प्रत्यक्षमागमो वाऽपि भवेद्यत्र नियामकः**

### **सुधा**

न शशृङ्गाद्यनुमानप्रतिबन्दीग्रस्तत्वमात्रेणैतेषामनुमानानामप्रामाण्यं युक्तम् । तथा सति धूमानुमानस्याप्यप्रामाण्यप्रसङ्गात् । तत्रापि हि शक्यते वक्तुं यदि धूमवत्त्वात्पर्वतोऽग्निमांस्तदा पशुत्वाच्छशोऽपि विषाणवान्स्यादिति । अथोच्यते । तुल्ययोगक्षेमत्वे हि प्रतिबन्दीग्रहः । अन्यथाऽतिप्रसङ्गात् । न चात्र तुल्ययोगक्षेमता धूमानुमानस्य, व्याप्त्यादिसामर्थ्यसहितत्वात् । शशृङ्गाद्यनुमानस्य तदभावादिति । सममेतत्प्रकृतेऽपि । प्रस्तुतानुमानानामपि व्याप्त्यादिमत्त्वादित्यत आह प्रत्यक्षमिति ।

## **अनुव्याख्यानम्**

***प्रत्यक्षमागमो वाऽपि भवेद्यत्र नियामकः ॥***

***सैव व्याप्तिर्भवेन्मानं नान्या सन्दिग्धमूलतः ॥***

वाशब्दः समुच्चये । अपिरनुमानस्य समुच्चयार्थः । नियामको ग्राहकः । मानम् अनुमानमानत्वोपयोगिनी । अन्या प्रत्यक्षाद्यगृहीता । सन्दिग्धमूलतः सन्दिग्धव्यभिचारत्वतः । अव्यभिचारो हि साहित्यस्य व्याप्तित्वे मूलम् । तत्र प्रत्यक्षगृहीता व्याप्तिर्यथा धूमस्याग्निना । आगमगृहीता यथा । ब्राह्मणो न हन्तव्य इति । अनुमानगृहीता यथा । व्यतिरेकिप्रयोगे । एतदुक्तं भवति । प्रत्यक्षाद्यवधृतं हि व्याप्त्यादि अनुमानमानाङ्गम् । न स्वसमयमात्रसिद्धम् । सन्दिग्धव्यभिचारित्वात् । समयानां सन्दिग्धमूलत्वाच्च । विद्यते च धूमाद्यनुमानानां प्रमाणावधृतं व्याप्त्यादीति न प्रतिबन्दीग्रहमात्रेण तद्भङ्गः । न परमाण्वाद्यनुमानानामिति प्रतिबन्दीग्रस्तत्वादप्रामाण्यमेव । ननु व्याप्त्याद्यभावे किं प्रतिबन्दीग्रहेण । तत एवाप्रामाण्यसिद्धेरिति । सत्यम् । प्रत्यक्षाद्यनवधृतव्याप्त्यादेरपि प्रामाण्येऽतिप्रसङ्गो वा तदप्रामाण्ये दृष्टान्तो वा प्रतिबन्दीग्रहेण द्योत्यत इत्यदोष इति ।

### **शेषवाक्यार्थचन्द्रिका**

ननु ‘प्रत्यक्षमागमो वाऽपी’त्युत्तरभाष्ये प्रत्यक्षसिद्धव्याप्तेरनुमानमानत्वाङ्गत्वं तदसिद्धायास्तु तस्यास्तदनङ्गत्वमिति प्रतिपाद्यते । तदनर्थकम् । न च धूमादिनिष्ठव्याप्तेः प्रत्यक्षादिसिद्धत्वेनानुमानमानत्वाङ्गत्वाद्धूमाद्यनुमानस्य प्रामाण्यम् । महदारम्भकत्वादिनिष्ठव्याप्तेस्तदसिद्धत्वेन तदनङ्गत्वात्तस्याप्रामाण्यमिति वैषम्योपपादनार्थं तदिति वाच्यम् । तत्प्रतिपादनस्याप्यनर्थकत्वादित्यतोऽवैषम्यशङ्कानिरासार्थत्वान्न तदिति भावेन तच्छङ्कापरिहारकतयोत्तरवाक्यं योजयितुमाभाससमानयोगक्षेमत्वभावाभावाभ्यामेव तत्सिद्धेः कथमवैषम्यशङ्काऽपीत्यत आभाससमानयोगक्षेमत्वस्य धूमाद्यनुमानेऽपि अविशिष्टत्वात्तदुपपत्तिरिति भावेनावैषम्यशङ्कामुत्थापयति न च शशृङ्गाद्यनुमानेति ।

साम्यमेव विशदयति प्रस्तुतानुमानानामिति । महदारम्भकत्वाद्यनुमानानामित्यर्थः । उपलक्षणं चैतत् । शशृङ्गाद्यनुमानानां तदभावादित्यपि द्रष्टव्यम् । ततश्च तुल्ययोगक्षेमत्वाभावान्न प्रतिबन्दीग्रहणं युक्तमिति भावः । भाष्ये वाशब्दस्य विकल्पार्थकतायाः समुच्चयार्थकापिशब्दविरुद्धत्वेनासम्भवादाह वाशब्दः समुच्चय इति । तर्हि वा शब्देनैव समुच्चयसिद्धेस्तदर्थकापिशब्दवैयर्थ्यमित्यतः स्वशब्दोपात्तयोः प्रत्यक्षागमयोरन्योन्यसमुच्चयस्य वाशब्देन सिद्धावपि स्वशब्देनानुक्तस्यानुमानस्य समुच्चयसिद्ध्यर्थत्वाद् अपिशब्दस्य न वैयर्थ्यमिति भावेन तदर्थमाह अपिरिति । नियामकत्वस्य चेतनमात्रनिष्ठत्वादचेतनस्य प्रत्यक्षादेस्तदसम्भवमाशङ्क्याह नियामक इति । प्रत्यक्षादिसिद्धव्याप्तेरप्यमानत्वात्तन्मानत्वोक्त्यनुपपत्तिरित्याशङ्क्यौपचारिकीयमुक्तिरिति भावेनोपचारे निमित्तमाह मानमिति ॥ प्रत्यक्षाद्यगृहीतेति । सैवेति पूर्वत्र प्रत्यक्षादिगृहीतव्याप्तेरेव प्रकृतत्वादिति भावः । नन्वस्त्वव्यभिचारसन्देहस्तथाऽपि कथं सन्दिग्धमूलत्वं व्याप्तेरित्यत आह अव्यभिचारो हीति ॥ साहित्यस्येति । सामानाधिकरण्यस्येत्यर्थः । ततश्च व्यभिचारसन्देहे युक्तमेव व्याप्तेः सन्दिग्धमूलत्वमिति भावः ॥ आगमगृहीता यथेति । ब्राह्मणत्वावच्छिन्नेऽनिष्टसाधनहननादिमत्त्वस्य मानान्तराविषयतयाऽऽगममात्रवेद्यत्वादिति भावः ॥ व्यतिरेकिप्रयोग इति । धूमस्याग्निनेव प्राणादिमत्त्वस्य हेतोर्यत्प्राणादिमत्तत्सत्मकमित्यन्वयव्याप्तेर्जीवच्छरीरे प्रागवगताया अपि तत्रैव तद्विप्रतिपत्तावुपदर्शयितुमशक्यत्वेन दृष्टान्तविरहात्प्रत्यक्षेण व्याप्तिग्रहासम्भवेन प्राणादिमत्त्वं सात्मकत्वेन व्याप्तं तदभावव्यापकाभावप्रतियोगिवाद्यो यदभावव्यापकाभावप्रतियोगी स तद्य्वाप्तो यथा धूमोऽग्निनेत्यनुमानेनैव तत्र व्याप्तेर्ग्राह्यत्वादिति भावः । ननु व्याप्त्यादिमात्रस्यैवानुमानमानत्वाङ्गत्वसम्भवेन प्रत्यक्षाद्यवधृतस्य तस्य तदङ्गत्वे नियामकाभावात्कथं प्रत्यक्षाद्यवधृतस्य व्याप्त्यादेस्तदङ्गत्वकथनम् । अस्तु वा तत् । तथाऽपि नोक्तप्रतिबन्दीनिस्तारः । धूमाद्यनुमान इव परमाण्वाद्यनुमानेऽपि प्रत्यक्षाद्यवधृतव्याप्त्यादेः सत्त्वेन तद्वदेव शशविषाणाद्यनुमानवैलक्षण्यसम्भवादित्यत आह एतदुक्तं भवतीति । यद्वा नन्वेतावताऽपि कथमुक्तप्रतिबन्दीपरिहार इत्यत आह एतदुक्तं भवतीति ॥ सन्दिग्धेति । अन्ततः पक्ष एव व्यभिचारशङ्कासम्भवादिति भावः ॥ समयानामिति । व्याप्त्यादिग्राहकाणामिति शेषः ॥ सन्दिग्धमूलत्वाच्चेति । समयप्रामाण्योपपादकाप्तवाक्यत्वादेः सन्दिग्धत्वाच्चेत्यर्थः ॥ प्रतिबन्दीग्रहमात्रेणेति । शशृङ्गाद्यनुमानप्रतिबन्दीग्रहणमात्रेणेत्यर्थः । ननु न परमाण्वाद्यनुमानानां व्याप्त्याद्यभावो वक्तुं युक्तः । तथा सति तत एव तदनुमानानामप्रामाण्यसिद्धेः प्रतिबन्दीग्रहणवैय्यर्थप्रसङ्गात् । तथा च धूमाद्यनुमानानां विशेष एवेति न प्रतिबन्दीग्रस्तत्वमित्याशङ्कते नन्विति ।

### **परिमल **

शङ्कते न शशशृङ्गादीति ॥ सममेतत्प्रकृतेऽपीति । ईश्वराद्यनुमानेष्वपीत्यर्थः । तदेव व्यनक्ति प्रस्तुतेति । नन्वव्यभिचारसन्देहे कथं व्याप्तिमूलं सन्दिग्धमित्यत आह अव्यभिचारो हीति ॥ ब्राह्मणो न हन्तव्य इतीति । यो यो ब्राह्मणः स सर्वोपि न हन्तव्य इति तद्वाक्यस्य तात्पर्यात् । अत्र ब्राह्मणत्वजातिरेव विवक्षिता । लिङ्गं त्वविवक्षितम् । उक्तं च तन्त्रवार्तिके । ‘यो ब्राह्मण इति ह्युक्ते हननप्रतिषेधतः । ब्राह्मणे हनने वापि लिङ्गं नान्यद्विधीयत’ इति ॥ व्यतिरेकीति । प्राणादिमत्वं सात्मकत्वेन व्याप्तं तदभावव्यापकाभावप्रतियोगित्वात् । यदेवं तदेवं यथा धूमादीत्येवंरूपेणेति भावः। अस्फुटत्वादाह एतदुक्तमिति ॥ स्वसमयेति । महद्द्रव्यारम्भकं सावयवमित्यादि स्वमतमात्रसिद्धमिति भावः । कुतो व्यभिचारसन्दहे इत्यत आह समयानामिति । सन्दिग्धाप्तिकत्वादित्यर्थः ॥ न परमाण्वादीति । प्रमाणावधृतं व्याप्त्यादीत्यनुषङ्गः ।

### **यादुपत्यं**

नन्वव्यभिचारसन्देहे कथं व्याप्तिमूलं सन्दिग्धमित्यत आह अव्यभिचारो हीति । साहित्यस्य सामानाधिकरण्यस्य ॥ व्यतिरेकप्रयोग इति । तत्र दृष्टान्ताभावेन प्रत्यक्षेण हेतावन्वयव्याप्तिग्रहासम्भवेन प्राणादिमत्वं सात्मकत्वव्याप्यं तदभावव्यापकाभावप्रतियोगित्वादित्यनेनैव सा गृह्यत इत्यर्थः । सन्दिग्धेति । अन्ततः पक्ष एव व्यभिचारशङ्कासम्भवादिति भावः ॥ समयानामिति । व्याप्त्यादिग्राहकाणामिति शेषः ।

### **श्रीनिवासतीर्थीया **

प्रस्तुतेति । विमतो देश इत्याद्यानां शशृङ्गादिसाधकानां व्याप्त्याद्यभावादित्यपि द्रष्टव्यम् । समुच्चये परस्परमिति शेषः । अव्यभिचारस्य मूलत्वमुपपादयति अव्यभिचार इति । नि प्रतिबन्दीति । पशुत्वाच्छशोऽपीत्युक्तेत्यर्थः । न परमाण्वाद्यनुमानानां प्रमाणावधृतं व्याप्त्यादीत्यनुवर्तते । तत एव अव्याप्त्याद्यभावादेव । तदिति । प्रत्यक्षाद्यनवधृतव्याप्त्यादिकस्य । ततः सहदर्शनात् ।

### **वाक्यार्थरत्नमाला **

तस्येति । महदारम्भकत्वादेरित्यस्य बुध्या विवेकेन परामर्शः । चेतनमात्रेति । अन्यत्रापि तत्र तत्राचेतनसम्बन्धादौ नियामकत्वव्यवहारः प्रयोजकत्वाद्यभिप्रायेण नेय इति भावः । व्याप्तेरपीति । तदसिद्धव्याप्तेरिवेति समुच्चयार्थापिशब्द इति ज्ञेयम् । अमानत्वात् प्रमाणत्वाभावात् । अनिष्टसाधनेत्येतदनुपदमेव व्याख्यास्यते ।

------------------------------------------------------------------------

सहदर्शनमात्रेण न व्याप्तिरवसीयते

**सहदर्शनमात्रेण न व्याप्तिरवसीयते**

### **सुधा**

सत्यमेतत्प्रत्यक्षाद्यवधृतैव व्याप्तिरनुमानप्रामाण्योपयोगिनीति । सा च धूमानुमानवत्परमाण्वाद्यनुमानेष्वप्यस्त्येव । धूमस्याग्निनेव महदारम्भकत्वादीनामपि सावयवत्वादिना साहित्यदर्शनादित्यत आह सहेति ।

## **अनुव्याख्यानम्**

***सहदर्शनमात्रेण न व्याप्तिरवसीयते ॥***

न धूमादीनामप्यग्न्यादिभिः सहदर्शनमात्रेण व्याप्तिरवसीयते । येन महदारम्भकत्वादीनामपि सावयवत्वादिभिस्ततोऽवसीयेत । तथा सत्यग्न्यादीनां धूमादिभिरपि व्याप्त्यध्यवसायप्रसङ्गात् । सहदर्शनमात्रस्य तत्रापि सत्वात् । व्यभिचारानुपलम्भे सति साहित्यदर्शनं व्याप्त्यध्यवसायहेतुरिति चेत् । किं सकलदेशकालनिष्ठोऽनुपलम्भः, किं वा तद्विशेषनिष्ठः । नाद्यः । अस्मदाद्यशक्यत्वात् । न द्वितीयः । अतिप्रसङ्गादिति ।

### **शेषवाक्यार्थचन्द्रिका**

ननु ‘सहदर्शनमात्रेणे’त्युत्तरभाष्ये साहित्यदर्शनस्य धूमादौ व्याप्तिग्राहकत्वनिराकरणं क्रियते तदनर्थकम् । न चैतद्धूमाद्यनुमानस्य परमाण्वाद्यनुमानापेक्षया वैषम्योपदर्शनार्थमिति वाच्यम् । धूमाद्यनुमानस्य प्रत्यक्षाद्यवधृतव्याप्तिकत्वेन परमाण्वाद्यनुमानस्य तदनवधृतव्याप्तिकत्वेन वैषम्यस्य पूर्वत्रैवोपदर्शितत्वेन तदुपदर्शनाय साहित्यदर्शनस्य व्याप्त्यग्राहकत्वस्यानिरूपणीयत्वादित्यतः साहित्यदर्शनस्योभयत्राप्यविशिष्टत्वेन परमाण्वाद्यनुमानस्यापि प्रत्यक्षाद्यवधृतव्याप्तिकत्वान्न तस्य धूमाद्यनुमानाद्वैषम्यमित्याशङ्कानिराकरणार्थत्वात्साहित्यदर्शनस्य व्याप्त्यग्राहकत्ववर्णनस्य नानुपपत्तिरित्यभिप्रेत्य तदविशेषशङ्कानिराकरणपरतयोतरभाष्यं योजयितुं तां शङ्कामुत्थापयति सत्यमिति ॥ अस्त्येवेति । तथा च न परमाण्वाद्यनुमानस्यापि शशृङ्गाद्यनुमानसाम्यमिति भावः ॥ तत इति । सहदर्शनमात्रादित्यर्थः ॥ तथा सतीति । धूपादीनामग्न्यादिभिः सहदर्शनमात्रेण व्याप्त्यध्यवसायाभ्युपगमक इत्यर्थः ॥ व्यभिचारानुपलम्भ इति । तथा च व्यभिचारानुपलम्भसहकृतसाहित्यदर्शनस्य सत्वात्तेन धूमादीनामग्न्यादिभिर्व्याप्त्यध्यवसायसम्भवेऽप्यग्न्यादीनां धूमादिभिः सह व्यभिचारोपलम्भेन तदनुपलम्भसहकृतसाहित्यदर्शनस्याभावान्नाग्न्यादीनां धूमादिभिर्व्याप्त्यध्यवसायप्रसङ्ग इति भावः ॥ अतिप्रसङ्गादिति । महानसादिरूपदेशविशेषे व्यभिचारानुपलम्भसत्वादग्न्यादीनामपि धूमादिभिर्व्याप्त्यध्यवसायः स्यादित्यतिप्रसङ्गः स्यादित्यर्थः ।

### **परिमल **

शङ्कते सत्यमेतदिति । तद्विशेषनिष्ठः देशकालविशेषनिष्ठ इत्यर्थः ॥ अतिप्रसङ्गादिति । प्रमेयत्वादेरपि वह्निव्याप्यताप्रसङ्गान्महानसादावव्यभिचारोपलम्भादिति भावः ।

### **यादुपत्यम्**

अतिप्रसङ्गादिति । महानसादिरूपदेशविशेषे व्यभिचारानुपलम्भसत्वाद् वह्नावपि धूमव्याप्त्यवध्यवसायप्रसङ्गादित्यर्थः ।

### **श्रीनिवासतीर्थीया **

अवसीयेत व्याप्तिः ।

