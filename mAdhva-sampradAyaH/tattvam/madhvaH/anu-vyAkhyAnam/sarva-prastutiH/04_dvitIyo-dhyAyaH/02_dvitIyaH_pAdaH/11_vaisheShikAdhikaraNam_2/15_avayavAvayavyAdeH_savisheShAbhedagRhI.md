+++
title = "१५ अवयवावयव्यादेः सविशेषाभेदगृहीता साक्षी"

+++


## अभेदेन प्रतीतिश्च कार्यकारणपूर्वके

**अवयवावयव्यादेः सविशेषाभेदगृहीता साक्षी**

**अभेदेन प्रतीतिश्च कार्यकारणपूर्वके**

### **सुधा**

किञ्चावयवावयव्यादिभेदे प्रमाणाभावाच्च तं परित्यज्याभेदपक्षोऽङ्गीक्रियते । ननूक्तमत्राभेदेऽपि प्रमाणं नास्तीति । तत्राह अभेदेनेति ।

## **अनुव्याख्यानम्**

***अभेदेन प्रतीतिश्च कार्यकारणपूर्वके ॥***

***अभावान्ते पदार्थेऽस्मिन्सविशेषाऽवसीयते ॥***

इहापि कार्यकारणग्रहणेनावयव्यवयवावुच्येते । पूर्वशब्देन गुणगुण्यादिकम् । अभावशब्देनान्योन्याभावो गृह्यते । तस्यैव धर्म्यभिन्नत्वात् । यद्वाऽभावतद्धर्मावनेनोपलक्ष्येते । अवसीयते साक्षिणा । तथा हि । तन्तुपटादिविषया बुद्धिरत्यन्तभिन्नघटपटादिविषयबुद्धितो विलक्षणाऽनुव्यवसीयते उताविलक्षणा । न तावद्द्वितीयः । प्रतीत्यपलापानुपपत्तेः । आद्ये कथमभेदप्रतीतिर्नास्तीति शक्यं वक्तुम् । सम्बन्धेन विशिष्यत इति चेन्न । कुण्डबदरप्रतीतितोऽपि वैलक्षण्यानुभवात् । सम्बन्धिनोरयुतसिद्धत्वात्तथेति चेन्न । आधाराधेयभावेनावस्थानसमये तस्याकिञ्चित्करत्वात् । अतस्तन्तुपटयोः कुण्डबदरयोश्च भेदे सम्बन्धे च समाने कालान्तरभाविनः सम्बन्धविनाशादेः सम्बन्धिविभागादेर्वा प्रत्यक्षप्रतीतिं प्रत्युपयोगाभावाद्वैलक्षण्यं नानुभूयेत । अनुभूयते च तन्तुपटादिबुद्धिः कुण्डबदरादिबुद्धेर्विलक्षणेत्यभेदविषयैव साऽवसीयते ।

### **शेषवाक्यार्थचन्द्रिका**

नन्वभेदेन प्रतीतिश्चेत्युत्तरवाक्येऽवयवावयव्यादीनामभेदवर्णनं क्रियते तदनर्थकम् । न च तद्भेदपक्षपरित्यागेन तदभेदषक्षस्याभ्युपगमनीयतासिध्द्यर्थं तदिति वाच्यम् । अभेदपक्षे कल्पनालाघवस्य विशेषप्रामाणिकत्वस्य च प्रागुपपादितत्वेन तत एव तत्सिध्द्या तदर्थं तदभेदप्रामाणिकत्ववर्णनस्यानपेक्षितत्वात् । न चाभेदपक्षे कल्पनागौरवशङ्कया विशेषाप्रामाणिकत्वशङ्क्या च प्रसक्तायास्तदभेदस्यानभ्युपगमनीयताशङ्कायास्तेन निरासेऽपि तदभेदस्याप्रामाणिकत्वशङ्काप्रयुक्तायास्तस्यास्तेनानिरासात्तदर्थं तत्प्रामाणिकत्ववर्णनमप्यावश्यकमिति वाच्यम् । प्रसञ्जकाभावेन तदप्रामाणिकत्वशङ्काया एवानुदयेन तत्प्रसञ्जितानभ्युपगमनीयताशङ्कायाः सुतरामनुदयादित्यतोऽत्र मूलेऽभेदेन प्रतीतिश्चेति चशब्दबलेन भेदपक्षानभ्युपगमहेतुतया तदप्राणिकत्वोक्तेरपि मध्येऽभिप्रेतत्वात्तस्या एव च तदभेदाप्रामाण्यशङ्कायाः प्रसञ्जकत्वेन तच्छङ्कायाः सम्भवात्तत्प्रसञ्जिततदभेदानभ्युपगनीयताशङ्काया अप्युदयात्तन्निरासार्थं तदभेदप्रामाणिकत्ववर्णनस्याप्यवश्यकत्त्वान्नानुपपत्तिरिति भावेनात्राभिप्रेतोक्तिपूरणपूर्वकं तत्प्रसञ्जितावयवावयव्याद्यभेदाप्रामाणिकत्वशङ्कामुत्थाप्य तत्परिहारकतयोत्तरग्रन्थं योजयति किञ्चेत्यादिना । दण्डघटादेरभेदप्रतीतेरसम्प्रतिपत्त्या कार्यकारणशब्दयोः कार्यकारणमात्रपरत्वानुपपत्तेस्तदर्थमाह इहापीति । कार्यकारणयोश्चैवेत्यादिपूर्ववाक्यापेक्षयाऽपिशब्दः । अभावशब्दस्य सामान्यशब्दत्वेन सर्वपरत्वात्किमिति विशेषपरत्वाश्रयणमित्यत आह तस्यैवेति । प्रागभावादेर्धर्मिविनाशेऽप्यविनाशादिना धर्मिणोऽत्यन्तभिन्नत्वस्यादृश्यत्वाधिकरणे समर्थित्वादिति भावः ॥ आद्य इति । अभेदविषयत्वेन विना वैलक्षण्यानुभवस्यानिर्वाहादिति भावः । ननु तन्तुपटादिबुद्धेः सम्बन्धविषयत्वेनैवानेवंविधघटपटादिबुद्धितो वैलक्षण्योपपत्तेर्नाभेदविषयत्वमुदाहृतप्रतीतेः कल्पयितुमुचितमिति शङ्कते सम्बन्धेनेति । सम्बन्धविषयत्वेनोदाहृतप्रतीतेर्घटपटादिबुद्धितो वैलक्षण्यसिद्धावपि तद्विषयककुण्डबदरादिबुद्धितो वैलक्षण्यानुपपत्या ततो वैलक्षण्यसिध्द्यर्थमभेदविषयत्वस्यावश्याश्रयणीयत्वान्न सम्बन्धविषयत्वेन वैलक्षण्यमुपपादनीयमित्याशयेन परिहरति कुण्डेति । न च संयोगादन्यसम्बन्धविषयत्वेनैव ततोऽपि वैलक्षण्यसिद्धिसम्भवात्किमभेदविषयत्वाश्रयणेनेति वाच्यम् । घटतदज्ञानतदभावादिबुद्धितो वैलक्षण्यस्य तावताऽप्यसिध्द्या तत्सिध्द्यर्थमभेदविषयताया अवश्याश्रयणीयत्वात् । यदि च स्वरूपप्रत्यासत्तिसंयोगान्यसम्बन्धविषयत्वेनैवोदाहृतप्रतीतेः सर्ववैलक्षण्यसिद्धेर्नाभेदविषयत्वापेक्षेति मन्यसे तर्हि घटतद्धर्मिकान्योन्याभावबुद्धेर्घटपटादिबुद्धितो वैलक्षण्यं न स्यात् । तस्याः स्वरूपप्रत्यासत्तिसंयोगान्यसम्बन्धविषयत्वाभावादित्याशयात् । ननु तथाऽपि तन्तुपटयोरयुतसिद्धत्वात्कुण्डबदरयोश्च तदभावादयुतसिद्धतन्तुपटादिप्रतीतेर्युतसिद्धकुण्डबदरादिप्रतीतितो वैलक्षण्यस्यायुतसिद्धविषयत्वेन निर्वाहसम्भभवान्न तदर्थं तस्या अभेदविषयत्वं कल्पनीयमित्याशङ्कते सम्बन्धिनोरिति । आधाराधेयभावेनावस्थानसमये सम्बन्धविनाशाभावरूपस्य वा सम्बन्धिविभागाभावरूपस्य वाऽयुतसिद्धत्वस्य तन्तुपटयोरिव कुण्डबदरयोरप्यविषिष्टत्वेन तन्तुपटादिप्रतीतेरिव कुण्डबदरादिप्रतीतेरप्युक्तरूपायुतसिद्धविषयत्वेन तदाश्रयणेनाप्युदाहृतप्रतीतेः कुण्डबदरादिप्रतीतितो वैलक्षण्यनिर्वाहात्तन्निर्वाहार्थमभेदविषयकत्वकल्पनमावश्यकमित्यभिप्रायेण परिहरति आरधाराधेयभावेनेति । एवं वैलक्षण्यबुद्धेरन्यथोपपत्तिं निरस्य प्रकृततर्कस्य विपर्ययापर्यवसायित्वादाभासत्वमित्याशङ्कानिरासाय विपर्ययपर्यवसानं दर्शयन्नेवोपसंहरति अत इति । ननु तन्तुपटादिप्रतीतेः कुण्डबदरादिप्रतीतेश्चाधाराधेयभावसम्बन्धेनावस्थानकालानतत्सम्बन्धिनाशाभावादिविषयकत्वाविशेषेऽपि तन्तुपटादिप्रतीतेः कुण्डबदरादिप्रतीतितो वैलक्षण्यं विनाऽप्यभेदविषयकत्वेनोपपद्यते । तन्तुपटयोरुत्तरकालेऽपि सम्बन्धविनाशाभावस्य सम्बन्धिविभाग भावस्य च सत्वात् । कुण्डबदरयोश्च कालान्तरे सम्बन्धविनाशस्य सम्बन्धिविभागस्य च सत्वात् । कालान्तरभाविसम्बन्धविनाशादिविषयककुण्डबदरादिप्रतीत्यपेक्षया कालान्तरभाविसम्बन्धविनाशाभावादिविषयकतन्तुपटादिबुद्धर्वैलक्षण्यस्यान्यानपेक्षत्वादित्याशङ्क्य भवेदेवं यदि कुण्डबदरादिप्रतीतेः कालान्तरभाविसम्बन्धविनाशादिविषयकत्वं तन्तुपटादेश्च तादृशसम्बन्धविनाशाभावादिविषयकत्वमेव स्यात् । न च तदस्ति । कुण्डबदरादिप्रतीतेः कुण्डबदरयोः सम्बन्धनाशो वा कुण्डबदरयोर्विभागो वा भविष्यतीत्याकारत्वे कालान्तरभाविसम्बन्धविनाशादिविषयकत्वस्य तन्तुपटादिप्रतीतेश्च तन्तुपटसम्बन्ध विनाशो वा तन्तुपटविभागो वा न भविष्यतीत्याकारत्वे कालान्तरभाविसम्बन्धविनाशाभावादिविषयकत्वस्य च प्राप्तावपि प्रत्यक्षायाः कुण्डबदरादिप्रतीतेस्तन्तुपटादिबुद्धेश्चेह कुण्डे बदराणि अयं पट इत्येवमाकारतयोक्ताकारत्वासम्भवेनोक्तरीत्या विषयवैलक्षण्यासम्भवेन तदुपपादकतयाऽभेदविषयकत्वस्यैवावश्याश्रयणीयत्वादिति भावेनोक्तं कालान्तरभाविन इत्यादि ।

### **परिमल **

इहापीति । न केवलं कार्यकारणयोश्चैवेत्यत्रेत्यपेरर्थः ॥ कथमभेदप्रतीतिर्नास्तीति । वैलक्षण्यस्य विषयभेदाधीनत्वादिति भावः । सम्बन्धविषयत्वेनायुतसम्बन्धिविषयकत्वेन चाऽस्त वैलक्षण्यधीरिति क्रममाशङ्क्य निराह सम्बन्धेनेति ॥ विशे(शि)ष्यते विलक्षणीक्रियत इत्यर्थः ॥ आधारादेयभावेनेति । कुण्डबदरयोराधाराधेयभावेन यथावस्थानं तथा तन्तुपटयोराधाराधेयभावेन सम्बद्धतयावस्थानकाले सतोप्ययुतसिद्धत्वस्य तन्तुपटत्वादिधर्मस्येव प्रतीतिवैलक्षण्यानापादकत्वादित्यर्थः । ननु तदानीमविशेषेपि कालान्तरे कुण्डबदरसंयोगनाशोत्पादो वा संयोगविभागो वा । वर्तते न(तन्तुपटादे)तूपादानादेरतोस्तु प्रतीतिवैलक्षण्यमित्याशङ्कां परिहन्पर्यवसानमाह अत इति । तस्यैव विवरणम् उपयोगायोगादित्यन्तम् ॥ सम्बन्धे चेति । आधाराधेयभावेनावस्थाने चेत्यपि ग्राह्यम् ।

### **यादुपत्यम्**

आधाराधेयेति ॥ उभयत्राप्याधाराधेयभावेनावस्थानसमये संयोगनाशाभावरूपस्य विभागाभावरूपस्य वाऽयुतसिद्धत्वस्याविशेषेण प्रतीतिवैलक्षण्यानुपपादकत्वादित्यर्थः । नन्विदानीमविशेषेऽपि कालान्तरे कुण्डवदरयोः संयोगनाशादिरूपं युतसिद्धत्वं भविष्यति न तन्तुपटादौ अतः प्रतीतिवैलक्षण्यमुपपद्यत इत्याशङ्कामपाकुर्वन्नुपसंहरति अत इति ।

### **श्रीनिवासतीर्थीया **

अनेनेति । अभावशब्देनाभावस्तद्धर्मो ज्ञेयत्वादिधर्मश्चोपलक्ष्यत इत्यर्थः । अगहत्स्वार्थलक्षणायां स्वार्थस्यापि लक्ष्यत्वादिति भावः ॥ सम्बन्धेनेति । तन्तुपटयोः सम्बन्धस्य सत्वेन घटपटादिबुद्धितस्तन्तुपटादिबुद्धिर्विशिष्यते घटपटयोः सम्बन्धाभावादित्यर्थः । कुण्डबदरादि प्रतीतितोऽपि सम्बद्धवस्तुप्रतीतितोऽपीत्यर्थः ।

### **वाक्यार्थरत्नमाला **

अभेदेन प्रतीतेश्चेति चशब्दबलेनेति । अत एवोत्तरयोजनायामुक्तसमुच्चयार्थश्चशब्द इति चशब्दप्रयोजनवर्णनेऽप्यत्र तदवर्णनं किञ्चेत्युक्तिपूर्वकमुपक्षेपकप्रमेयान्तरकथनं चेति भावः । अनेन भाष्यस्थचेत्यस्य किं चेत्यर्थः । तस्यैव विवरणम् अवयवेत्यादि । एतेन प्रमाणाभावाच्चेति चशब्दानर्थक्यशङ्काऽपि गतेति ज्ञेयम् । किञ्चेत्युक्तयनन्तरमपि व्यभिचारश्चेत्यक्षराधिकरणीयोक्तिस्थले किं चेति निपातसमुदायः किमित्यर्थक इत्यादेष्टीकाकृता प्रतिपादनात्तदनुसारेणात्रापि किञ्चचेति निपातसमुदायस्य किं चेत्यर्थ इति न वैय्यर्थ्यं चशब्दस्येत्यप्याहुः । घटपटादिबुद्धा वैलक्षण्योपपत्तेरित्यनेन मूलस्थ सम्बन्धशब्दस् तद्विषयत्वपरः । विशिष्यत इति विशेषवती विलक्षणेति व्याख्यातं भवति । न च संयोगान्यसम्बन्धविषयत्वेनेत्यादिकं जन्माधिकरणीयमूलतट्टीकान्यायामृतानुसारेण । विनाप्यभेदविषयत्वेनेति । अभेदविषयकत्वेनापीति सम्बन्धः । प्रत्यक्षायाः कुण्डेत्यादि । अनेन प्रत्यक्षप्रतीतिं प्रत्युपयोगाभावो नाम सम्बन्धविनाशादेः प्रत्यक्षप्रतीतिविषयत्वाभाव इति व्याख्यातं भवति ।

------------------------------------------------------------------------

अभेदेन प्रतीतिश्च कार्यकारणपूर्वके

**अभेदेन प्रतीतिश्च कार्यकारणपूर्वके**

### **सुधा**

किञ्च पटोत्पत्तेः प्राग्यावन्तं देशमवष्टभ्य तन्तवस्तिष्ठन्ति पटोऽपि तावन्तमेव । न च मूर्तयोः समानदेशत्वं युज्यते । तेन ज्ञायते तन्त्वभिन्नः पट इति । न चावयवावयविनो रूपरसादि (वत्) द्वैतमनुभूयत इत्याद्यभेदप्रमाणं स्वयमूहनीयम् ।

### **शेषवाक्यार्थचन्द्रिका**

नन्वनेकेष्वभेदप्रमाणेषु सत्सु तत्परित्यागेन प्रत्यक्षमात्रोपन्यासोऽनुचितो भाष्यकाराणामित्यतः प्रत्यक्षस्योक्तरीत्या बहूपपादनसापेक्षत्वेन दुर्ज्ञेयतया प्रमाणान्तराणां च स्पष्टतया शिष्यैरेव ज्ञातुं शक्यत्वेन युक्तस्तत्परित्यागेन प्रत्यक्षमात्रोपन्यास इत्याशयवान्स्वयं तानि प्रमाणानि दर्शयन् पटस्तन्त्वभिन्नो मूर्तत्वे सति तत्समानदेशत्वात्तन्तुवदित्यनुमानं मनसि निधाय हेत्वसिद्धिं परिहरति किञ्च पटोत्पत्तेरिति । सह भूतले पट इति निर्बाधप्रतीतिबलादिति भावः । अप्रयोजकत्वं निराकरोति न चेति । फलं निगमयति तेनेति । नन्ववयवावयविभावानापन्नयोरेव मूर्तयोरसमानदेशत्वनियमाम्युपगमात्तद्भावमापन्नयोस्तन्तुपटयोर्मूर्तत्वेऽपि समानदेशत्वोपपत्तेरप्रयोजकत्वमेवेत्यत आह न चेति । अनेन पटस्तन्त्वभिन्नस्तद्रूपरसादिभिन्नरूपरसादिशून्यत्वात्तन्तुवद् इत्यभिप्रेतानुमाने हेत्वसिद्धिः परिहृता भवति । न चावयविरूपादिभिरवयवरूपादेर्नाशादवयवावयिनोर्भेदेऽपि रूपरसादिद्वैतानुपलम्भसम्भवादप्रयोजकत्वमिति वाच्यम् । तथा सत्यसमवायिकारणनाशेन कार्यनाशध्रौव्यादवयविन्यपि रूपाद्यनुलब्धिप्रसकत्या तदनवकाशादित्याशयात् । इत्यादीत्यादिपदेन गुणगुण्याद्यभेदसाधकानुमानागमपरिग्रहः । केचित्तु अभेदेन प्रतीतिश्चेति चशब्दसङ्गृहीतमभेदप्रमाणं स्वयमुपदर्शयतीति किञ्चेत्यादिग्रन्थावतारं कृत्वा स्वयमूहनीयमित्यतः पूर्वं परस्ताच्च ‘स्पष्टत्वाच्छिष्यैरेव’, ‘इति भावेन भाष्यकृता चशब्देन सङ्गृहीतं न तु स्वरूपेण प्रत्यक्षवदुपन्यस्तमि’ति च शेषमाहुः ।

### **परिमल **

रूपरसादिवद्द्वैतमिति । रूपरसादेर्भेदोऽनुभूयते यथा तथा तन्तुपटयोर्द्वैतं भेदो न चानुभूयत इत्यर्थः । क्वचिद्रूपरसादिद्वैतमिति पाठः । तदा रूपभेदो रसभेदो गुणत्वादिभेदश्च न चानुभूयत इत्यर्थः । आदिपदेनाग्ने वक्ष्यमाणगुणगुण्याद्यभेदसाधकप्रमाणग्रहः ।

### **यादुपत्यं**

ननु भेदे व्यपदेशभेदादीनि बहूनि प्रमाणानि सन्ति अभेद तु प्रत्यक्षमेकमेवातः कथमभेदपक्षोऽङ्गीक्रियत इत्यतेऽभेदेऽपि बहूनि प्रमाणानि सन्तीत्याह किञ्च पटेति । अनेन पटस्तन्त्वभिन्नो मूर्तत्वे सति तन्तुदेशत्वात्तन्तुरूपाद्यभिन्नरूपादिमत्वात् तन्तुवदित्यनुमानद्वयं कार्यकारणभेदसाधकप्रमाणमुक्तमिति ज्ञातव्यम् । आदिपदेन गुणगुण्याद्यभेदसाधकानामनुमानागमानां ग्रहणम् । ते चाग्रे वक्ष्यन्ते ।

### **श्रीनिवासतीर्थीया **

न चावयवेति । नापीत्यर्थः । यद्यवयवावयविनौ भिन्नौ स्यातां तर्ह्यवयवनिष्ठरूपाद्रसाद्वाऽवयविनिष्ठ रूपरसयोर्द्वैतत्वं भेदोऽनुभूयेत । न चानुभूयत इत्यर्थः ।

### **वाक्यार्थरत्नमाला **

अनेकेष्वभेदप्रमाणेष्विति । अत्र प्रत्यक्षानुमानरूपप्रमाणद्वयोक्तावपि वक्ष्यमाणोक्तरीत्याऽनुमानागमबाहुल्यप्राप्तेर्बहुवचनं युक्तम् । एवमेव प्रमाणान्तराणां तानि प्रमाणानीत्याद्युपपादनीयम् । अत एवोत्तरमूले इत्याद्यभेदप्रमाणं स्वयमूहनीयमित्यादिपदमिति ध्येयम् । अनेकेषु अभेदेति । प्रत्यक्षातिरिक्तानेकाभेदप्रमाणेष्वित्यर्थः । तेन तत्परित्यागेनेति युक्तम् । यद्वा प्रत्यक्षादिरूपेष्वित्येवार्थः । तत्परित्यागेनेत्यस्य तावतामपि प्रमाणानामुपन्यासमकृत्वेत्यर्थः । तेन प्रत्यक्षस्यैवोपन्यासात्कथं तत्परित्याग इति शङ्कानवकाशः । तद्रूपसाक्षिभिन्नरूपरसादिशून्यत्वादिति । तस्य यद्रूपरसादि तद्भिन्नं यदित्येवं योज्यम् । एतच्च सार्वत्रिकरूपरसादि द्वैतमिति पाठानुसारेण । क्वचिन्मूले रूपरसादिवद्वैतमिति पाठस्तत्रायमर्थः । द्वैतशब्दो वैलक्षण्यपरः । ततश्चावयवी अवयवेनाभिन्नः रूपादेः रसादिनेव तेन वैलक्षण्यशून्यत्वात् । येन यो विवक्षितवैलक्षण्यशून्यः स तेनाभिन्नः यथा घटो घटेनेति प्रयोगो ध्येयः । पूर्ववदत्रापि हेत्वसिद्धिपरिहारार्थमनुभूयत इत्युक्तम् । तत्र रूपादिपर्यन्तं धावनन्तु रूपादौ सर्वथा तदगोचरसाक्षात्कारविषयत्वरूपं यद्वैलक्षण्यं तच्छून्यत्वमिहाभेदसाधकमिति दर्शयितुम् । तेन सर्वथा तदगोचरं साक्षात्कारविषयत्वशून्यत्वस्य हेतुतया लाभे मिश्रितक्षीरनीरयोर्घटादिवद्यद्वैलक्षण्यं तच्छून्यत्वेपि प्राक्पश्चाच्चान्यतरागोचरसाक्षात्कारविषयतया रूपादि यद्वैलक्षण्यं तच्छून्यत्वाभावान्न व्यभिचार इति प्रागुक्तक्षीरनीरयोर्व्यभिचारः परिहतो भवतीति ध्येयम् । यद्यपि स्वयं तानि प्रमाणानि दर्शयन्निति पूर्वोक्तयनुसारेण किञ्चघटोत्पन्नाविति पूर्ववाक्यस्य पटस्तंत्वभिन्नो मूर्तत्वे सति समानदेशत्वात्तंतुवदनुमानमित्याद्यवतारादेरिव न चावयवेति वाक्यस्यापि अनुमानान्तरमाहेत्यवतारपूर्वकं नापीत्यर्थः । इत्युक्त्वा टीकाकृता अनेन पटस्तंत्वभिन्न इत्यादिकं तात्पर्यं वर्णनीयम् । मूर्तयोरसमानदेशतासंकोचेनाप्रयोजकतोक्तेस्त्वनेन परिहारः प्रतीयत इति न प्रकारान्तरेणावतारो युक्त इति भाति । तथापि स्वयं तानि प्रमाणानीत्याद्युक्तयनुसारेणोक्तरीत्यावतारः स्वयमेवोहनीय इति भावेन प्रवृत्तेर्नाद्योदोषः । अप्रयोजकत्वोक्तेस्तु आलोकमण्डलव्याप्त एव देशे वायुसञ्चारदर्शनादित्यादिपूर्वटीकानुसारेण मूर्तानां समानदेशतोक्तिरङ्गीकारवादेनेति पूर्वत्रास्वरसं सूचयितुमिति नान्योपीत्यदोषो ऽत एवेत्यत इत्यस्येत्यस्वरसादित्यर्थ इति ध्येयम् । असमवायिकारणनाशेनेति । अवयवगतरूपादेर्नाशे रूपादिरहितद्रव्यावस्थानानुपपत्या रूपाद्यन्तरोत्पत्यङ्गीकारे च तत्प्रत्ययापत्या अवयवानां नाश एवेत्यप्युपलक्षणया ज्ञेयम् । निमित्तकारणनाशेन कार्यनाशाभावादुक्तमसमवायिकारणेति । अवयवरूपादीनामवयविरूपादिकं प्रत्यसमवायिकारणतायाः परेणाभ्युपगमादिति भावः । गुणगुण्याद्यभेदसाधकानुमानागमेति । अभेदेन प्रतीतिरित्युक्ता अनुमानातिरिक्तानुमानान्तरेत्यर्थः । तच्चेत्थम् । अवयवी अवयवेनाभिन्नस् तत्कार्यभिन्नकार्यकारित्वाभावाद् घटो घटो नेति । आगमस्तु ब्रह्मविषये विज्ञानमानन्दमित्यादिरुक्तो वक्ष्यमाणश्च ज्ञेयः । पूर्वं परस्ताच्चेत्यादि । स्पष्टत्वाच्छिष्यैरेवेत्ये तत्पूर्वशेषः । पश्चात्तु इति भावेनेत्यादिर् उपन्यस्तमित्यन्तः शेष इति सम्बन्धः । ततश्चेत्याद्यभेदप्रमाण स्पष्टत्वाच्छिष्यैरेवस्वयमूहनीयमिति भावेन भाष्यकृतेत्यादिर् उपन्यस्तमित्यन्तो वाक्यविन्यासो ध्येयः ।

