+++
title = "११ द्रव्ये गुणाद्यभेदेऽपि विशेषबलाद्भेदव्यवहारः"

+++


## द्रव्यमेव ततोऽनन्तविशेषात्मतया सदा

**द्रव्ये गुणाद्यभेदेऽपि विशेषबलाद्भेदव्यवहारः**

**द्रव्यमेव ततोऽनन्तविशेषात्मतया सदा**

### **सुधा**

किमतो यद्येवमित्यत आह द्रव्यमेवेति ।

## **अनुव्याख्यानम्**

***द्रव्यमेव ततोऽनन्तविशेषात्मतया सदा ॥***

***नानाव्यवहृतेर्हेतुः .........***

समवायधर्मवद्गुणादीनां द्रव्यविशेषत्वादित्यर्थः । अनन्तशब्दो यत्र यावनन्तो व्यवहारास् तावतामुपलक्षकः । नानाव्यवहृते व्यपदेशभेदादेरित्यर्थः । एतदुक्तं भवति । गुणगुण्यादेर् अत्यन्तभेदे सिद्धे हि तत्सम्बन्धः समवायः सिध्यति । गुणगुण्याद्यत्यन्तभेदस्तु न प्रामाणिकः । तथा हि न तावत्तत्र प्रत्यक्षं प्रमाणं, गवाश्वादिवदनुपलम्भात् । अतो गुणगुणिनावत्यन्तभिन्नावपर्याय शब्दवाच्यत्वात् । घटपटवदित्याद्यनुमानमेव वक्तव्यम् । तच्चानैकान्तिकम् । समवायस्य तद्धर्माणां(च) भेदाभावेऽप्यपर्यायशब्दवाच्यत्वादन्यथासिद्धं च । यथा समवाये तद्गतत्वादिधर्माणां भेदाभावेऽपि विशेषापरनामकात्स्वभावविशेषादेवापर्यायशब्दवाच्यत्वादिकमुपपादनीयम् । गत्यन्तराभावात् । तथा गुणगुण्यादीनाम(त्यन्ता)भेदेऽपि गुणादीनां द्रव्यविशेषत्वे(न द्र)तद्द्रव्यमेव विशेषशक्त्यैवापर्यायशब्दवाच्यत्वादिव्यवहारहेतुर्भविष्यति । तथा च विपक्षे बाधकाभावादप्रयोजकत्वं हेतूनामिति ।

### **शेषवाक्यार्थचन्द्रिका**

द्रव्यविशेषत्वात् । विशेषाश्रयीभूतद्रव्यधर्मरूपत्वादित्यर्थः । ईश्वराख्य द्रव्यविशेषस्यानन्तधर्मवत्तयाऽनन्तविशेषात्मकत्वसम्भवेऽपि तदन्यत्र तदसम्भवादाह अनन्तशब्द इति । ननु प्रमाणमात्राभावस्यैव वस्त्वभावव्यवस्थापकत्वेन तद्विशेषाभावस्य तदव्यवस्थापकत्वाद्गुणादेर्द्रव्येणात्यन्तभेदाभावसाधकतयाऽपि प्रमाणमात्राभाव एव वक्तव्यस्तत्कथं भेदसाधकपरोपन्यस्तानुमानमात्रनिरासेन कृतार्थता । किञ्चानेनानुमानस्य दूषणमुक्तं भवतीत्यतोऽत्यन्तभेदाभावसाधक प्रमाणाभावं प्रत्यक्षदूषणं च बहिरेव प्रदर्श्य विवक्षितमनुमानदूषणं प्रदर्शयितुं तात्पर्यमाह एतदुक्तं भवतीति । इत्याद्यनुमानमित्यत्रादिपदेन गुणगुणिनावत्यन्तभिन्नौ धर्मधर्मिभावेन प्रतीयमानत्वादेकत्वानेकत्वरूपविरुद्धदर्माधिकरणत्वादित्यादेः सङ्ग्रहः । अनैकान्तिकत्वमेव विशदयति समवायस्येति ॥ अन्यथासिद्धत्वं चेति । यद्यप्यन्यथासिद्धेर्व्याप्यत्वासिद्धतया दूषणत्वेन पऽथग्दूषणत्वाभावाव्द्यभिचारोद्भावनानन्तरं न तदुद्भावन मुचितम् । तथाऽपि पृथग्दोषत्वमभ्युपेत्यायं ग्रन्थः प्रवृत्त इत्यवधेयम् । केचित्तु । निमित्तान्तराभावे सत्यपर्यायशब्दवाच्यत्वस्यैव हेतुत्वाश्रयणात्समवाये च विशेषरूपनिमित्तान्तरसद्भावान्नानैकान्त्यमित्यत आह अन्यथासिद्धत्वं चेत्यवतारमाहुः । तन्न । तथा सति समवायवद्गुणगुण्यादिस्तलेऽपि विशेषरूपनिमित्तान्तरसद्भावेन हेतुविशेषणासिद्धिप्रसक्त्या सविशेषणहेत्वङ्गीकारेण व्यभिचारपरिहारचोदनायाः कुर्तमशक्यत्वात् । शक्यत्वे वोत्तरग्रन्थे सविशेषणहेतोरेवान्यथासिद्धेरुपवर्णनीयतया निर्विशेषहेतोस्तद्वर्णनासाङ्गत्यप्रसङ्गाच्चेति । अन्यथासिद्धिमेव प्रकटयति यथेत्यादिना ॥ विपक्षे बाधकाभावादिति । अनुकूलतर्कवत एत्त हेतो ः प्रयोजकत्वेन तद्धीनस्याप्रयोजकत्वमित्यर्थः ।

### **परिमल **

ननु गुणगुण्यादेर्भेदस्य प्रमितत्वेन समवायेन विना विशिष्टप्रत्ययानिर्वाहात्कथमेवमुक्तिः, विशेषस्तद्गतत्वादिरित्यादेः कथं प्रकृतोपयोगः, येनोपोद्वातत्वं तस्येत्यत आह एतदुक्तमिति ॥ इत्यादीति । आदिपदेन धर्मधर्मिभावापन्नत्वज्ञाताज्ञातभावापन्नत्वादिहेतुग्रहः । अन्यथासिद्धञ्चेत्युक्तं व्यपक्ति यथेत्यादि ॥ हेतूनामितीति । गुणगुण्यादिभेदसाधकप्रागुक्तहेतूनामित्यर्थः । इतिशब्दस्यैतदुक्तमिति पूर्वेणान्वयः ।

### **वाक्यार्थरत्नमाला **

मूले यत्र यावन्त इत्यत्र यत्रेत्यादिनिर्दिष्टाप्रतीतेरनन्तत्वं विशेषत इत्युत्तरभाष्यमूलानुसारेणाह । ईश्वराख्यद्रव्येत्यादि । नन्वीश्वरे यथानन्ता व्यवहारा अनन्तधर्मनिमित्तकास्तथा घटादावप्यनन्तपरमाणुसंयोगा अनन्तेश्वररूपसम्बन्धा वा सन्त्येव । ततस्तन्निबन्धनानन्तव्यवहाराणाम निवार्यत्वात्तन्निर्वाहकतया अनन्तविशेषाणां घटादावप्यङ्गीकार्यत्वात् । सर्वत्राप्यानन्त्ये समाने यत्र यावन्त इत्यादिमूलटीकाग्रन्थौ कथमिति चेदत्र ब्रूमः । यद्यप्येकस्मिन्संयोगेऽनन्तप्रतियोगिकत्वमादायानन्तता संयोगस्य प्राप्ता तथापि स्वरूपतः संयोग एव एव । तथा च घटादौ तथाविधसंयोगविभागादिकतिपयधर्मा एव सन्तीति कतिपयव्यवहारनिर्वाहका विशेषा अपि तत्संख्याका एव प्राप्ताः । ईश्वरेतूक्तरीत्या क्रोडीकृतसंयोगादयो ज्ञानैश्वर्यशक्तिवीर्यसुखौदार्यादयो धर्माः स्वत एवानन्ता इति तद्य्ववहाराणामपि स्वाभाविकानन्त्यात्तन्निर्वाहकविशेषाणामनन्तत्वमावश्यकमेव । घटादिसंयोगस्यानन्तप्रतियोगिकत्वेनानन्त्ये च तथाविधानन्तधर्माणां प्रत्येकमानन्त्यानि प्राप्तानीति साम्याभाव एवेति यत्र यावन्त इति मूलाद्युपपन्नमिति । एवमीश्वराख्ये उत्तरमूलेऽपि ज्ञेयम् । एवं च यत्र यावन्त इति मूलस्येश्वरेऽनन्तास्तदन्यत्रानेक इति मूलार्थो लब्ध इति ज्ञेयम् । प्रमाणमात्राभावस्येति । यावत्प्रमाणा भावस्यैवेत्यर्थः । एवमुत्तरत्रापि । यद्वक्ष्यति अनुमानमात्रनिरासेन कृतार्थतेति । तद्विशेषाभावस्येति । यत्किञ्चित्तद्विशेषाभावस्येत्यर्थः । किं चानेनेति । अनुमानदूषणं च किमुक्तं भवतीति सम्बन्धः । प्रमाणाभावं यावत्प्रमाणावभावम् । अतः परं वक्तुं तत्प्रतिज्ञापूर्वकमिति शेषः । प्रत्यक्षदूषणं चेति । चशब्दो निर्देशार्थः । आगमश्चासम्भावित इति न दूषित इति भावः । अन्यथासिद्धेर्व्याप्यत्वासिद्धितयेति । मूलेऽन्यथाप्रकारेण सिद्धिर्हेतोर्घटनाऽन्यथासिद्धिरिति या विवक्षिता सैवाभिप्रेता । यात्वन्यथा असिद्धिर्व्यर्थविशेषणत्वाद्यसिद्धिर्विशेषवैय्यर्थ्यमेकासिद्धौ चेत्यादिना सन्ध्यस्य भाष्ये वक्ष्यमाणान्यथासिद्धिः साचाभिप्रेत्य युक्तिपादेऽन्यथासिद्धेर्दूषणत्वस्य प्रकारान्तरेण वक्ष्यमाणत्वादित्युक्तम् । साऽत्रमूले नाभिप्रेता । व्यर्थविशेषणत्वादेरप्रसक्तेः । अभिप्रेताया अपि दूषणत्वप्रयोजकत्वरूपदूषणविभागतया । यथाचैतत्तथा एवं चाप्रयोजकोऽन्यथासिद्धो व्याप्यत्वासिद्धोवा वाक्यत्वादिहेतुरिति तत्वनिर्णयटीकावाक्यव्याख्यानावसरेऽस्माभिरुपपादितम् । इहापि मूलेऽन्यथासिद्धं चेति प्रतिज्ञायोपपाद्य च विपक्षे बाधकाभावादप्रयोजकत्वं हेतूनामित्युपसंहारः । तदुत्तरत्राप्रयोजकत्वान्यथासिध्योः संकरेण व्यवहारश्चेममेवार्थं सूचयति । टीकापि तत्परत्वेन योज्या । जिज्ञासाधिकरण टीकाव्याख्यानेऽपि प्रकारान्तरेण घटनारूपान्यथासिद्धिविचारोऽस्मदीयोस्ति । पूर्वमूले इत्याद्यनुमानमित्यादिपदाभिप्रायेण हेतूनामिति बहुवचनमुपसंहारमूले । एतदाशयेनैव टीकाकृता । आदिपदेनानुमानद्वयसंग्रहो व्याख्यातः । स्वयमपीत्यादेरित्यादिपदं च प्रयुक्तमिति ज्ञेयम् ।

------------------------------------------------------------------------

द्रव्यमेव ततोऽनन्तविशेषात्मतया सदा

**द्रव्यमेव ततोऽनन्तविशेषात्मतया सदा**

### **सुधा**

यद्वा विशेषस्तद्गतत्वादिरित्यनेनैव गुणगुण्याद्यत्यन्तभेदसाधकानां हेतूनामनैकान्त्या प्रयोजकत्वे वर्णिते । यदि तद्गतत्वादिधर्माभिन्ने समवाये तद्गतत्वादिविशेषोऽभ्युपेयते । विशेषेणैव च व्यवहारा निर्वहिष्यन्ते । तदा व्यपदेशभेदादिहेतूनां व्यभिचारान्यथासिद्धिभ्याम् आभासत्वात्केन हेतुना द्रव्यस्य गुणक्रियादिरूपस्य गुणक्रियादिस्वरूपत्वस्य निषेधः (करिष्यते) क्रियते । गुणगुण्याद्यत्यन्तभेदः केन हेतुना साधयिष्यत इति यावत् । अन्यथासिद्धिमेव प्रकटयन्नुपसंहरति द्रव्यमेवेति । समवायवदिति वक्ष्यमाणमत्रापि सम्बध्यते । यथा समवायस्य तद्गतत्वादिविशेषात्मतया व्यपदेशभेदादिव्यवहारहेतुत्वम् । तथा द्रव्यमेव घटादिकं गुणक्रियाद्यनन्तविशेषात्मतया नानाव्यवहृतेर्हेतुर्भवतीति ।

नन्वौपचारिकत्वं वा भ्रान्तिमूलत्वं वा व्यवहाराणामङ्गीकृत्य हेतूनां दूषणं शक्यम् । तत्किं विशेषाङ्गीकारेण । नैवं श्यक्यम् । औपचारिकत्वादौ हि कदाचिन्मुख्यो व्यवहारः स्यात् । न हि तीरादौ सदा गङ्गादिव्यवहारोऽस्ति । न चैवं प्रकृते । सदैवापर्यायशब्दवाच्यत्वादेः सत्वात् । यदाप्यभेदबोधाय रूपमेव घट इति वा विज्ञानं ब्रह्मेति वा व्यवह्रियते तदापि न पर्यायतामुपेत्य, तथाऽननुभवात् । अतो वक्तव्यमेवात्र निमित्तम् । तदिदमुक्तं सदेति ।

### **शेषवाक्यार्थचन्द्रिका**

अत्र पक्षे विशेषस्तद्गतत्वादिरित्याद्यवाक्यस्योपोद्धातत्वकल्पना भवतीत्यपरितोषादाह यद्वेति । तद्वर्णनप्रकारमेव दर्शयति यदीति । विशेषो विशेषाश्रयीभूतधर्मरूपः ॥ विशेषेणैवेति । धर्मधर्मिव्यतिरिक्तस्वभावविशेषेणैवेत्यर्थः । तर्हि पूर्ववाक्यैनैव प्ररोपन्यस्तहेतूनामनौकान्त्यान्यथासिद्धिभ्यामाभासत्वसिद्धेः ‘द्रव्यमेवे’त्युत्तरवाक्यानर्थक्यमित्याशङ्क्य पूर्वोक्तान्यथासिद्धिप्रकारप्रदर्शनपूर्वकमुपसंहारार्थतया तत्कथन्ताशङ्कापरिहारार्थत्वान्न तदिति भावेन तत्परतयोत्तरभाष्यं सङ्गमयति अन्यथेति । अन्यथासिद्धिप्रकारप्रपञ्चकत्वस्य मूलारूढतासिध्द्यर्थमपेक्षितं पूरयति समवायवदितीति । वक्ष्यमाणम् उत्तरवाक्य इति शेषः ।

मूले सदापदवैयर्थ्यमाशङ्क्य तन्निवर्तनीयां शङ्कामुत्थापयति नन्विति । औपचारिकत्वादावित्यादिपदेन भ्रान्तिमूलत्वपरिग्रहः ॥ मुख्यो व्यवहार इति । घटो न रूपीत्येवंरूप इत्यर्थः ॥ न हीति । तीरं न गङ्गेत्यपि व्यवहारदर्शनादिति भावः ।

### **परिमल **

प्रागुक्तोपोद्धातत्वेन व्याख्यातमधुना प्रकारान्तरेण व्याचष्टे यद्वेत्यादिना भविष्यतीत्यन्तेन ॥ निर्वहिष्यन्त इति । वहतेरनिट्त्वेपि स्पष्टार्थमेवमुक्तम् । निर्वक्ष्यत इत्युक्तौ निर्वचनभ्रान्त्यापत्तेः । मूलोक्ते परकीयहेतुदूषणेऽनौचित्याशयेनाशङ्क्य निराह नन्वित्यादिना । उपचार कल्पने मुख्यव्यवहारः कुत इत्यतस्तद्दर्शनादित्याह न हीति ॥ व्यवहारोस्तीति । किन्तु गङ्गीतीरे ग्रामः गङ्गाकूले वृक्ष इत्यादिमुख्योप्यस्तीति भावः ॥ न चैवं प्रकृत इति । गुणगुण्यादौ घटादिद्रव्यं गुणा इति, तन्तवः पट इति, मूर्तं क्रियेत्यादिर्वा द्रव्यमस्तीति वाच्ये कदाचिद्गुणोस्तीत्यादिपर्यायतया वा मुख्योव्यवहारश्चेत्कदाचित्स्यात्तदा परं भेदव्यपदेशादिरुपचरितो वा भ्रान्तिमूलो वेति कल्प्यम् ।

न चैवमस्तीत्यर्थः ॥ अत्र निमित्तमिति । सदा भेदेन व्यवहारे हेतुर्वाच्य इत्यर्थः ।

### **यादुपत्यं**

विशेषेणैव चेति । तृतीयेन समवायस्वभावविशेषेणैवेत्यर्थः ॥ व्यवहाराणां गुणगुण्यादावपर्यायशब्दव्यवहाराणाम् ॥ दूषणम् औपचारिकत्वादित्यादिना अन्यथासिद्धत्वान् नात्यन्तभेदसाधकत्वरूपमित्यर्थः । औपचारिकत्वादौ गङ्गायां घोष इत्यादिस्थले । मुख्यो व्यवहार इति । तीरं गङ्गा नेत्यादिमुख्यव्यवहारवदित्यर्थः ॥

### **श्रीनिवासतीर्थीया **

प्रकृत इति । कदाचिद्वा मुख्यः पर्यायव्यवहार इत्यर्थः । अस्ति कदाचिन्मुख्यो व्यवहार इत्यौपचारिकत्वं कल्प्यमिति युक्तमित्याशङ्क्य निषेधति यदाऽपीति ॥ अत इति तच्च विशेष एवेति शेषः । सदा नानाव्यवहृतेरपर्यायव्यवहारस्य हेतुर्न कदापि पर्यायव्यवहारस्येत्यर्थ इत्याह सदेति ।

### **वाक्यार्थरत्नमाला **

निर्वहिष्यन्त इति मूलम् । विशेष एव निर्वहिष्यतीति जन्माधिकरण मूलस्थपदवदयं प्रयोग उपपाद्यः । गुणक्रियाद्यनन्तेति अनन्तशब्द ईश्वरे मुख्य इत्यादिकं पूर्वमूले स्पष्टम् । सविशेषणहेत्वङ्गीकारेणेति । तथा सत्यसिद्धेरेवापत्या एकं सन्धित्सतोऽपरंप्रच्यवत इति न्यायविषयत्वं स्यादिति भावो ऽसिध्यज्ञानेन शङ्केत्यत आह । शक्यत्वे चेति ।

