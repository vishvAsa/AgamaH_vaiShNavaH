+++
title = "०२ वैशेषिकोक्तसृष्टौ न मानम्"

+++


## तत्संयोगादनियतात्पदार्थानां जनिर्भवेत्

**वैशेषिकोक्तसृष्टौ न मानं**

**तत्संयोगादनियतात्पदार्थानां जनिर्भवेत्**

### **सुधा**

यदेतत्सूत्रकृता परिमाणासमवायिकारणविषये दूषणमुक्तम् । तदुपलक्षणमात्रम् । अन्यत्राप्यसमवायिकारणे स्वयं दूषणान्यूहनीयानीत्याशयवान्द्रव्यासमवायिकारणसंयोगविषये अन्यथाप्रतिपत्तिं निराकरोति तत्संयोगादिति ।

## **अनुव्याख्यानम्**

***तत्संयोगादनियतात्पदार्थानां जनिर्भवेत् ॥***

अवयवसंयोगो द्रव्यासमवायिकारणमिति वदन्तोऽपि वैशेषिकादयः परमाणुकार्योत्पत्तौ द्वयोरेव सजातीययोरेव परमाण्वोरेव संयोगस्य कारणत्वमित्याद्याचक्षते । तदश्रद्धेयं किन्नाम तेषां कारणानामनियतादुक्तनियमरहितात्संयोगात्पदार्थानां द्रव्याणां जनिर्भवेत् । किञ्चित्कार्यं द्वयोः परमाण्वोः संयोगादुपजायते । तद्द्य्वणुकमुच्यते । कदाचित् त्रयाणां तत्त्र्यणुकं चतुर्भिः परमाणुभिरा रब्धं चतुरणुकम् । एवमन्यदपि । तथा किञ्चित्सजातीययोः परमाण्वोः संयोगात्किञ्चिद्विजातीययोः । एवं किञ्चित्परमाण्वोरेव संयोगात्किञ्चित्परमाणुद्य्वणुकयोरित्यादि । एवं द्य्वणुककार्योत्पत्तावप्यनियमो द्रष्टव्यः ।

### **शेषवाक्यार्थचन्द्रिका**

‘तत्संयोगादनियतादि’त्युत्तरभाष्यानर्थक्यमाशङ्क्य द्रव्यासमवायिकरण निराकरणार्थत्वान्न तदिति भावेन तथा सत्युत्सूत्रार्थप्रतिपादकत्वेनाभाष्यत्वप्रसङ्ग इत्यतस्तच्छङ्कानिराकरणपूर्वकं द्रव्यासमवायिकारणनिराकरणपरतयोत्तरग्रन्थं सङ्गमयति यदेतदित्यादिना । इत्यादीत्यादिपदेन द्य्वणुकादिकार्यभूतत्र्यणुकाद्युत्पत्तावपि पराभिमतस्य त्रयाणामेव सजातीयानामेव द्य्वणुकानामेव संयोगस्य कारणत्वमित्यादेः सङ्ग्रहः । अत एवैवं द्य्वणुककार्योत्पत्तावप्यनियमो द्रष्टव्य इत्युत्तरत्र ग्रन्थकृद्वक्ष्यतीति ध्येयम् ॥ उक्तनियमरहितादिति द्वयोरेवेत्यादिनियमरहितादित्यर्थः । तत्कथमित्यतो द्वयोरित्यंशेऽनियममुपदर्शयति किञ्चिदिति । सजातीययोरित्यंशेऽपि तमुपदर्शयति तथेति । परमाण्वोरेवेत्यंशेऽपि तमुपदर्शयति एवमिति ।

### **परिमल **

अन्यथाप्रतिपत्तिं द्य्वणुकादिकार्ये विषयवैपरीत्येनाङ्गीकारमित्यर्थः ॥ परमाणुकार्येति । परमाणुतः कार्योत्पत्तावित्यर्थः ॥ इत्यादीति । त्र्यणुकोत्पत्तौ त्रिभिरेव द्य्वणुकैः सजातीयैरेवेत्यादिग्रहः। एवं परिष्कृत्य मूलं योजयति तेषामित्यादिना ।

### **यादुपत्यम्**

इत्याद्याचक्षत इति । अत्रादिपदेन त्र्यणुकाद्युत्पत्तावपि तदुक्तनियमसङ्ग्रहः ॥

### **श्रीनिवासतीर्थीया **

त्रयाणामिति । त्रयाणां परमाणूनां संयोगाज्जातमित्यर्थः ॥ एवमन्यदपीति । चतुर्णां परमाणूनां संयोगाज्जातं चतुरणुकमित्यर्थः ।

### **वाक्यार्थरत्नमाला **

अन्यत्राप्य समवायिकारण इति मूलम् । कारण इत्यनन्तरं पारंपरिककल्पितनियम इति शेषः । प्रमाणाभावेन प्रागुक्तेति । प्रागुक्तस्य द्वयोरेवेत्यादि नियमाभावस्य प्रमाणाभावेनोपपादनार्थत्वादिति योज्यम् ।

------------------------------------------------------------------------

द्वयोरेव तु संयोग इति केनावसीयते

**द्वयोरेव तु संयोग इति केनावसीयते**

### **सुधा**

कुत इति चेद् उक्तनियमे प्रमाणाभावादित्याह द्वयोरेवेति ।

## **अनुव्याख्यानम्**

***द्वयोरेव तु संयोग इति केनावसीयते ॥***

तुशब्दो विशेषार्थः । तेन सजातीययोः परमाण्वोरिति नियमो लभ्यते । संयोग आदिकार्यस्या समवायिकारणमिति शेषः । केन प्रमाणेनेत्याक्षेपे । उपलक्षणमेतत् । त्रयाणामेव द्य्वणुकानामित्यपि द्रष्टव्यम् । ननु सावयवस्यानेकसंयोगः सम्भवति । परमाणुस्तु निरवयव इति द्वयोरेवेति नियमसिद्धिरित्युक्तोत्तरम् । निरवयवत्वे द्वयोरपि संयोगो न सम्भवति । संयोगस्यांशवृत्तित्वात् ।

### **शेषवाक्यार्थचन्द्रिका**

‘तत्संयोगादि’ति भाष्येणैव द्रव्यासमवायिकारणसंयोगविषयेऽन्यथाप्रतिपत्तिनिराससिद्धेः किं ‘द्वयोरेवे’त्युत्तरग्रन्थेनेत्याशङ्क्य प्रमाणाभावेन प्रागुक्तानियमोपपदानार्थत्वान्न तदिति भावेन तथोत्तरवाक्यं योजयितुं तदनुपपत्तिशङ्कामुत्थापयति कुत इतीति ॥ उक्तेति । द्वयोरेवेत्याद्युक्तेत्यर्थः । भाष्ये ‘द्वयोरेव तु संयोग’ इत्यनेन प्रामाणाभावेन द्वयोरेवेति नियमनिराकारणेऽपि सजातीययोरेव परमाण्वोरेवेति नियमद्वयस्यानिरासान्नानेन परोक्तनियमभङ्गसिद्धिरित्यतोऽत्र भाष्ये तुशब्देन सजातीययोरित्याद्युक्तनियमद्वयलाभान्नानुपपत्तिरिति भावेन तुशब्दबलेनोक्तनियमद्वयलाभमुपपादयितुं तदनुकूलतया तुशब्दार्थमाह तुशब्द इति । साकाङ्क्षत्वप्रयुक्तवाक्याभासत्वपरिहारायापेक्षितं पूरयति कार्यस्येत्यादि ॥ आक्षेप इति । परिहाराभावेन प्रश्नार्थत्वासम्भवादिति भावः । द्य्वणुककार्योत्पतौ प्रमाणाभावेन पराभिमतनियमभङ्गस्य मूलारूढतासिद्ध्यर्थमाह उपलक्षणमिति ॥ ननु सावयवस्येति । तत्रावयवभेदेन तत्संयोगोपपत्त्याऽनेकसंयोगाङ्गीकारे मूर्तानां समानदेशत्वापत्तेरभावादित्यर्थः । परमाणुस्त्विति । तस्य निरवयवत्वेन तत्तदवयवभेदेन तत्तत्संयोगानुपपत्त्याऽनेकसंयोगाङ्गीकारे मूर्तानां समानदेशताप्रसङ्गात्तद्रूपबाधकेन निरवयवस्य परमाणोरनेकसंयोगानुपपत्तावपि द्वयोः परमाण्वोः संयोगाङ्गीकारे मूर्तानां सामानाधिकरण्याप्रसङ्गादुक्तबाधकाभावेन निरवयवेऽपि तत्सम्भवान्न द्वयोः संयोगानुपपत्तिरिति भावः ॥ उक्तोत्तरमिति । उक्तप्रायोत्तरमित्यर्थः । एतदेव दर्शयति निरवयवत्व इति । तत्र हेतुमाह संयोगस्येति । यो यत्संयोगः स तदंशवृत्तिरिति व्याप्तेरित्यर्थः। तथा च द्वयोरपि संयोगोपपादकतया परमाणोः सावयवताया आवश्यकत्वात्तत एवानेकसंयोगपक्षेऽपि मूर्तानां समानदेशत्वाप्रसङ्गान्न द्वयोरेवेति नियमसिद्धिरिति भावः ।

### **परिमल **

उक्तोत्तरमिति । परमाणोरपि सावयवत्वसमर्थनेनोक्तपरिहारमेतच्चोद्यमित्यर्थः । दोषान्तरं चाह निरवयत्व इति ।

### **यादुपत्यम्**

उक्तोत्तरमिति । परमाणोरपि सावयवत्वस्योक्तत्वादित्यर्थः ।

### **श्रीनिवासतीर्थीया **

उक्तोत्तरमिति । परमाणोरपि सावयवत्वस्य साधित्वादिति भावः । दूषणान्तरमाह निरवयवत्व इति ।

### **वाक्यार्थरत्नमाला **

तथोत्तरवाक्यमिति । उक्तनियमे प्रमाणाभावकथनपरतयेत्यर्थः । तदनुपपत्तीति । उक्तनियमाभावे निमित्ताभावेन तदङ्गीकारायोग इति प्राप्तानुपपत्तीत्यर्थः । इति नियमद्वयेत्यत्रेति चेति योज्यम् । द्य्वणुककार्योत्पत्तौ प्रमाणेति । द्य्वणुककार्योत्पत्तौ यः पराभिमतो नियमस्त्रिभिरेव सजातीयैरेवेत्यादि रूपस्तस्य प्रमाणाभावेन यो भङ्गस्तस्येति योजना । तत्रावयवेति ।

