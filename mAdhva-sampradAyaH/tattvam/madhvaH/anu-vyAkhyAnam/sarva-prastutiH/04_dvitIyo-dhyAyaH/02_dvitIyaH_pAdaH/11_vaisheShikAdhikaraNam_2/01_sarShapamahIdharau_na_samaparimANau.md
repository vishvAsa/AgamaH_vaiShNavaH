+++
title = "०१ सर्षपमहीधरौ न समपरिमाणौ"

+++


## अविभागः पराणुता

**सर्षपमहीधरौ न समपरिमाणौ**

**अविभागः पराणुता**

### **सुधा**

नन्वेवमवयवपरम्पराविश्रान्त्यभावेऽनन्तावयवारब्धत्वाविशेषात्सर्षपमहीधरयोः परिमाणाविशेषः स्यात् । न च कारणसङ्ख्याऽविशेषेऽपि तत्परिमाणप्रचयविशेषात्सर्षपमहीधरयोः परिमाणविशेष इति वाच्यम् । अवयवानन्त्यसाम्ये तयोरप्यनुपपत्तेरिति ।

उच्यते । किमयं प्रसङ्गः, उतानुमानम् ।

आद्ये ह्ययमर्थः । यदि सर्षपमहीधरावविश्रान्तावयवपरम्परौ स्यातां तदा अनन्तावयवारब्धौ प्रसज्येयातात् । तथा च समपरिमाणौ भवेतामिति । तत्रोभयत्रापि व्याप्त्यभावः । यदविश्रान्तावयवपरम्परं तदनन्तावयवारब्धम् । यच्चैवं तत्तुल्यपरिमाणमिति । किन्नाम भवतोपलब्धम् । किञ्चावयवपरम्पराविश्रान्त्यभावे ते सर्वेऽपि सम्भूयानन्ताः स्युः । सर्षपमहीधरारम्भकाणामानन्त्यं तु कुतः । अत एव द्वितीयप्रसङ्गस्यापादकासिद्धिः । एतेनावयवपरम्पराविश्रान्त्यभावे समसङ्ख्यावयवारब्धत्वं ततश्चावयवपरिमाणादिविशेषाभावे परिमाणाविशेषः स्यादितीत्यपि परास्तम् । व्याप्त्यसिद्धेः । समसङ्ख्यावयवारब्धत्वासिद्धेश्च ।

द्वितीये त्विदमुक्तं स्यात् । सर्षपमहीधरौ नानन्तावयवारब्धौ विसदृशपरिमाणत्वात् । विमतौ नाविश्रान्तावयवपरम्परौ अनन्तावयवानारब्धत्वादिति । आद्ये सिद्धसाधनम् । न हि सर्षपादेरवयवपरम्पराविश्रान्त्यभाववादिनाऽनन्तावयवारब्धत्वमङ्गीकृतम् । किन्तु सम्भूतानामनन्तत्वम् । तदभावसाधने मां प्रति दृष्टान्ताभावः । गुणादौ साधनाभावात् । द्वितीयस्य त्वप्रयोजकतेति ।

### **शेषवाक्यार्थचन्द्रिका**

तत्परिमाणेति । कारणपरिमाणप्रचयेत्यर्थः । भवेत्कारणपरिमाणप्रचयविशेषात्सर्षपमहीधरयोः परिमाणविशेषः । यदि सर्षपमहीधरारम्भकाणामवयवानां परिमाणप्रचयविशेषावुपपन्नौ स्याताम् । न च तौ परमते उपपद्येते । महीधरारम्भकावयवस्यैव सर्षपारम्भकावयवानामप्यनन्तावयवारब्धत्वेन परिमाणस्य प्रचयस्य च अविशेषस्यैव प्राप्तेरित्यभिप्रेत्य परिहरति अवयवानन्त्यसाम्य इति । सर्षपमहीधरारम्भकावयवानामनन्तावयवारब्धत्वसाम्य इत्यर्थः । तयोः सर्षपमहीधरारम्भकावयवगतयोर्विशिष्टपरिमाणप्रचययोरपीत्यर्थः । यथाऽनन्तावयवारब्धत्वाविशेषात्सर्षपमहीधरयोः परिमाणाविशेषः प्रसञ्जितः । तथा तदुभयारम्भकावयवयोरप्यनन्तावयवारब्धत्वाविशेषेण परिमाणप्रचययोरप्यविशेषस्यैव प्रसञ्जयितुं शक्यत्वान्न तेन तदुपपत्तिरिति भावः । यद्वाऽवयवसङ्ख्यायां यत्र विशेषस्तत्रैवावयवगतपरिमाणप्रचयविशेषयोः परिमाणभेदप्रयोजकत्वेनावयव सङ्ख्यासाम्ये तयोरप्रयोजकत्वादवयवसङ्ख्यासाम्यात्प्रकृते तत्परिमाणप्रचयविशेषयोर्न परिमाणभेदप्रयोजकत्वमित्याशयेनाह अवयवेति ॥

उभयत्रापीति । उदाहृततर्कद्वयेऽपीत्यर्थः । कुतोऽत्र व्याप्त्यभाव इत्यतो व्याप्तिद्वयस्वरूपप्रदर्शनपूर्वकं व्याप्तिग्रहणस्थलस्य परं प्रत्यसिद्धेरित्याह यदिति । प्रथमतर्केऽप्रयोजकत्वमप्याह किञ्चेति ॥ सर्षपमहीधरारम्भकाणामिति । साक्षात्तत्समवायिकारणानामित्यर्थः । आनन्त्यं तु कुत इति । न कुतोऽपि किन्तु सर्षपारम्भकेषु बहुत्वं महीधरारम्भकेषु च बहुतरत्वमित्येवेति विशेषः । तथा चावयवपरम्पराया आनन्त्येऽपि साक्षात्समवायिकारणानां बहुत्वबहुतरत्वकृतः परिमाणभेदो युक्तः । अत एव द्रव्यकिरणावलीप्रकाशकृताऽप्यनन्तावयवारब्धत्वाविशेषे कश्चित्तादृग्बहुतरावयवारब्धः कश्चित्तादृगल्पावयवारब्ध इत्यवान्तरसङ्ख्याभेदादेव परिमाणभेदः स्यादित्येव तात्पर्यं वर्णितमिति ध्येयम् । अत एवेति । अवयवपरम्पराया विश्रान्त्यभावे तेषां सर्वेषां सम्भूयानन्तत्वेनारम्भकानन्त्याभावादेवेत्यर्थः ॥ द्वितीयप्रसङ्गस्येति । यद्यनन्तावयवारब्धौ स्यातां तर्हि समपरिमाणौ स्यातामिति प्रसङ्गस्येत्यर्थः ॥ आपादकेति । अनन्तावयवारब्धत्वरूपेत्यर्थः । उक्तदूषणातिदेशेन तात्पर्यान्तरमपि परकीयमनूद्य दूषयति एतेनेति । ननु समसङ्ख्यावयवारब्धत्वात्कारण सङ्ख्याऽविशेषेऽपि तत्परिमाणप्रचयभेदात्परिमाणभेदोपपत्तेरप्रयोजकत्वमित्यतोऽवयवसङ्ख्यावैषम्य एवावयवपरिमाणादिविशेषस्य परिमाणभेदकत्वान्न सङ्ख्यासाम्ये तदिति भावेनोक्तम् अवयवपरिमाणादिविशेषाभाव इति । एतेनेत्युक्तमेव विशदयति व्याप्त्यसिद्धेरिति । यद् अविश्रान्तावयवपरम्परं तत् समसंख्यावयवारब्धं, यच्चैवंविधं तदविशिष्टपरिमाणमिति व्याप्तेर्दृष्टान्ताभावेनासिद्धेरित्यर्थः ॥ समेति । उक्तरीत्या साक्षात्समवायिकारणेषु सङ्ख्यासाम्यस्याभावादिति भावः । ततश्च द्वितीयप्रसङ्गस्यापादकासिद्धिरिति भावः ।

द्वितीय इति । अनुमानमिति द्वितीय इत्यर्थः । सिद्धसाधनतामेवोपपादयति न हीति । साक्षात्सर्षपारम्भकाणां नानन्तत्वमङ्गीकृतमित्यर्थः । ननु च सम्भूयानन्तावयवारब्धत्वाभावस्यैव साधनान्न सिद्धसाधनमित्यत आह तदभावेति ॥ दृष्टान्ताभाव इति । विसदृशपरिमाणस्य द्रव्यस्य सम्भूयानन्तावयवारब्धस्यादर्शनादिति भावः । ननु च मास्तु तर्हि द्रव्यमत्र दृष्टान्तो गुणादिकं तु भविष्यतीत्यत आह गुणादाविति । तथा च साधनवैकल्यमिति भावः । न च सदृशपरिमाणशून्यत्वस्य तदर्थत्वान्न साधनवैकल्यमिति वाच्यम् । तथाऽपि प्रतिवादिरित्या तद्वैकल्यापरिहारात् । तेन गुणेऽपि गुणाङ्गीकारादिति भावः । एवं तर्ह्यारम्भकाणां सम्भूया(तानाम)नन्तत्वात्साध्यवैकल्यमेवेत्यभिप्राय इत्याहुः ॥ द्वितीयस्य त्विति । विमतौ नाविश्रान्तावयवपरम्परावित्यादि द्वितीयानुमानस्येत्यर्थः । विपक्षे बाधकाभावादिति भावः ।

### **परिमल **

मूलोक्तमुपलक्षणं मत्वा तर्कपराहतिमाशङ्क्य निराह नन्वेवमित्यादिनैवमनेकमुदाहरणमित्यन्तेन । अवयवेत्युक्याऽरम्भकत्वभ्रान्त्या शङ्कत इति ध्येयम् ॥ अवयवानन्त्येति । सर्षपमहीधरजनकावयवानामानन्त्यसाम्ये इत्यर्थः ॥ तयोरपीति । सर्षपमहीधरावयवयोरपीत्यर्थः ॥ तथा चेति । अनन्तावयवारब्धत्व इत्यर्थः । उभयत्राऽपि तर्कद्वयेपि । व्याप्त्यभाव इत्युक्तं व्यनक्ति यदविश्रान्तेति । तदीयभ्रान्तिप्रकटनेनाद्यतर्के आपादकाप्रयोजकत्वं चाह किञ्चेति ॥ कुत इति । न ह्यस्माकमवयवपदेनारम्भकमभिमतम् । येन भ्रान्तस्त्वमेवमापादनं कुर्याः किंत्वनारम्भकीभूतांशा एवारम्भकावयवेभ्योऽन्ये एव विवक्षिताः । अत एवमापादनेऽप्रयोजकत्वमेव प्राप्नोतीति भावः । नन्वविभाग रूपपरमाणुपर्यन्तमेवमारम्भकत्वेऽपि परमाणुद्य्वणुकादिवस्त्वंशानां भवदभिमतावयवानामारम्भकपरमाणुद्य्वणुकाद्यवयवत्वात् तद्द्वारा तेषामप्यनन्तानामारम्भकत्वं प्राप्तमेवेति शङ्क्यम् । व्याप्त्यभावेनासम्मतेः, आनन्त्ये तारतम्यसत्त्वाच्चेति ॥ अत एवेति । अवयवपदेनानारम्भकांशानां विवक्षितत्वादेवेति वाऽऽद्यतर्केणारब्धत्वस्यालाभादेवेति वार्थः ॥ द्वितीयेति । तथा च समपरिमाणावित्युक्तद्वितीयप्रसङ्गस्यानन्तावयवारब्धत्वरूपापादकासिद्धिरित्यर्थः ॥ एतेनेति । व्याप्त्यभावादित्युक्तत्वेनेत्यर्थः । तदेव व्यनक्ति व्याप्त्यसिद्धेरिति । परमते तादृशवस्तुनोऽभावेन दृष्टान्ताभावादिति भावः ॥ समसङ्ख्येति । पर्वतारम्भकावयवापेक्षया सर्षपारम्भकावयवानामल्पत्वेन सङ्ख्यातारतम्यसत्वादिति भावः ॥ द्वितीये त्विति । उतानुमानमिति पक्ष इत्यर्थः ॥ सम्भूतानामिति । मिलितानामित्यर्थः । नन्वनेनैव हेतुना सर्षपमहीधरौ न सम्भूतानन्तावयवाविति साध्यत इत्यत आह तदभावेति । गुणकर्मादिरस्तु दृष्टान्त इत्यत आह गुणादाविति ॥ द्वितीयस्य त्विति । विमतावित्युक्तस्येत्यर्थः ।

### **यादुपत्यम्**

अवयवानन्त्यसाम्य इति । सर्षपमहीधरावयवजनकेष्ववयवेष्वानन्त्यसाम्य इत्यर्थः। तयोः सर्षपमहीधरावयवगतयोरपीत्यर्थः । यथाऽनन्तावयवारब्धत्वाविशेषात्सर्षपमहीधरयोः परिमाणाविशेष आपादितः, तथा तदुभयावयवेष्वपि आनन्त्यसाम्येऽनन्तावयवारब्धत्वाविशेषात् सर्षपमहीधरावयवेषु परिमाणप्रचययोरविशेष एव स्यान्न तु विशेष इत्यापादनात्तयोरप्यनुपपत्तिरिति भावः । यद्वाऽवयवसङ्ख्यासाम्ये परिमाणप्रचयविशेषयोरपि परिमाणभेदप्रयोजकत्वानुपपत्तेरित्यर्थः । यत्र ह्यवयवसंख्यायां विशेषस्तत्रैव तयोः परिमाणभेदप्रयोजकत्वं न तत्साम्येऽपीति भावः । तर्के अप्रयोजकतामप्याह किञ्चेति ॥ सर्षपमहीधरारम्भकाणामिति । साक्षात्तत्समवायिकारणानामित्यर्थः । आनन्त्यं कुत इत्यनन्तरं किन्तु सर्षपारम्भकेषु बहुत्वं महीधारारम्भकेषु बहुतरत्वमित्येवेति शेषः । तथा चावयवपरम्पराया आनन्त्येऽपि सर्षपमहीधरयोः साक्षात्समवायिकारणबहुत्वबहुतरत्वकृतः परिमाणभेदो भविष्यतीति भावः । उक्तं च वर्धमानेन ‘अनन्तावयवारब्धत्वाविशेषेऽपि कश्चित्तादृग्बहुतरावयवारभ्यः कश्चित्तादृगल्पावयवारभ्य इत्यवान्तरसङ्ख्याभेदादेव परिमाणभेदः स्यादि’ति । दृष्टान्ताभावभीत्या यत्केनचित्समसङ्ख्यावयवारब्धत्वमेव साध्यतया विवक्षितमित्युक्तं तदप्यनूद्य दूषयति एतेनेति ॥ ततश्चेति । अवयवसंख्यावैषम्य एव ह्यवयवपरिमाणप्रचयविशेषयोः परिमाणभेदकतया कल्पनं दृष्टं न तत्संख्यासाम्येऽपीति भावः ॥ व्याप्त्यसिद्धेरिति । परमतेऽवयवपरम्पराविश्रान्त्यभावस्याप्रसिद्धत्वादिति भावः ॥ समसङ्ख्येति । उक्तरीत्या साक्षात्समवायिकारणेषु संख्यासाम्यस्याप्यभावादिति भावः । सिद्धसाधनतामुपपादयति न हीति । साक्षात्सर्षपारम्भकाणां नानन्तत्वमिति भावः । अप्रयोजकतेति । सम्भूतावयवानामानन्त्येनावयवानामविश्रान्त्युपपत्तेरित्यर्थः ।

### **श्रीनिवासतीर्थीया **

अविशेषः कार्ये इति शेष ॥ व्याप्त्यसिद्धेरिति । द्वितीयतर्के हस्तचतुष्टयवितस्तिचतुष्टयारब्धे पटे परिमाणाविशेषाभावेन व्यभिचार इत्यर्थः । आरब्धत्वमङ्गीकृतमित्यत्रारब्धपदोपरि भारः ॥ सम्भूतानामिति । आरम्भकाणाम् अनारम्भकाणां चावयवानां सम्भूतानामित्यर्थः । न तु जनकीभूतावयवानामेवानन्त्यमिति भावः । तदभावेति । विमतौ सम्भूयाप्यानन्त्योपेतावयवौ न भवत इति साधने । मां प्रति सर्वत्राप्यवयवेषु सम्भूयानन्त्यमेवेत्यङ्गीकारिणं मां प्रति । गुणानां निवरवयवत्वेनानन्तावयवारब्धत्वाभावेन दृष्टान्तत्वं भविष्यतीत्यत आह गुणादाविति । गुणादेर्निर्गुणत्वेन तत्र विसदृशपरिमाणवत्त्वरूपसाधनाभावादित्यर्थः ।

### **वाक्यार्थरत्नमाला **

महीधरारम्भकावयवस्येति जात्येकवचनम् । अवयवानामिति बहुवचनान्तपाठस्तु स्वरस एव । एतट्टीकाग्रन्थविवरणं, ‘‘अतः सर्वपदार्थानां भागाः सन्त्येव सर्वदे’’ति पूर्वानुव्याख्यानव्याख्यानस्थलीय न चाश्रयासिद्धिर्धर्मिग्राहकविरोधो वेत्येतन्मूलव्याख्यानरूपावयवावयविप्रसङ्गो हि तावदनुभूयमानत्वान्नापलापमर्हति इत्यादिटीकाव्याख्यानावसरेऽस्मदुत्पादितप्रकारेणोहनीयम् । न तेनेति । परिमाण प्रयुक्त्यविशेषणेनेत्यर्थः । अविशेषादिति मूलानुसारेणैकवचनम् । न ताभ्यामिति पाठश्चेत्तयोरिति मूलानुसारेण द्विवचनमिति विवेकः । एवं साम्य इति निमित्तसप्तमीलब्धहेतुमाह । तथा च साम्यात्तयोरिति योजना दर्शिता । अथ यत्र साम्यं तत्रेत्यर्थमभिप्रेत्य योजनान्तमाह । यद्वेति । यद्यप्यवयवानन्त्ये साम्या इत्यस्य सर्षपमहीधरयोरेव तत्साम्ये तदवयवेषु परिमाणविशेषायोग इत्यर्थकतयापि योजनाप्रतीयते तथाप्येतेनावयवपरंपरेत्युत्तरमूले तत्पक्षस्यातिदेशेन निरासात्तद्योजनान्न कृतेति ज्ञेयम् । परंपरया आरम्भकत्वस्यावयवपरंपरायामपि सत्वाद्य्वाचष्टे । साक्षादिति । तात्पर्यं वर्णितमितीति । परमाणुलक्षणानित्येतत्प्रशस्तपादभाष्यव्याख्यानरूपानन्तावयवारब्धत्वा विशेषेण मेरुमन्दरयोरित्येतत्किरणावलीव्याख्यानावसर इति शेषः । यद्यपि नेदं तस्य तात्पर्यम् । अपि तु नन्वित्यादिना तदुपरिशङ्कैवेयं वर्धमाने कृता तथापि अनन्तावयवारब्धत्वे उक्तेऽपि साक्षात्समवायिकारणरूपबहुतराल्पतरावयवारब्धत्वमेव यथा सम्भवं तात्पर्यतः प्राप्तं भवतीत्याशयेन तात्पर्यत्वोक्तिरिति ध्येयम् । अनन्तावयवारब्धत्वाविशेषेऽपीत्यपिशब्दयुक्तो वर्धमानपाठः । ननु च सम्भूतेति पाठः । विमतौ नाविश्रान्तेति पाठः ।

------------------------------------------------------------------------

अविभागः पराणुता

**अविभागः पराणुता**

### **सुधा**

स्यादेतत् । सर्षपावयवपरंपराया निरवधिकत्वे मूर्तानां समानदेशत्वानुपपत्तौ सर्षपावयवैर्जगति व्याप्ते विश्वव्यापी सर्षपः स्यादिति महीधरस्यानवकाश एवेत्यापादनार्थ इति चेन्न । पार्थिवपरमाणूनामनन्तत्वेऽपि मूर्तान्तरावकाशदर्शनात् । सर्षपो यावन्तं देशमवष्टभ्य वर्तमानो दृश्यते तावत्येवानवधिकाया अपि तदवयवपरंपराया अवस्थानाच्च । अत एव हि आकाशादीनामप्यनवधिकामंशपरंपरामुपेत्य तत्र परिमाणापकर्षानन्त्यमुपपादितम् ।

### **शेषवाक्यार्थचन्द्रिका**

नन्वयवपरम्पराविश्रान्त्यभावेऽनन्तावयवारब्धत्वाविशेषात्सर्षपमहीधरयोः परिमाणाविशेषः स्यादिति प्रसङ्ग एवाभ्युपगम्यते । न च तत्पक्षोक्तदोषः । सर्षपमहीधरयोः परिमाणाविशेषस्य यथाश्रुतस्यापाद्यतयाऽनभिमतत्वेन तदप्रसरादिति भावेन तदर्थमनुवदति स्यादेतदिति ॥ मूर्तानामिति । कृतव्युत्पादनमेतत् । सर्षपावयवानामनन्तत्वेन तैर्जगति व्याप्तेऽपि न महीधरस्य जगत्यनवकाशः प्रसज्यते । पार्थिवपरमाणूनामनन्तत्वेन तैर्जगति व्याप्तेऽपि मूर्तान्तरावकाश दर्शनात् । यदि च तेषामणुत्वेनाप्रतिघत्वान्न मूर्तान्तरावकाशविघातकत्वमिति मन्यसे तर्हि सर्षपावयवपरम्पराया अप्यणुत्वेन महीधरावकाशाविघातकत्वान्न तदनवकाशप्रसङ्गोऽपीत्याशयेन समाधत्ते पार्थिवेति । एवं सर्षपावयवपरम्पराया अनवधिकत्वेऽपि जगति व्याप्तिमङ्गीकृत्य महीधरस्यावकाशः समर्थितः । इदनीं त्वनधिकत्वेऽपि सर्षपावयवपरम्परायास्तया जगति व्याप्तिरेवासिद्धेत्याह सर्षप इति । ननु सर्षपो यावति प्रदेशे वर्तमानो दृश्यते तस्य देशस्याल्पपरिमाणत्वात्तत्रैवाविश्रान्तसर्षपावयवपरम्पराया अवस्थानाङ्गीकारे मूर्तानां समानदेशत्वापत्तिर्दुर्वारेत्यतस् तस्मिन्प्रदेशेऽप्यनवधिकपरिमाणापकर्षसद्भावान्नानुपपत्तिरित्याह अत एवेति । यावन्तं देशमवष्टभ्य सर्षपो वर्तमानो दृश्यते तावत्येव प्रदेशेऽनवधिकाया अवयवपरम्पराया अवस्थानसम्भावनार्थत्वादेवेत्यर्थः । आदिपदेन कालादिपरिग्रहः । अन्यथा कालाकाशेश्वराणामनन्तापकृष्टपरिमाणांशपरम्पराभावे सर्षपाद्यवयवपरम्पराया अनवधिकाया आधारनियामकयोरभावेनावस्थानमनुपपन्नं स्यादिति भावः । नन्वेकस्मिन्प्रदेशेऽनवधिकापकर्षपरिमाणाभ्युपगमे विरोध इत्यत उक्तम् अनवधिकांशपरम्परामुपेत्येति । तत्तदंशपरम्पराया एवाल्पाल्पतराल्पतमपरिमाणाश्रयत्वान्न विरोध इति भावः ।

### **परिमल **

अत एव हीति । अवयवी हि यावन्तं देशमवष्टभ्य वर्तमानो गम्यते तावति देशे तदवयवानामवस्थानाभ्युपगमादेवेत्यर्थः । यद्वाऽनन्तानां सर्षपाद्यवयवानामवस्थानार्थत्वादित्यर्थः । आकाशप्रकृत्यादिपरममहतामित्यर्थः । अथवाऽवयवपरंपरावत्त्वमारब्धत्वे प्रयोजकं नेत्यत्र ज्ञापकमाह अत एव हीति । प्रागुक्ततर्कानुमानयोरप्रयोजकत्वेनाविश्रान्तावयवपरंपरात्वस्यारब्धत्वासाधकत्वादेव आकाशकालप्रकृत्यादीनां नित्यानामप्यनवधिकांशपरंपरामुपेत्याणुत्वमुक्तम् । अन्यथाऽनादिनित्येषु कथमंशपरंपरामुपेयादित्यर्थः ॥

### **यादुपत्यम्**

अत एवाकाशादीनामिति । अनन्तसर्षपाद्यवयवावस्थानलक्षणप्रयोजनवशादेवेत्यर्थः । आदिपदेन कालेश्वरग्रहणम् । अन्यथा कालाकाशेश्वराणामनन्तापकृष्टपरिमाणकांशपरम्पराभावे सर्षपाद्यवयवपरम्पराया अनवधिकाया आधारनियामकयोरभावेनावस्थानमनुपपन्नं स्यादिति भावः ॥

### **श्रीनिवासतीर्थीया **

यावन्तं देशमिति । आकाशप्रदेशमित्यर्थः । तथा च सर्षपावयवैर्जगति व्याप्त इत्युक्तमसदिति भावः ॥

### **वाक्यार्थरत्नमाला **

कृतव्युप्तादनमिति । सर्वदा सर्वदिक्ष्वपीत्येतद्भाष्यसम्बन्धिन च मूर्तानां युगपदित्येतन्मूलव्याख्यावसर इति शेषः । विश्वव्यापीति मूलम् । अत्रव्यापीत्येतत् त्वमग्ने प्रथमोऽङ्गिरस्तम इत्येतदृग्भाष्यगतव्यापी चेत्येतदुपपादनं गुरुपादैः कृतमस्ति तदनुसारेणोपपाद्यम् ।

