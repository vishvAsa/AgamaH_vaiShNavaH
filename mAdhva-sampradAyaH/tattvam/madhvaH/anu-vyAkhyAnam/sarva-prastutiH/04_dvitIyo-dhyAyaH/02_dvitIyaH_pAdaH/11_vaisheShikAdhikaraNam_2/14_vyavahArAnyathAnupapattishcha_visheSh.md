+++
title = "१४ व्यवहारान्यथानुपपत्तिश्च विशेषे प्रमाणम्"

+++


## येन प्रत्यक्षसिद्धेन व्यवहारोऽखिलो भवेत्

**व्यवहारान्यथानुपपत्तिश्च विशेषे प्रमाणम्**

**येन प्रत्यक्षसिद्धेन व्यवहारोऽखिलो भवेत्**

### **सुधा**

ननूक्तमत्राभेदपक्षोऽपि तर्हि नाङ्गीकार्यो विशेषे प्रमाणाभावादिति तत्राह येनेति ।

## **अनुव्याख्यानम्**

***येन प्रत्यक्षसिद्धेन व्यवहारोऽखिलो भवेत् ॥***

***भावाभावविभागेन यं विना न कथञ्चन ॥***

***एतादृशे विशेषेऽस्मिन्को द्वेषो वादिनां भावेत् ॥***

प्रत्यक्षसिद्धेनेत्यनेन प्रत्यक्षसिद्ध इति लभ्यते । येनाखिलो व्यवहारो भवेत् । यं विना न भवेदित्यन्वयव्यतिरेकाभ्यां विशेषकार्यत्वं व्यवहारस्य दर्शयता व्यवहारान्यथाऽनुपपत्तिश्च विशेषे प्रमाणं तदनङ्गीकारे व्यवहारोच्छेदप्रसङ्गश्चेत्युक्तं भवति । अखिल इत्यस्यैव विवरणं भावाभावविभागेन विधिनिषेधभेदेनेति । द्विविधस्तावदिति शेषः ।

ननु भेदपक्षेऽपि समवायाभ्युपगमेनाखिलोऽपि व्यवहारो घटिष्यते । अत्यन्ताभेदेऽपि व्यावृत्तिस्वीकारेण भेदाभेदाभ्यां तु सुतराम् । तत्किं विशेषेणेत्यत उक्तं कथञ्चनेति ।

एतादृशे सर्वव्यवहारनिर्वाहहेतौ को द्वेषः किन्निमित्ताऽनुपादित्सा । प्रमाणाभावो ह्यनुपादाननिमित्तम् । सति प्रमाणे नानुपादाननिमित्तमस्तीत्यर्थः । मा भूव्द्यवहार इत्यत उक्तं वादिनामिति । उपलक्षणं चैतत् । ज्ञातॄणां चेत्यपि द्रष्टव्यम् । विशिष्टविषयाभिज्ञाभिवदनलक्षणो ह्यत्र व्यवहारः प्रकृतः ।

### **शेषवाक्यार्थचन्द्रिका**

एवमभेदपक्षानङ्गीकारोपपादकविशेषाप्रामाणिकत्वशङ्कामुत्थापयितुं तत्प्रसञ्जकतया भेदपक्षानङ्गीकारोपपादकसमवायाप्रामाणिकतामुपपाद्य इदानीं तत्प्रसञ्जितां विशेषाप्रामाणिकत्वशङ्कामुत्थाप्य तत्परिहारकतयोत्तरग्रन्थं योजयति नन्वति ॥ प्रमाणाभावादिति । अपर्यायव्यवहारादेर्घटपटादवनैकन्तिकत्वेन तत्राप्रामाणत्वादन्यस्य च तस्याभावादिति भावः । ननु येन व्यवहारो भवेद् यं विना न भवेदित्येतावन्मात्रेणैव व्यवहारस्यान्वयव्यतिरेकाभ्यां विशेषकार्यतासिद्धेः प्रत्यक्षसिद्धेनेत्यस्य वैयर्थ्यं तदप्रामाणिकत्वं शङ्कमानं प्रति प्रत्यक्षसिद्धत्वस्यासिध्द्या प्रत्यक्षसिद्धेनेत्यनुवादानुपपत्तिश्चेत्यतोऽस्य विशेषे प्रमाणान्तरोपदर्शकत्वान्न वैयर्थ्यम् । प्रत्यक्षसिद्धत्वविधौ तात्पर्येणानुवादत्वाभावान्न तदनुपपत्तिरपीति भावेन तदुपदर्शयति प्रत्यक्षसिद्धेनेत्यनेनेति । ननु तथापि विशेषस्याप्रामाणिकत्वं शङ्कमानं प्रति तत्र प्रमाणस्यैव वक्तव्यतया व्यवहारविशेषयोरन्वयव्यतिरेकाभ्यां कार्यकारणभावव्युत्पादनमनर्थकमित्यतो विशेषसद्भावे व्यवहारान्यथाऽनुपपत्तिरूपप्रमाणस्य तदनङ्गीकारे व्यवहारोच्छेदरूपबाधकस्य च कथनार्थत्वान्नानर्थक्यमित्यभिप्रेत्य तत्तात्पर्यमाह येनेत्यादिना । अखिल इत्यनेन गतार्थत्वाद्भावाभावविभागेनेत्यस्य वैयर्थ्यमित्याशङ्क्य तव्द्याख्यानार्थत्वान्न तदित्याशयेनाह अखिल इत्यस्यैवेति । भावाभावविभागेनेत्यस्य व्याख्यानं विधीति । शुक्लः पट इत्यादिर्विधिव्यवहारो घटः, पटो नेत्यादिर् निषेधव्यवहार इति द्रष्टव्यम् । भावाभावविभागेनेत्यस्य साकाङ्क्षत्वेन वाक्याभासत्वान्नाखिलपदार्थविवरणत्वमित्यतोऽपेक्षितशेषपूरणेन तद्विवरणतां घटयति द्विविध इति ।

मूले कथञ्चनेत्यस्य वैयर्थ्यमाशङ्क्य व्यवहारस्यान्यथासिद्धिशङ्कानिरासेन विशेषस्य व्यवहारस्यान्यथाऽनुपपत्तिसिद्धत्वोपपादनार्थत्वान्न तदिति भावेन तत्परतया तद्योजयितुं तत्तद्वादिरीत्या व्यवहारस्यान्यथासिद्धिशङ्कामुत्थापयति नन्विति । भेदपक्षे गुणक्रियादेर्द्रव्येणेति शेषः ॥ अखिलोऽपि व्यवहार इति । विधिनिषेधभेदेन द्विविधोऽपि व्यवहार इत्यर्थः ॥ अत्यन्ताभेदेऽपीति । अत्रापि गुणादेर्द्रव्येणेति शेषः ॥ व्यावृत्तिस्वीकारेणेति । अखिलोऽपि व्यवहारो घटिष्यत इत्यनुवर्तते । शुक्लः पट इत्यादौ शुक्लादिशब्दानां विधिवाचित्वे, विधीयमानानां शुक्लत्वादीनां पटादिद्रव्येणात्यन्ताभिन्नत्वेन पटादिद्रव्येऽभावात्स्वरूपमात्रस्यैकत्वात्पर्यायत्वं स्यात् । न चैवम् । अशुक्लत्वाद्यपोहवाचित्वात् । न चैवं सति वैयर्थ्यम् । पटादिद्रव्येऽशुक्लत्वादिविशेषणानां भ्रान्तिकल्पितत्वेन तन्निवारणार्थत्वात् । नापि शुक्लपदमशुक्लत्वस्येव तत्रारोपितस्याकारान्तरस्यापोहं वक्ति । येनैकेनैवालमिति स्यात् । तस्मान्न पर्यायत्वं वैयर्थ्यं चेत्याशयः । एतच्च तृतीयस्य द्वितीयेऽखण्डार्थतावादे आकर एते स्पष्टम् ॥ भेदाभेदाभ्यामिति अत्रापि पूर्ववच्छेशोऽनुवृत्तिश्च ।

मूले एतादृश इत्यस्यानर्थक्यामाशङ्क्य को द्वेषो भवेदित्युक्तार्थे हेतुसूचकत्वान्न तदिति भावेन तत्रापेक्षितहेतुसूचकतया तव्द्याचष्टे एतादृश इति । को द्वेष इत्यस्य प्रसिद्धार्थतायाः प्रकृतानुपयोगात्प्रकृतोपयुक्तमर्थमाह को द्वेष इत्यादि । व्यवहारनिर्वाहहेतुत्वस्यानुपादित्साऽयोगे कथं हेतुत्वमित्यतस्तन्निमित्तभूतप्रमाणाभावस्यासिद्धिघटकत्वात्तस्य तत्र हेतुत्वमिति भावेन तदुपपादयति प्रमाणा भाव इति । तथाऽपि वादिनामित्यनर्थकमित्याशङ्क्य विशेषानङ्गीकारे बाधकतयाऽभिप्रेतस्य व्यवहारोच्छेदप्रसङ्गस्येष्टापादनतयाऽऽभासतांशकानिवारणार्थत्वान्न तदिति भावेनेष्टापत्तिशङ्कानिवर्तकत्वेन तद्योजयितुं तच्छङ्कामुत्थापयति मा भूदिति । ज्ञातृणां चेत्यस्योपलक्षणतया वादिशब्देन सङ्ग्राह्यतायां निमित्तमाह विशिष्टविषयेति ॥ प्रकृत इति । उभयविधस्यापि तस्य विशेषान्वयव्यतिरेकानुविधायित्वेन तत्कार्यतया तत्साधकत्वेनेत्यर्थः ॥

### **परिमल **

प्रमाणाभावादिति वदन्तं प्रति प्रत्यक्षसिद्धेनेति कथमनुवाद इत्यत आह इत्यनेनेति । उपपादयिष्यते चैतदभेदेनेति श्लोके ॥ विदिनिषेधेति । शुक्लः पटो, घटः पटो नेत्येवंरूपेणेत्यर्थः । सामान्यादिपदार्थेषु इत्यादौ वक्ष्यमाणव्यवहारान्तरापेक्षया तावच्छब्दः ॥ व्यावृत्तीति । अन्यापोहस्वीकारेणेत्यर्थः । अखण्डवादे ज्ञानानन्दादेर्ब्रह्माभेदेप्यज्ञानदुःखादिव्यावृत्तिमात्रेणासङ्कीर्णव्यवहारोपगमादेवमुक्तम् । ‘सत्यज्ञानादिकेप्येवं न व्यावृत्त्या प्रयोजनमि’त्युक्तेः । उपलक्षणे ज्ञापकमाह विशिष्टविषयेति । गुणक्रियादिविशिष्टविषयेत्यर्थः ।

### **यादुपत्यं**

ननु प्रमाणाभावादित्याशङ्कायां प्रत्यक्षसिद्धत्वस्य विधिरेव सङ्गतो नानुवाद इत्यत आह प्रत्यक्षसिद्धेनेत्यनेनेति ॥ विधिनिषेधभेदेनेति । अत्र शुक्लः पट इत्यादिर्विधिव्यवहारो, घटः पटो नेत्यादिर्निषेधव्यवहार, इत्यग्रे स्पष्टं भविष्यति ॥ व्यावृत्तिस्वीकारेणेति । अतव्द्यावृत्तिबोधस्वीकारेणेत्यर्थः । तथा च यथा सत्यज्ञानादीनां ब्रह्माभेदेऽपि न तद्वाचकपदानां पर्यायत्वादिकम् । तद्बोध्यानामनृतादिव्यावृत्तीनां भिन्नत्वात् । तथा गुणक्रियादीनां द्रव्याभेदेऽपि न तच्छब्दानां पर्यायत्वादिकं तत्तद्बोध्यातव्द्यावृत्तीनां भिन्नानामेव स्वीकारादित्यर्थः । ननु किमर्थं ज्ञातॄणां चेत्युपलक्षणमित्यत आह विशिष्टविषयेति ।

### **वाक्यार्थरत्नमाला **

उत्थापयितुमिति । उत्थापयितुं या पूरणीयत्वाशयेन भाष्योक्तप्रामाणिकता तामेवमुपपाद्येति योजना । न केवलमित्येतदवतारस्थलीयाप्रामाणिकत्वोक्तेरुक्तोत्थापकतयोपयोगं स्मारयितुमिदमुक्तम् । तत्राप्रमाणत्वादिति । तत्र विशेषे । तस्येति । विशेषप्रमाणस्येत्यर्थः । नन्वत्यन्ताभेदे व्यावृत्तिस्वीकरणमप्यनुपपन्नम् । अपोहस्याप्यभिन्नत्वेन तदुपपादकतया तत्स्वीकारवैय्यर्थ्यात् । भिन्नत्वे शुक्लत्वादीनामत्यन्ताभेदानुपपत्तिरिति । मैवम् । शुक्लत्वादीनामत्यन्ताभेद एव नास्ति । यच्छुक्लादिशब्दप्रवृत्तिनिमित्तं तन्न शुक्लत्वादि । अपित्वशुक्लादिव्यावृत्तिरेवेति तदुपपत्तये अभेद आवश्यक इति पराशयादित्याहुः । अन्येतु शुक्लत्वादीनामत्यन्ताभेदवच्छुक्लादिशब्दवाच्यानामशुक्लत्वाद्यपोहानामभिन्नत्वाङ्गीकारेणाविरोधः । एतावत्परमवशिष्यते । गुणगुण्यादिषु सामानाधिकरण्यव्यवहारानुपपत्यभावेऽपि द्रव्यापोहयोस्तदनुपपत्तिस्तु स्यादेवेति । तत्र विशेषवदपोहस्य स्वनिर्वाहकत्वेनोपपत्तिरित्याशयः परस्येत्यादि किंचित्समाधानं कल्पनीयम् । अधिकं व्युत्पत्तिरपिहीत्येतदवतारमूलगतनचेत्सर्वमन्यायोहेति वाक्यटीकायां वक्ष्यमाणं ज्ञेयम् । मूले उक्तं कथंचनेतीति । समवायः प्राक्दूषितः । अपोहवादभेदाभेदवादौतु निराकरिष्येते इति भावेनोक्तमित्यर्थः । माभूदितीति प्रतीकोपादानानन्तरं वा प्रकृत इतद्य्वाख्यानानन्तरं वा ततश्च विशिष्टविषयाभिज्ञाभिवदनव्यवहारवतां पुरुषाणां तदुच्छेदो अनिष्ठ एवेति भाव इति पूरणीयम् ।

