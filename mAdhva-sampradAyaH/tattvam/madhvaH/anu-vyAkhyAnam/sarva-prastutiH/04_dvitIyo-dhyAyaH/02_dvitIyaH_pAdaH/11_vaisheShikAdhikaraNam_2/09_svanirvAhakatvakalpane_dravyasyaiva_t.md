+++
title = "०९ स्वनिर्वाहकत्वकल्पने द्रव्यस्यैव तथात्वमस्तु"

+++


## स स्वनिर्वाहकश्चेत्स्यात्

**स्वनिर्वाहकत्वकल्पने द्रव्यस्यैव तथात्वमस्तु**

**स स्वनिर्वाहकश्चेत्स्यात्**

### **सुधा**

ननु समवायेऽपीहेदमिति प्रत्ययः समवायाधीन एव । न चापसिद्धान्तोऽनवस्था वा । तस्यैव समवायस्य स्वनिर्वाहकत्वात् । य एव हि समवायोऽवयवादिष्ववयव्यादीनां सम्बन्ध;, स एवावयवावयव्यादिष्वात्मना सम्बन्ध इत्याशङ्कते स इति ।

## **अनुव्याख्यानम्**

***स स्वनिर्वाहकश्चेत्स्यात् ...... ***

सो ऽवयवावयव्यादिसमवायः । एवं तर्हि किं समवायेन ; द्रव्यस्यैव स्वनिर्वाहकत्वोपपत्तेरिति परिहरति द्रव्यमेवेति ।

***......... द्रव्यमेव तथा न किम् ॥***

तर्हीति शेषः । तथा स्वनिर्वाहकम् ।

किं कस्मात् । अयमाशयः । यदीहेदमिति बुद्धिर्नावश्यं स्वातिरिक्तसम्बन्धसापेक्षा । क्वचित् स्वनिर्वाहकत्वात् । तर्हि द्रव्यगुणादीनामिहेदमिति प्रत्ययोऽपि नातिरिक्तसम्बन्धाधीनोऽङ्गीकार्यः । द्रव्यस्यैव स्वनिर्वाहकतयाऽपि तदुपपत्तेरिति । समवायः सम्बन्धात्मकत्वात् स्वनिर्वाहकः, न द्रव्यमिति चेन्न । तदसिद्धौ सम्बन्धत्वस्याप्यसिद्धेः । संयोगस्यापि स्वनिर्वाहकतापत्तेश्च । तस्यानित्यत्वान्नेति चेन्न । समवायनित्यत्वस्यासिद्धेरिति ।

### **शेषवाक्यार्थचन्द्रिका**

यद्यपि न चापसिद्धान्तोऽनवस्थेत्युभयाभावः प्रतिज्ञातः, तथाऽप्यत्र सम्बन्धप्रतीतिपूर्वकत्वानङ्गीकारेणानवस्थापरिहारस्य स्पष्टत्वात्तमनुपपाद्यैवानसिद्धान्ताभावमेव विवृणोति तस्यैवेति । ‘स स्वनिर्वाहकश्चेत्स्यादि’ति पूर्ववाक्ये चेच्छब्दश्रवणादाह तर्हीति शेष इति ॥ क्वचिदिति । अवयवादिष्ववयव्यादीनां सम्बन्धभूतस्यैव समवायस्यावव्यादिष्वात्मनः सम्बन्धत्वाभ्युपगमादिति भावः ॥ संयोगस्यापीति । अन्यथा तत्र व्यभिचारापातादित्यर्थः । न चेष्टापत्तिरिति वाच्यम् । तथा सति संयोगस्य द्रव्येण सह समवायाभावप्रसङ्गादिति भावः । ननु नित्यसम्बन्धत्वस्यैव हेतुत्वाङ्गीकारान्नानैकान्त्यमित्याशयेन शङ्कते तस्येति । एवं तर्हि माऽस्त्वनैकान्त्यं, मानाभावेन तन्नित्यत्वासिद्धेर्विशेषणासिद्धिः स्यादिवेत्याशयेनाह समवायेति ।

### **परिमल **

किमित्यनुवादः कस्मादिति व्याख्या ॥ तदसिद्धाविति । समवायासिद्धाविति वा स्वनिर्वाहकत्वासिद्धाविति वार्थः ।

### **यादुपत्यं**

तदसिद्धाविति ॥ समवायस्यैवासिद्धावित्यर्थः ॥ संयोगस्यापीति । तथा च स्वनिर्वाहकत्वसाधकसम्बन्धत्वस्य व्यभिचार इति भावः ।

### **श्रीनिवासतीर्थीया **

आत्मनः समवायस्य । कुतो नावश्यं स्वातिरिक्तसम्बन्धसापेक्षतेत्यत आह क्वचिदिति । इह तन्तुपटयोः समवाय इत्यत्रेत्यर्थः । स्वनिर्वाहकः स्वस्मिन्नाश्रयाश्रयिभावनिर्वाहक इत्यर्थः ।

