+++
title = "१० गुणादीनां द्रव्यादत्यन्तभेदनिरासः"

+++


## विशेषस्तद्गतत्वादिर्यद्यभिन्नेऽवसीयते

**गुणादीनां द्रव्यादत्यन्तभेदनिरासः**

**विशेषस्तद्गतत्वादिर्यद्यभिन्नेऽवसीयते**

### **सुधा**

एवं द्रव्याद्गुणादीनामत्यन्तभेदेऽपि न तत्सम्बन्धः समवायलक्षणोऽपरः सिध्यति । समवायवद्द्रव्यस्यैव स्वनिर्वाहकत्वोपपत्तेः कल्पनालाघवा(त्व)च्चेत्युक्तम् । इदानीं गुणादीनां द्रव्यादत्यन्तभेदाभावाच्च न समवायसिद्धिरित्याशयवांस्तदत्यन्तभेदे परोपन्यस्तान्हेतूनपाकर्तुं तावदुपोद्धातमाह विशेष इति ।

## **अनुव्याख्यानम्**

***विशेषस्तद्गतत्वादिर्यद्यभिन्नेऽवसीयते ॥***

***गुणाक्रियादिरूपस्य निषेधः केन हेतुना ॥***

अभिन्ने समवाय इति शेषः । अवसीयते अङ्गीक्रियत इति यावत् । गुणक्रियादिरूपस्य विशेषस्येति शेषः । केन हेतुना न केनापि ।

इदमुक्तं भवति । समवाये तावदवयवावयव्यादिगतत्वमङ्गीकृतम् । ‘आश्रितत्वं चान्यत्र नित्यद्रव्येभ्य’ इति वचनात् । न चानित्यद्रव्यगुणकर्मसामान्यविशेषाणामिव समवायस्य तद्गतत्वं नाम समवायलक्षणवृत्तिः सम्भवति । तस्याभिन्नत्वात् । अतस्तद्गतत्वं (नाम) समवायस्वरूपमेवेत्यङ्गीकर्तव्यम् । परतन्त्रतयोपलब्धिस्तद्गतत्वमिति चेन्न । तस्याः समवायधर्मत्वानुपपत्तेः । तद्विषयत्वात्तद्धर्मत्वमिति चेन्न । विषयत्वस्यापि समवायस्वरूपा(त्व)नतिरेकात् ।

### **शेषवाक्यार्थचन्द्रिका**

ननु ‘विशेषस्तद्भतत्वादिरि’त्युत्तरवाक्यमनर्थकम् । न च समवायनिष्टतद्गतत्वादिधर्माणां तद्विशेषत्वप्रतिबन्द्या द्रव्यनिष्ठगुणक्रियादीनां द्रव्यविशेषत्वप्रतिपादनार्थत्वान्न तदिति वाच्यम् । तत्प्रतिपादनस्य प्रकृतेऽसङ्गतत्वात् । न च गुणादीनां द्रव्यादत्यन्तभेदसाधकव्यपदेशभेदादिहेतूनामन्यथासिध्द्यादिनाऽपाकरणायास्योपोद्धातरूपत्वान्न प्रकृतासङ्गतिरिति वाच्यम् । तदपाकरणस्यापि प्रयोजनाप्रतिभासात् । न च गुणादीनां द्रव्यादत्यन्तभेदाभावसिद्धिरेव तत्प्रयोजनमिति वाच्यम् । तत्सिद्धेरपि प्रयोजनाप्रतिभासात् । न च समवायाभावसिद्धिरेव तत्प्रयोजनमिति वाच्यम् । तद्भेदेऽपि समवायाभावसिद्धेर्वर्णितत्वेन समवायाभावसिध्द्यर्थं तद्भेदाभावस्यावर्णनीयत्वादित्याशङ्क्य भेदमङ्गीकृत्य समवायनिराकरणसिद्धावपि प्रकारान्तरेरापि तन्निराकरणार्थत्वाद्भेदनिराकरणस्य नानुपपत्तिरिति भावेन वृत्तवर्तिष्यमाणार्थप्रदर्शनपूर्वकं भेदसाधकहेत्वपाकरणपरतयोत्तरग्रन्थं सङ्गमयितुं

तदुपोद्धातरूपतया तावद्गुणादेर्द्रव्यविशेषत्वप्रतिपादकमव्यवहितग्रन्थं सङ्गमयति एवमित्यादिना । तद्गत वादेः समवायाभिन्नस्यापि तद्विशेषत्वमित्यस्यार्थस्य मूलारूढतासिध्द्यर्थमपेक्षितं पूरयति समवाय इति ।

ननु समावायस्यावयव्यादिगतत्वस्यैव परं प्रत्यसम्मतेः कथञ्चित्सम्मतावप्यनित्यद्रव्यगुणकर्मादिवदतत्स्वरूपस्यैव तद्गतत्वस्य वक्तुं शक्यत्वेन तस्य समवायस्वरूपत्वस्यैवासिद्धेः स्वरूपत्वेऽपि वा तत्स्वरूपमात्रत्वस्यैवाभ्युपगमे बाधकाभावेन समवायविशेष्वस्याप्यसिद्धत्वात्कथं तत्प्रतिबन्द्या गुणक्रियादेर्द्रव्यस्वरूपस्यैव तद्विशेषत्वसिद्धिरित्यत आह इदमुक्तं भवतीति । कथं पराङ्गीकारस्य परं प्रति सिद्धिरित्यतस्तद्वाक्यादेवेति भावेन विवक्षितार्थोपपादकं प्रशस्तदेवाचार्यवाक्यमुदाहरति आश्रितत्वं चान्यत्रेति । नित्यद्रव्याणि विहाय भावपदार्थानामिदं साधर्म्यमित्यर्थः । ननु संयोगवृत्त्या नित्यद्रव्याण्यप्याश्रितान्येवेति तव्द्यावृत्तिरयुक्तेति चेन्न । समवायेनाधेयताया एवेहाश्रितत्वरूपतया विवक्षितत्वेन संयोगेनाधेयानामपि तेषां समवायेनाधेयताविरहेण तव्द्यावृत्तेरुपपन्नत्वात् । न चैवं समवायस्यापि समवायेनाधेयताविरहेण नित्यद्रव्यतुल्यतयाऽनाश्रित्वप्रसङ्गेन समवायस्य तद्गतत्वसाधकत्वाभावादस्य वाक्यस्य सम्मतितयोपन्यासः कथमिति वाच्यम् । समवायो हि स्वरूपसम्बन्धेन वर्तत इति तावदविवादम् । स्वरूपसम्बन्धस्तु धर्म्यात्मक एवेति न तस्य समवायेनाधेयताविरहः । ततश्च समवायेनाधेयतासाधकत्वादुदाहृतग्रन्थस्य युक्त एवात्र तदुपन्यासः । इयांस्तु विशेषः । नित्यद्रव्याणि विहाय भावमात्रसाधारण्येऽपि समवायेनाधेयताऽनित्यद्रव्यगुणकर्मादौ स्वातिरिक्तेन समवायेनास्ति समवायस्य तु स्वेनैव समवायेनेति । अत एव च न तस्यानाश्रितत्वादिति पूर्वग्रन्थविरोधोऽपि । स्वभावत आधारसन्निकृष्टस्यापि संवायस्य गुणकर्मादीनामिव स्वातिरिक्त सन्निकर्षाभिप्रायेण पूर्वग्रन्थस्य, स्वभावत आधारसन्निकृष्टत्वाद्वृत्तिमत्वमित्यभिप्रायेण चैतद्ग्रन्थस्य प्रवृत्तेरित्यवधेयम् ॥ समवायलक्षणेति । स्वातिरिक्तसमवायलक्षणेत्यर्थः ॥ तस्येति । वृत्तिप्रयोजकसम्बन्धस्य समवायस्वरूपत्वेन तदतिरिक्तत्वाभावादित्यर्थः ॥ परतन्त्रेति । तदाश्रितत्वेनोपलब्धिरेव तद्भतत्वम् । सा चात्मगुणत्वान्न समवायस्वरूपमिति भावः ॥ तस्या इति । आत्मवृत्तित्वेन तद्धर्मत्वेऽप्युपलब्धेः समवायावृत्तित्वेन तद्धर्मत्वायोगादित्यर्थः । उपलब्धे समवायेनात्ममात्रवृत्तित्वेऽपि विषयतासम्बन्धेन समवायवृत्तित्वात्तद्धर्मत्वोपपत्तिरिति भावेन शङ्कते तद्विषयत्वादिति ।

### **परिमल **

इतिवचनादित्युक्ततार्किकवचनस्थान्यत्रशब्दार्थं विवृण्वन्नेवाश्रितत्वस्वरूपं व्यनक्ति न चानित्यद्रव्येत्यादिना ॥ समवायलक्षणवृत्तिरिति । समवायलक्षणसम्बन्धेनाधेयतया वर्तमानमित्यर्थः । एतदभिप्रायेण प्राक् तस्यानाश्रित्वाभ्युपगमादित्युक्तमिति भावः ।

### **यादुपत्यं**

ननु समवायस्यानाश्रित्वाभ्युपगमादिति पूर्वमुक्तत्वात्कथमवयव्यादिगतत्वमङ्गीकृतमित्युच्यत इत्यत आह आश्रितत्वं चेति । समवायेनाधेयत्वमाश्रितत्वमिह विवक्षितम् । नित्यद्रव्याणि विहाय भावपदार्थानामिदं साधर्म्यमुक्तमिति तद्वचनार्थः । ननु समवाये समवायेनाधेयता नास्तीत्यसङ्गतमेतदिति चेन्न । समवाये हि स्वरूपतासम्बन्धेनाधेयत्वं वाच्यं, सम्बन्धभूतं स्वरूपं च समवाय एव, तस्य स्वनिर्वाहकत्वात् । एवं च समवायेऽपि समवायेनाधेयता प्राप्तैव । इयांस्तु विशेषः । अनित्यद्रव्यगुणकर्मादौ स्वातिरिक्तेन समवायेनाधेयता, समवाये तु स्वाभिन्नेनैव सा, समवायस्या नाश्रितत्वाभ्युपगमस्तु स्वातिरिक्तसम्बन्धेनाधेयत्वाभावाभिप्राय इति न कोऽपि विरोध इत्याशयात् ॥ समवायलक्षणेति । स्वातिरिक्तसमवायलक्षणेत्यर्थः । अभिन्नत्वाद् एकत्वात् ॥ परतन्त्रेति । तदाश्रितत्वेनोपलब्धिरेव तद्गतत्वम् । उपलब्धिश्चात्मगुणत्वान्न समवायस्वरूपमिति भावः । अत एवाह तस्या इति ॥

### **श्रीनिवासतीर्थीया **

समवायलक्षणवृत्तिरिति । समवायसम्बन्ध इत्यर्थः ॥ तस्याभिन्नत्वादिति । समवायस्यैकत्वादित्यर्थः ॥ तस्या इति । आत्मधर्मभूताया उपलब्धेरित्यर्थः ।

### **वाक्यार्थरत्नमाला **

तद्दिशेषत्वप्रतिबन्द्येति । समवायस्तच्छब्दार्थः । न तदिति । नानर्थकमित्यर्थः । भेदमङ्गीकृत्य समवायेति । भेदपक्षमङ्गीकृत्यापि समवायेति योज्यम् । तन्निराकरणेति । समवायनिराकरणेत्यर्थः । आश्रितत्वाच्चान्यत्रेति सूत्रीयोपस्काराद्यनुसारेण । शङ्कां समाधत्ते । ननु संयोगवृत्येत्यादि । अनाश्रितत्वादिति पूर्वग्रन्थेति । अनाश्रितत्वाभ्युपगमादित्यस्य फलतोऽनुवादः । अनवस्थितेरित्येतत्सूत्रखण्डोपपादनावसरे स्वस्वामिभावादिः सम्बन्धो भवतीत्याशङ्कापरिहाराय समवायस्यापि सम्बन्धत्वं तर्हि नास्ति । तस्यानाश्रितत्वाभ्युपगमादिति प्रागुक्तेरिति ज्ञेयम् । समवायलक्षणेत्यस्य स्वाख्यसमवायलक्षणेति प्रतीतिवारणायाह । स्वातिरिक्तेति । ननु तद्गतत्वस्य स्वरूपत्वोपपादनाय समवायाद्भेदे खण्डनीये तन्निर्वचनखण्डनं कुत इति चेन्न । अनित्यद्रव्यगुणादीनां तद्गतत्वं नाम समवायाख्या वृत्तिरेव द्रव्याद्यतिरिक्तास्ति । एवं समवायोऽपि चेतद्वृत्तिः स्यात्तर्हि कुतस्तद्गतत्वस्य समवायाद्भेदस्य खण्डनं भवेत् । अतस्तद्गतत्वस्य समवायस्वरूपत्वोपपादनाय भेदखण्डनार्थमेव प्रकारान्तरेण निर्वचनखण्डनं क्रियत इति न दोषः । नह्यत्र धर्माणां धर्मिभेदाभावरूपसामान्ययुक्तिरभिधेयतयाऽस्ति । अपि तु परसंमत्यैव समवायगततद्गतत्वादीनां समवायाभिन्नत्वमिति प्रतिपादनमिह विवक्षितम् । प्रतिबन्दीसमर्थनार्थत्वात् । तदर्थं च परसंमतप्रकारेणैव समवायगततद्गतत्वादीनां समवायान्तरत्वादि रूपवत्वनिराकरणपूर्वकं समवायाभिन्नत्वप्रतिपादनम् । अत एव टीकायां स्वातिरिक्तेति शेषपूरणं कृतम् । अत एव च विषयत्वस्य स्वरूपानतिरेकादिति वक्ष्यत इति ज्ञेयम् । अतिरिक्तत्वाभावादित्यर्थ इति । एतदर्थं च समवायस्यैकत्वाभ्युपगमादित्यर्थोऽभिन्नत्वादित्यस्य व्याख्येयः ।

