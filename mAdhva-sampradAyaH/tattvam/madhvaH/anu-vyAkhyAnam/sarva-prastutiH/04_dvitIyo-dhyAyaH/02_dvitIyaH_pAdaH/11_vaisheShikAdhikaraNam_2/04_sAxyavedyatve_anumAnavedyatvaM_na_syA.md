+++
title = "०४ साक्ष्यवेद्यत्वे अनुमानवेद्यत्वं न स्यात्"

+++


## यदि साक्षिमितं नैतत्

**साक्ष्यवेद्यत्वे अनुमानवेद्यत्वं न स्यात्**

**यदि साक्षिमितं नैतत्**

### **सुधा**

ननु परमाणुद्य्वणुके एव तावन्न साक्षिसिद्धे कुतस्तदीयारम्भप्रकारः । तत्कथमुक्तं साक्षिमितस्येति । तत्राह यदीति ।

## **अनुव्याख्यानम्**

***यदि साक्षिमितं नैतत् ..... .....***

एतदिति । परमाण्वादिकम् । तर्हि तदप्रामाणिकमेवापद्यत इति शेषः ॥ स्यादेतत् । यद्यपि महत्त्वाभावान्न परमाण्वादिकं चक्षुरादेर्गोचरः । बहिरस्वातन्त्र्यान्मनसोऽपि । आगमादि तु नानुमानाद्भिद्यते । भेदेऽप्यतीन्द्रिये सङ्केतानुपपत्तेर्नागमस्य विषयः । तथाऽप्यनुमानं तत्र (प्रमाणं) भविष्यति । तत्कथं परमाण्वादेः साक्षिपेद्यत्वाभावेऽ प्रामाणिकत्वापत्तिरित्यत आह नेति ।

**अनुव्याख्यानम्**

***..... ..... .... नानुमा तत्र वर्तते ॥***

कथमिति चेत् । किं परमाण्वादिकमेव पक्षीकृत्य तत्साध्यते । उतान्यत् ।

### **शेषवाक्यार्थचन्द्रिका**

ननु यदीत्युत्तरभाष्यमनर्थकम् । न च परमाण्वादेः साक्षिसिद्धत्वोपपादनार्थमेतदिति वाच्यम् । तत्साधनस्यापि प्रकृते उपयोगादर्शनादित्यतः साक्षिमितस्यास्येति प्रागुक्तस्यानियमेन तदारम्भकप्रकारस्य परमाणोः साक्षिसिद्धतामन्तरेणानुपपत्तेस्तदुपपादनार्थत्वान्न तदिति भावेन तत्समर्थनपरतयोत्तरभाष्यं योजयितुं तदनुपपत्तिशङ्कामुत्थापयति नन्विति । पूर्वोत्तरवाक्ययोरसङ्गतिपरिहाराय वाक्यभेदेन योजयितुमपेक्षितपूरणेन पूर्वस्य वाक्याभासतां परिहरति तर्हीति ॥ अप्रामाणिकत्वप्रसञ्जनेन साक्षिसिद्धतायाः परमाण्वादेः पूर्वेणैव सिद्धेर्नानुमेत्युत्तरभाष्यमनर्थकम् । न चानुमानिकत्वेन प्रामाणिकत्वसम्भवादप्रामाणिकत्वाभावो भविष्यतीत्यप्रयोजकताशङ्कानिरासायानुमानिकत्वाभावोपपादनार्थं तदिति वाच्यम् । तावताऽऽनुमानिकत्वाभावमात्रप्राप्तावपि प्रात्यक्षिकत्वागमिकत्वाद्यभावासिद्ध्या प्रत्यक्षसिद्धतयाऽऽगमोपमानादिसिद्धतया वा प्रामाणिकत्वसम्भवशङ्कानिरासायाप्रत्यक्षत्वादेरपि वक्तव्यतयाऽनुमानिकत्वाभावमात्राभिधानस्यानुपपन्नत्वादित्यत स्तन्निरासस्याल्पायाससाध्यत्वाच्छिष्यैरेव तन्निरासः कर्तुं शक्यत इति भावेन तदनिराकृत्यानुमानिकत्वमात्रनिरासोपपत्तेरिति भावेन प्रमाणान्तरनिरासं स्वयं दर्शयन्नानुमानिकत्वादप्रामाणिकत्वानुपपत्तिशङ्कात्मुत्थापयति स्यादेतदिति । परमाण्वादेः प्रत्यक्षतां वदन्प्रष्टव्यः । किं बाह्यप्रत्यक्षत्वं तस्याभिमतं किंवाऽऽन्तरप्रत्यक्षत्वमिति विकल्पद्वयं मनसि निधाय महत्त्वसमानाधिकरणोद्भूतरूपवत्त्वाभावान्न प्रथम इत्याह यद्यपीति । यद्यपि ‘महत्त्वं च परमाणावणावपी’ति परमाण्वादेर्महत्त्वस्य व्युत्पादितत्वान्न तदभावकथनं सङ्गतं, तथाऽपि स्वमताभिनिवेशेनेदमुक्तमित्यवधेयम् । द्वितीयं प्रत्याह बहिरिति । न गोचर इति वर्तते । बहिरर्थविशेषणके तद्विशेष्यके वा प्रत्यये मनसोऽस्वातन्त्र्यान्न मनसो गोचर इत्यर्थः। यद्यपि स रामः श्यामो युवा चेत्यादिज्ञानान्तरोपनीतबहिरर्थविशेष्यकमानसप्रत्ययस्य रामं स्मरामीत्यादि ज्ञानान्तरोपनीतबहिरर्थविशेषणस्य मानसप्रत्ययस्य च दर्शनाज्ज्ञानान्तरोपनीतबहिरर्थविशेषणके तादृशबहिरर्थविशेष्यके वा प्रत्यये मनसः सामर्थ्याज्ज्ञातः परमाणुरिति ज्ञानान्तरोपनीतबहिरर्थपरमाण्वादिविशेष्यकः प्रत्ययः परमाणुमहं जानामीति तादृशपरमाण्वादिविशेषणकप्रत्ययो वा मानसो भविष्यत्येव; तथाऽपि मनोमात्रगोचरत्त्वात्परमाण्वादेर्ज्ञानविषयत्वासम्भवात् । रूपाद्युपलब्धिकारणचक्षुरादिवज्ज्ञानकारणमनसो ज्ञानविषयतानैरपेक्ष्येण तद्विशेष्यके बहिरर्थविशेषणके वा प्रत्यये सामर्थ्यं नास्तीति भावेनैतदभिधानमित्यवधेयम् । अस्तु तर्ह्यागमादिकमेव तत्र मानमित्यत आह आगमादि त्विति । आदिपदेनोपमानादिपरिग्रहः । वाक्यादेर्वाक्यार्थादावनुमानतया प्रमाणत्वमिति वैशेषिकमतमाश्रित्येदमुक्तम् । नैयायिकमतमाश्रित्याह भेदेऽपीति ॥ सङ्केतानुपपत्तेरिति । आगमात्तदवगमे सति तत्र सङ्केतग्रहसिद्धिस्तत्सिद्धौ चावगतसमयादागमात्तदवगम इत्यन्योन्याश्रयापत्तेरित्यर्थः ॥ किं परमाण्वादिकमिति । विप्रतिपन्नं परमाण्वादिकमेवेत्यर्थः । विप्रतिपन्नस्य वह्न्यादेरेव वह्निः पर्वतवृत्तिरिति स्वपक्षीकारेण, पर्वतो वह्निमानित्यन्यपक्षीकारेण च साधनदर्शनाद्विप्रतिपन्नपरमाण्वादिपक्षीकारेण तत्साधनपक्षस्यान्यपक्षीकारेण तत्साधनपक्षस्य च प्रसक्तिसम्भवाद्विकल्पोपपत्तिरित्यवधातव्यम् ॥ उतान्यदिति । परमाण्वाद्यन्यदित्यर्थः ।

### **यादुपत्यं**

किं परमाण्वादिकमेवेति । शब्दोऽनित्योऽनित्यत्वं शब्दवृत्ति, पर्वतो वह्निमान्वह्निः पर्वतवृत्तिरित्युभयथाऽपि प्रयोगदर्शनादेवं विकल्पोपपत्तिरिति ध्येयम् । (प्रकृते तु पारिमाण्डल्यं किञ्चिद्द्रव्यवृत्तीति प्रयोगे द्रव्यरूपं यत्साध्यं तस्यैव साध्यस्य तद्विपरीते द्रव्यं पारिमाण्डल्यवदिति प्रयोगे पक्षत्वादिति भावः । साध्यस्यैव पक्षत्वात्) । तथा च विवादास्पदं द्रव्यं पारिमाण्डल्यवद् द्य्वणुककारणत्वाद्य्वतिरेकेण त्र्यणुकादिवदिति प्रयोगो द्रष्टव्यः । एवं द्य्वणुकसाधनायापि ह्रस्वत्ववत् त्र्यणुककारणत्वादिति प्रयोक्तव्यम् ॥

### **श्रीनिवासतीर्थीया **

नानुमानादिति । यथाऽऽहुः कणादसुगतौ ‘पुनरनुमानं च तच्चे’ति । तत्र परमाणुसद्भावे ।

### **वाक्यार्थरत्नमाला **

पूर्वोत्तरवाक्ययोरिति । यदि साक्षिमतं नैतदित्येकं नानुमानात्तत्र वर्तत इत्यनन्तरं तयोरित्यर्थः । आगमिकत्वादीत्यादिपदेनौपमानिकत्वादेः परिग्रहः । उपमानादिसिद्धतया वा यः प्रामाणिकत्वसम्भवस्तच्छङ्केति योजना । अप्रत्यक्षत्वादेरिति । अप्रात्यक्षिकत्वादेरित्यर्थः । निरासोपपत्तेरिति । तदनिराकृत्य य आनुमानिकत्वमात्रनिरासस्तदुपपत्तेरिति योजनान्नासमानकर्तृकत्वशङ्कानवकाशः । आनुमानिकत्वादिति । याऽप्रामाणिकत्वानुपपत्तिरिति या शङ्का तामिति योजना । इदमुक्तमिति । परेणेति शेषः । सन्निधानाद्गोचर इत्येवानुवर्तत इति भ्रान्तिवारणायोपयोगानुसारेणानुवृत्तिविषयं दर्शयति । तद्विशेष्यक इति । बहिरर्थविशेष्यक इत्यर्थः । मनसो बहिरस्वातन्त्र्यं किं बहिरर्थविशेष्यके प्रत्यये उत बहिरर्थविशेषणके प्रत्यये । नोभयमपि सम्भवतीत्याक्षिपति । यद्यपि स राम इति । इत्यादीत्यादिपदेन लोहिताक्षः दीर्घबाहुरित्यादेः परिग्रहः । इत्यादिर्यो मानसप्रत्ययस्तस्येति स्थलद्वयेऽपि इत्यादीत्यस्य मानसप्रत्ययविशेषणत्वम् । एतत्स्पष्टनीयमस्ति ॥ नानुमानाद्भिद्यते इति मूलम् । ततश्च नागमादेर्विषयत इति वक्ष्यमाणाकर्षणेन योज्यम् । भेदेऽपीतीति । यद्यन्यत्रागमादेरित्यनुवृत्तेरावश्यकतया आगमादेरनुमानाद्भेदेऽपीत्यर्थसिद्धावतीन्द्रिय इत्यनेनागममात्रदूषणायोग इत्याभाति । तथाप्युपलक्षणयोपमानादेः सादृश्यादिविशेषनिष्टस्यात्रासम्भव इत्यभिप्रायाद्वा स्पष्टदूषणत्वेन तद्दूषणाभावाभिप्रायाद्वा मूले आगममात्रनिराकरणोपपत्तिः । उक्तमूलानुसारेण टीकापि प्रवृत्तेति नाधिकं तत्रोक्तमिति न दोषः । मूले किं परमाण्वादिकमेव पक्षीकृत्येत्युक्तं साध्यस्यैव पक्षीकरणपक्षसंवादेन संवादयति । विप्रतिपन्नस्येत्यादि । पर्वतवृत्तित्वे साध्ये तद्वृत्तिनिश्चितधर्मव्यापकत्वात् । यो यद्वृत्तिनिश्चितधर्मव्यापकः सस् तद्वृत्तिर् घटवृत्तिकृतकत्वव्यापकानित्यत्व वदिति प्रयोगो ज्ञेयः । परमाणुपक्षकस्तु परमाणुर् द्य्वणुकप्राक्कालेऽस्ति । स्वेन विनाऽनुपपद्यमानतत्कार्यकत्वाद् घटादितः प्राक्कालीनदण्डादिवदित्यादिः कथञ्चिद्ज्ञेयः । वक्ष्यति चानुमा दूरनिरस्तेति मूले । एवं द्य्वणुकपक्षकप्रयोगोऽपि ज्ञेयः ।





------------------------------------------------------------------------

पक्षीकर्तुमशक्यत्वात्कुत एवानुमा भवेत्

**पक्षीकर्तुमशक्यत्वात्कुत एवानुमा भवेत्**

### **सुधा**

आद्ये तत्प्रमाणान्तरतःसिद्धं न वा । पक्षद्वये दोषमाह पक्षीकर्तुमिति ।

## **अनुव्याख्यानम्**

***पक्षीकर्तुमशक्यत्वात्कुत एवानुमा भवेत् ॥***

सिद्धत्वे पक्षलक्षणाभावादसिद्धत्वे न्यायाविषयत्वात्परमाण्वादेः पक्षीकर्तुमशक्यत्वात् तत्पक्षीकारेणानुमान दूरनिरस्तेति ।

ननु पक्षीकरणासम्भवे कथमनुमानानुपपत्तिरित्यत आह यत्रेति ।

**अनुव्याख्यानम्**

***यत्र नास्ति पदन्यासः कस्तं विषयमाप्नुयात् ॥***

यथा तथेत्यध्याहर्तव्यम् । यत्र यद्विषये । विषयं देशम् । यथा हि विषयप्राप्तेः पदन्यासः कारणम् । स्थाण्वस्थाणुसंयोगस्यास्थाणुक्रियाहेतुत्वात् । अतः पदन्यासाभावे विषयप्राप्तिरपि नास्ति । तथाऽनुमोत्पत्तौ पक्षीकरणं कारणम् । न हि पर्वतादिर्वा वह्न्यादिर्वा अनुमानस्य विषयः। किन्तु तत्सम्बन्धः । न च सम्बन्धिज्ञानेन विना सम्बन्धज्ञानं सम्भवति । अतः पक्षीकरणाभावे नानुमानोत्पत्तिः सम्भवतीति ।

### **शेषवाक्यार्थचन्द्रिका**

पक्षलक्षणाभावादिति । सिद्धधर्मविशिष्टत्वेन साध्यर्मविशिष्टत्वाभावात्साध्यधर्मविशिष्टस्यैव पक्षत्वादिति भावः । न्यायाविषयत्वादिति । सन्दिग्धस्यैव च न्यायविषयत्वादिति भावः ॥ स्थाण्विति । स्थाणुश्येनादिसंयोगस्येत्यर्थः ॥ अस्थाण्विति । श्येनादिक्रियाहेतुकत्वादित्यर्थः ।

### **परिमल **

पक्षलक्षणाभावादिति । सन्दिग्धसाध्यधर्मविशिष्टत्वस्य पक्षलक्षणत्वादिति भावः ॥ न्यायाविषयत्वादिति । सन्दिग्धस्यैव न्यायविषयत्वादिति भावः । स्थाण्विति अचलवस्तूपलक्षणम् । देशस्याप्यचलत्वात् । कारणमित्युक्तं व्यनक्ति न हीत्यादिना ।

### **यादुपत्यं**

न्यायाविषयत्वादिति । बुद्धावनारूढस्योद्देश्यतयाऽनुमित्यविषयत्वात्, ‘सिद्धं धर्मिणमुद्दिश्य साध्यधर्मो विधीयत’ इति वचनादिति भावः ॥ स्थाण्विति । स्थावरेत्यर्थः ॥

### **श्रीनिवासतीर्थीया **

तत् परमाण्वादिकम् ।

### **वाक्यार्थरत्नमाला **

सिद्धधर्मविशिष्टत्वेनेति । परमाणुर्हि सिध्यन् द्य्वणुककारणतयैवेति तत् । प्राक्कालत्वस्य सिद्धत्वात्सन्दिग्धसाध्यकत्वाभाव इति ज्ञेयम् । पक्षदूषण एव भारसत्वाद्दोषान्तर संस्कारेऽपि न दोष इति मूले अभिप्रेतमिति ज्ञेयम् । मूले आशङ्कितमणुपरिमाणतारतम्यमित्येतदनुमानं किरणावल्यामपरमाह । अणुपरिमाणतारतम्यमित्यादिनानूद्य निराकृतं ज्ञेयम् । तत्र यद्यपि परमाणुसिद्धौ महत्वविरुद्धाणुपरिमाणसिद्धिस्तत्सिद्धौ च परमाणुसिद्धिरित्यन्योन्याश्रयरूपमेव दूषणमभिहितम् । तथापि परिमाणापकर्षोऽणुपरिमाणमिति पक्षे तदुक्तं दूषणाप्रसरात्स्वयं विकल्पपूर्वकं पक्षान्तरस्यापि दूषणं कृतम् । अत एव यथा महत्वविश्रान्तिस्तथेति वाक्यव्याख्यावसरे प्राक्परिमाणशब्दस्तदुत्कर्षापकर्षपरतया व्याख्यातः । प्राङ्निराकृतस्य पुनरत्र कुत आशङ्केति च न वाच्यम् । अपकर्षविश्रान्तिसाधनाय तत्राशङ्का अत्र पुनः परमाणुसाधनायेति न दोष इत्यादि ज्ञेयम् । यद्यपि चाणुत्वत्वं सजातीयेत्यादिवर्धमानीयं तात्पर्यमप्यत्र पूर्वत्रेवाशङ्क्य निराकार्यं तथापि तत्राधिक वक्तव्याभावान्न तथाकृतमिति वदन्ति ।





