+++
title = "०५ आकाशादिपरिमाणोत्कर्षानन्त्यमपि नानुमानिकम्"

+++


## देशान्तरादिशब्दाश्च शशृङ्गादिशब्दवत्

**आकाशादिपरिमाणोत्कर्षानन्त्यमपि नानुमानिकम्**

**देशान्तरादिशब्दाश्च शशृङ्गादिशब्दवत्**

### **सुधा**

एवं परमाणुव्द्यणुकयोरनुमानतः सिद्धिमपाकृत्य प्रसङ्गादाकाशदिपरिमाणोत्कर्षानन्त्यस्यानुमानिकत्वं न युज्यत इति यदुक्तं तत्प्रपञ्चयति देशान्तरेति ।

## **अनुव्याख्यानम्**

***देशान्तरादिशब्दाश्च शशृङ्गादिशब्दवत् ॥***

योऽयं योजनादिपरिच्छिन्नो देशः सम्प्रतिपन्नः, स स्वतः स्थूलेन देशान्तरेण युक्तो देशत्वाद्धस्तादिदेशवदित्याद्यनुमानैः खल्वाकाशदिपरिमाणोतत्कर्षानन्त्यं साधनीयम् । एते देशान्तरादिशब्दा देशान्तरादिसाधकानुमानप्रयोगाः । शशृङ्गादिशब्दवत् शशृङ्गादिसाधकानुमानप्रयोगैस्तुल्यं वर्तन्ते । अनेनैव प्रकारेण शशृङ्गादिकमप्यनुमातुं शक्यत इति यावत् । शब्दमात्रमेवैतत् । न त्वनुमानमिति सूचयितुं शब्दा इत्युक्तम् ॥ न केवलमाकाशादीनां परिमाणोत्कर्षानन्त्यानुमानं प्रतिपक्षपराहतम् । अपि तु सम्प्रतिपन्नानि सर्वृङ्गाविृङ्गान्तरवन्ति ृङ्गत्वाद्गोृङ्गवत् । विमताः सर्वे पुत्राः पुत्रान्तरोपेताः पुत्रत्वाद्देवदत्तपुत्रवदिति शशृङ्गादिसाधकानुमानाभाससमानयोगक्षेमं चेत्यर्थः ।

### **शेषवाक्यार्थचन्द्रिका**

ननु परमाण्वादेरानुमानिकत्वनिरासस्य नानुमेति प्रकान्तस्य पूर्वग्रन्थेनैव सिद्धत्वात्किं ‘देशान्तरादिशब्दाश्चे’त्यादिभाष्येण । न चेदमाकाशादिपरिमाणोत्कर्षानन्त्यस्यानुमानिकत्वाभावप्रतिपादनपरमिति नानर्थक्यमिति वाच्यम् । ‘विश्रान्तिस्तारतम्येन दृश्यते ह्यनुमानत’ इत्यादिनैवाकाशदिपरिमाणोत्कर्षानन्त्यस्य आनुमानिकत्वाभावप्रतिपादनेन तादर्थ्यायोगात् । न च तस्यैवायं प्रपञ्च इति वाच्यम् । तथा सत्यस्य ग्रन्थस्य तत्रैव सन्निवेशनीयतया परमाण्वादेरानुमानिकत्व निरासग्रन्थे तन्निवेशस्यासङ्गतत्वापातादित्याशङ्क्य वृत्तानुवादेन सङ्गतिप्रदर्शनपूर्वकं पूर्वोक्तानुमानिकत्वाभावप्रपञ्चनपरतयोत्तरग्रन्थं सङ्गमयति एवमित्यादिना ॥ यदुक्तमिति । ‘विश्रान्तिस्तारतम्येने’त्यादिनेति शेषः ॥ योऽयं योजनादीति । सर्वोऽपि परिच्छिन्नो देशः पक्ष इत्यर्थः ॥ स्वतः स्थूलेनेति । स्वस्मात्स्थूलेनेत्यर्थः । एवञ्च यद्देशान्तरं सिध्यति तदपरिच्छिन्नमेव भविष्यतीति भावः । इत्यादीत्यादिपदेन सर्वोऽपि परिच्छिन्नः कलः स्वतः स्थूलेन कालान्तरेण युक्तः कालत्वान्मुहूर्तादिकालवदित्यनुमानपरिग्रहः । आकाशादीत्यादिपदेन कालादिपरिग्रहः । देशान्तरादिशब्दानां देशान्तरादिशब्दमात्रपरत्वे देशान्तरादिसाधकानुमानप्रयोगस्य शशृङ्गादिसाधकानुमानाभाससमानयोगक्षेमताया भाष्यादलाभप्रसङ्गात्तल्लाभाय लक्षणया तत्साधकानुमानप्रयोगपरतया व्याचष्टे त एते देशान्तरादीति ॥ शशेति । अनेन ‘तेन तुल्यं क्रिया चेद्वतिरि’ति सूत्रेण विहितोऽयं वतिरित्युक्तं भावति । एतदेव विशदयति अनेनैवेति । स्वायत्तन्यायविरोधमाशङ्क्य ज्ञापनीयार्थविशेषस्य सत्त्वान्नैवमित्याह शब्दमात्रमेवैतदिति । देशान्तरादिशब्दाश्चेत्यत्रत्यभाष्ये चशब्दस्य शशृङ्गादिशब्दवच्चेति भिन्नक्रमत्वान्नानर्थक्यमित्यभिप्रेत्य तदर्थमाह न केवलमित्यादिना ॥ प्रतिपक्षपराहतमिति । परिमाणोत्कर्षतारतम्यमियत्तावत् परिमाणतारतम्यत्वात्तदपकर्षतारतम्यवदिति ‘विश्रान्तिस्तारतम्येन दृश्यते ह्यनुमानतः’ इति प्रागुक्तप्रतिपक्षपराहतमित्यर्थः ॥ पुत्रान्तरोपेता इति । इदं च वन्ध्यापुत्रसाधकम् ।

### **परिमल **

इति यदुक्तमिति । ‘यदि नो साक्षिगम्यं तन्महत्वं केन गम्यत’ इत्यादाविति भावः । स्वत इति । स्वस्मादित्यर्थः । शब्दपदं प्रयोगपरमित्युपेत्याह प्रयोगा इति ॥ प्रयोगैस्तुल्यं वर्तन्त इति । तेन तुल्यंक्रिया चेद्वतिरिति तृतीयान्ताद्वतिरिति भावः । मूले चशब्दः ‘विश्रान्तिस्तारतम्येन दृश्यते ह्यनुमानत’ इत्यत्रोक्तेन परिमाणोत्कर्षतारतम्यमियत्तावत् परिमाणतारतम्यत्वात् । तदपकर्षतारतम्यवदिति प्रतिपक्षेण समुच्चयार्थ इत्याह न केवलमिति । आदिपदगृहीतमाह विमता इति । वन्ध्यापुत्रोप्यनेन सिध्द्येदिति भावः ।

### **यादुपत्यं**

योऽयं योजनादिपरिच्छिन्न इति । सर्वोऽपि परिच्छिन्नो देशः पक्ष इत्यर्थः ॥ स्वतः स्थूलेनेति । स्वस्मात्स्थूलेनेत्यर्थः । एवं च यद्देशान्तरं सिध्यति तद् अपरिच्छिन्नमेव भविष्यतीति भावः ॥ प्रतिपक्षपराहतमिति । परिमाणोत्कर्षतारतम्यम् इयत्तावत् परिमाणतारतम्यत्वात् तदपकर्षतारतम्यवदित्युक्तसत्प्रतिपक्षपराहतमित्यर्थः । पुत्रान्तरोपेता इति । इदं च वन्ध्यापुत्रसाधकमित्यवगन्तव्यम् ।

### **श्रीनिवासतीर्थीया **

यदुक्तमिति । ‘विश्रान्तिस्तारतम्येन दृश्यते ह्यनुमानत’ इत्यनेनेत्यर्थः । ‘तत्र तस्येवेति’ षष्ठीसप्तम्यर्थयोरसम्भवात् ‘तेन तुल्यं क्रिया चेद्वतिरि’त्यनेन क्रियातौल्ये इयं वतिरित्याह तुल्यमिति । अनुव्याख्यानस्य भावमाह न केवलमित्यादिना ।

### **वाक्यार्थरत्नमाला **

प्रतिपक्षपराहतमित्येतत्प्रतिपक्षाप्रतीतेर् विश्रान्तिस्तारतम्येनेति प्राचीनमूलानुसारेणाह । परिमाणोत्कर्षेति । उपलक्षणमेतत् । यं देशपक्षीकृत्याकाशरूपस्थलदेशसाधनं तमेव पक्षीकृत्याकाशदृष्टान्तेन स्वतः स्थूलदेशान्तरेण युक्तत्वाभावसाधनेन सम्भवात्प्रतिपराहतत्वमित्यपि ज्ञेयम् ।

