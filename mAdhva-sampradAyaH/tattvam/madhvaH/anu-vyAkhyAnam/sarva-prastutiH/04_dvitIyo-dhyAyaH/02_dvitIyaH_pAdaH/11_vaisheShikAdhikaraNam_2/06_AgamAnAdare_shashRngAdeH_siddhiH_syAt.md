+++
title = "०६ आगमानादरे शशृङ्गादेः सिद्धिः स्यात्"

+++


## येनैव च प्रकारेणात्यसिद्धमनुमीयते

**आगमानादरे शशृङ्गादेः सिद्धिः स्यात्**

**येनैव च प्रकारेणात्यसिद्धमनुमीयते**

### **सुधा**

एवमागममनादृत्येश्वरधर्माद्यनुमानमन्ययुक्तमिति प्रसङ्गादाह येनैवेति ।

## **अनुव्याख्यानम्**

***येनैव च प्रकारेणात्यसिद्धमनुमीयते ॥***

***तेनैव शशृङ्गादेः शक्यमस्तित्वकल्पनम् ॥***

अत्यसिद्धमित्यनेनागमानादरं दर्शयति । शशृङ्गादेरित्यप्रामाणिकस्योपलक्षणम् । एतच्च तत्र तत्र लेशतो दर्शितम् ।

### **शेषवाक्यार्थचन्द्रिका**

येनैवेत्युत्तरभाष्यानर्थक्यमाशङ्ग्यैश्वारादेरानुमानिकत्वनिरासार्थत्वान्न तदिति भावेन तत्परतयोत्तरग्रन्थं योजयितुं तत्प्रतिपादनस्य प्रकृतेन का सङ्गतिरित्यतो वृत्तवर्तिष्यमाणार्थप्रदर्शनपूर्वकं तामाह तदेवमित्यादिना ॥ आगमानादरमिति । आगमादरे हि तस्यागमसिद्धत्वप्राप्त्याऽत्यसिद्धत्वानुपपत्तिप्रसङ्गादिति भावः । नन्वादिशब्दस्य स्वसमभिव्याहृतपदार्थातिरिक्त सर्वार्थपरताया वियदादीत्यादौ प्रसिद्धत्ववदत्रापि शशृङ्गादेरित्यादिपदेन शशृङ्गातिरिक्तप्रामाणिकाप्रामाणिकसाधारणसर्वार्थग्रहणमेव न्याय्यम् । ततश्च प्रामाणिकांशे तर्कस्येष्टापादनरूपत्वेनाभासत्वापत्त्याऽऽदिपदार्थसङ्कोचोऽवश्यं वाच्यः । न चावच्छेदकाभावे स युज्यत इत्यवच्छेदकमवश्यं वाच्यम् । न च तत्प्रकृतेऽस्तीति कथं सङ्कुचितार्थत्वमपीत्यतः ‘अन्यथा सप्तमरसभावोऽप्यनुमायाऽऽपतेति’त्युत्तरवाक्यसूचितमादिपदसङ्ग्राह्यतावच्छेदकमाह शशशृङ्गादेरित्यप्रामाणिकोपलक्षणमिति । सामान्यवाचकस्य शब्दस्य साधारणवाच्यतावच्छेदकातिरिक्तासाधारणावच्छेदकावच्छेदकेन वृत्तौ लक्षणैव । प्रथमोपस्थितमुख्यार्थस्य बाधेन परित्यागात् । सा चाजहत्स्वार्थलक्षणैवेति भावेनोपलक्षणमित्युक्तम् । तथा च नातिप्रसक्तिरिति भावः ॥ तत्र तत्रेति । ‘वस्तुत्वात्तुरगः ृङ्गी पुष्पवत्खं सुतैर्युता । चित्रिणी च रसः षष्ठो रसत्वात्सोत्तरो भवेदि’ति शास्त्रयोनिसूत्रे । ‘जड आत्मैव वस्तुत्वाप्रमेयत्वाज्जडे चितिः । घन आकाश इत्याद्या वार्यन्ते केन हेतुने’त्यानन्दमयाधिकरणे चेत्येवं तत्र तत्रेत्यर्थः ।

### **परिमल **

एतच्च तत्र तत्र लेशतो दर्शितमिति । ‘वस्तुत्वात्तुरगः ृङ्गी पुष्पवत्खं सुतैर्युता । चित्रिणी च रसः षष्ठो रसत्वात्सोत्तरो भवेदि’ति शास्त्रयोनिनये । तथा ‘जड आत्मैव वस्तुत्वात्प्रमेयत्वाज्जडं चितिः । घन आकाश इत्याद्या वार्यन्ते केन हेतुने’त्यानन्दमयनये कामाच्च नानुमानापेक्षेति सूत्रव्याख्यानावसरे च दर्शितमित्यर्थः ।

### **यादुपत्यम्**

आगमानादरमिति । आगमादरे हि तस्यागमसिद्धत्वप्राप्त्याऽत्यसिद्धत्वमनुपपन्नमिति भावः । अत्यसिद्धमित्यस्य आगमाननुगृहीतकेवलानुमानसिद्धमित्यर्थः । ननु शशृङ्गादेरिति समासः शशशृङ्गातिरिक्तसर्वार्थपरः । बहुव्रीहावादिपदस्य स्वसमभिव्याहृतपदार्थातिरिक्तसर्वार्थपरतायाः प्रसिद्धत्वात् । तथा च प्रकृते तेन प्रामाणिकस्यापि प्राप्तौ तदंशे इष्टापत्तिरत आह अप्रामाणिकेति । न च समासशक्त्यैवाप्रामाणिकग्रहणसम्भवे किमर्थमुपलक्षणमाश्रयणीयमिति वाच्यम् । सामान्यतः शशशृङ्गातिरिक्तसर्वार्थपरसमासेनाप्रामाणिकरूपविशेषबोधस्योपलक्षणां विनाऽयोगादित्याशयात् ॥ तत्र तत्रेति । ‘वस्तुत्वात्तुरगः ृङ्गी पुष्पवत्खं सुतैर्युता । चित्रिणी च रसः षष्ठो रसत्वात्सोत्तरो भवेदि’त्यत्र । तथा ‘जड आत्मैव वस्तुत्वात्प्रमेयत्वाजडं चितिः । घन आकाश इत्याद्या वार्यन्ते केन हेतुने’त्यादौ चेत्यर्थः ।

### **वाक्यार्थरत्नमाला **

ईश्वरादेरानुमानिकत्वमिति । एवमीश्वरादीति व्यवहारेणेश्वरधर्मादीत्येतदुत्तरमूले ईश्वरश्च धर्मदिपदोक्तम् अधर्मपरमाण्वादिकं चेति विग्रहः प्रदर्शनीय इति सूचयतेश्वरस्य ये धर्मा इति भ्रान्तिः परिहृता भवति । नन्वत्रेश्वरधर्मादीति मूलानुसारेण तत्रापीश्वरादिकमित्येवात्यसिद्धमित्यत्र पूरणीयम् । तथाचेश्वरादिसाधकानुमानस्य शशृङ्गादि साधकानुमानप्रतिबन्धाभिधान मिति सिद्धे प्रत्यक्षमागमो वेत्येतदवतारे महदारम्भकत्वादीति वचनं प्रस्तुतानुमानामित्युक्तस्येश्वरादिसाधकानुमानानामित्यर्थप्राप्तेर्महदारम्भकत्वाद्यनुमानानामिति टीकायां व्याख्यानं च कथम् । न च न परमाण्वाद्यनुमानानामिति परमाण्वाद्यनुमान इति महदारम्भकत्वादीनामिति चारभ्य तस्मात्परमाण्वादेः साक्षिवेद्यत्वमङ्गीकृत्य प्रतिबन्दीमोचनीयेति कथं न साक्षिवेद्यत्वमित्युपसंहारग्रन्थपर्यन्तं मूले परमाण्वादित्वेनैव निर्देशा तदनुसारेणेह टीकायामुत्तरत्रापि च परमाण्वादीत्याद्युक्तिर्युक्तेति वाच्यम् । मूलेऽपि तदेवमिति पूर्वोपसंहारग्रन्थे परमाणुद्य्वणुकेत्यादि व्यवहारेणैवमागममित्युत्तरत्र चेश्वरधर्मादीति व्यवहारेण प्रागप्रस्तुतेश्वरे धर्मादौ चागमानादरेणानुमानसिद्धत्वाङ्गीकारे दूषणकथनपरतया येनैवेत्यनुव्याख्यानयोजनायाः स्पष्टत्वे सति न परमाण्वित्याद्युत्तरमूलेऽपि परमाण्वादीनां ग्रहणायोगात् । किं च साक्षिमितस्येत्यनुव्याख्यानानुसारेण साक्षिसिद्धत्वेन प्रतिज्ञातपरमाण्वादौ साक्षिमात्रसिद्धत्वोपपादनाय पक्षीकर्तुमशक्यत्वादित्यादित्यादिना परमाण्वादेर् नानुमानिकत्वनिरासः प्रागेव कृत इति पुनस्तन्निरासवैय्यर्थ्यम् । न चोक्तप्रकारापेक्षयाऽतिप्रसङ्गरूपप्रकारान्तरेण तन्निरासाभिप्रायेण येनैवेत्याद्यनुव्याख्याव्याख्यानादिप्रवृत्तिरिति न तद्वैयर्थ्यमिति वाच्यम् । तथा सति प्रकारान्तरेण साक्ष्यानादरेणानुमानिकत्वं परमाण्वादेर्निराकरोति इत्येवावतारस्य कर्तव्यतया आगममनादृत्येश्वरेत्यादेर सामञ्जस्यप्रसङ्गात् । तस्मात्परमाण्वादेः साक्षिवेद्यत्वमङ्गीकृत्य प्रतिबन्धीमोचनीयेति कथं न तस्य साक्षिवेद्यत्वमित्युपसंहारश्चैवमवतार एव युज्यते । तत्र वादिपदेनेश्वरादिग्रहणायोगः । नहीश्वरस्य साक्षिसिद्धता संमता । अपि चेश्वरादेरनुव्याख्याने कुत्रापीह मुखतोऽनुपादानात्तादृशेन सजातीयेन युक्तत्वमुपपादयितुं संप्रतिपन्नदेशस्येश्वरादिमत्वमिति टीकाकृतोक्तत्वेनेश्वरस्य कथंचित्प्रकृतत्वलाभेऽपि धर्माधर्मयोरप्रवृतत्वनिवारणायोगात्परमाण्वादेश्च साक्षिमितस्येत्यन्तग्रन्थोऽणव इत्यव्यवहितपूर्वानुव्याख्यानबलादुपादानसिद्धेः परमाण्वादि ग्रहणमेव युक्तम् । किञ्च परमाण्वादेः साक्षिणमनादृत्यानुमानवेद्यत्वनिराकरणानन्तरमीश्वरादेरित्यत्रादि पदेन गृहीतपरमाण्वादेरप्यागमनादृत्यानुमानिकत्वं निराक्रियत इति लब्धम् । न च तत्सम्भवति । परमाण्वादेः साक्षिमितत्वोक्तया गमिकत्वानभ्युपगमसिद्धेः । यदि चा गमसिद्धत्वनिषेधे तात्पर्यं पूर्वग्रन्थस्य नेति तदप्यङ्गीकर्तुं शक्यमित्युच्यते तथा सति तस्मात्परमाण्वादेः साक्षिवेद्यत्वमङ्गीकृत्येत्युपसंहारायोग एव । तत्रागमस्यापि सङ्ग्राह्यत्वात् । साक्षिमितमिति प्रागुक्तोपसंहारत्वपक्षे आगमोपलक्षणानुपपत्तेश्च । साक्षिमितमित्यत्राप्यागमोपलक्षणाभिप्रेतेति तु बहुकुसृष्ट्याश्रयणादिकम् । अथ मन्यसे साक्षिमितमित्यादौ परमाण्वादेरेव प्रकृतत्वेऽपि प्रसङ्गसङ्गत्या आगममनादृत्य केवलानुमानेन परमाण्वादि साधनपक्षं दूषयितुं प्रवृत्ते येनैवेति वाक्ये समानन्यायतयेश्वरादेरप्यागममनादत्यानुमानमात्रेण साधनमुपपन्नमिति प्रदर्शनाय परमाण्वादीत्यनुक्त्वेश्वरादीत्युक्तम् । विचार्यतया प्रस्तुतपरमाण्वादिकमेवोपादायत्वानुमानिकत्वासम्भव उपपादितः । व्युत्पन्नस्यैवमवगमसम्भवात् । तथाचोपलक्षणया तत्र तत्रेश्वरग्रहणोपपत्तेर्न दोष इति । तन्न । तस्मात्परमाण्वादेरित्युपसंहारे ईश्वरोपलक्षणायोगादित्युक्तत्वात् । नहि मध्ये प्रकृततया परमाण्वादीश्वरयोरविशेषे एकस्यैवोपादानं युक्तम् । तस्मात्कथमेतौ मूलटीकाग्रन्थाविति चेदत्र ब्रूमः, यत्तावदुक्तं प्रस्तुतानुमानानामित्यस्येश्वराद्यनुमानानामिति व्याख्येयतयेश्वरादेरिति पूर्वग्रन्थानुसारेण प्राप्तत्वान्महदारम्भकत्वादीनामिति टीकाव्याख्यानायोग इति । तत्रेदमुत्तरम् । मूले परमाण्वादि पुरस्कारेणोत्तरग्रन्थप्रवृत्तिरेव तथा व्याख्याने निमित्तमिति । न चेश्वरादिपरतया स्पष्टप्रतिभास यदैवेत्यादि भाष्ये परमाण्वादिग्रहणायोग इत्युक्तमिति वाच्यम् । ईश्वरधर्मादीत्यादिपदेन परमाण्वादि ग्रहस्याप्यभिप्रेतत्वेन तस्योत्तरग्रन्थे उपादानसम्भवात् । पक्षीकर्तुमित्येतत्प्रकारापेक्षया प्रकारान्तरेणानुमानिकत्वं परमाण्वादेर्निरस्यत इति पुनस्तन्निरासवैय्यर्थ्याप्राप्त्या किं च साक्षीत्युक्तदोषोऽपि न प्राप्नोति । तर्हि साक्षिणमनादृत्यानुमानिकत्वं परमाण्वादेः प्रकारान्तरेण निराकरोतीत्येव वक्तव्यतयेश्वरधर्मादीत्युक्तययोग इत्युक्तमिति चेन्न । केवलानुमानिकत्वनिरासाय प्रवृत्तेन साक्षिविषयत्वेनाभिप्रेतपरमाण्वादा वीश्वरसङ्ग्रहानुपपत्तेस्तत्परित्यागेन परमाण्वादावेव साक्षिमितत्वोपपादकतया पक्षीकर्तुमित्यादिग्रन्थो योजितः । इदानीमागमविषयत्वमपि परमाण्वादेरस्तीति तत्रागममनादृत्य केवलानुमानगम्यत्वायोगप्रतिपादनाय प्रवृत्तयेनैवेति ग्रन्थे समानन्यायतयेश्वरादावप्यागमविषयीभूते अत्रोक्तन्यायेन केवलानुमानगम्यत्वनिराकरणं कर्तव्यमिति सूचनायात्रेश्वरादेर्ग्रहणोपपत्तेः । अनेनैव प्रकारान्तरेणानुमानिकत्वं निराकरोतीत्यप्यवतारप्रतीति सम्भवाच्च । तस्मात्परमाण्वादेः साक्षीत्युपसंहारे तु विचार्यत्वेन प्रकृतं परमाण्वादिकमेवेति तदभिप्रायेण तन्मात्रग्रहणं च युक्तमेव । एतेनैव मध्ये ईश्वरधर्मादेरप्युपस्थितेस्तद्ग्रहणायोगो मूल इति निरस्तम् । तत्र समानन्यायतया प्राकृतोपपादनविषयत्वाभिप्रायेण परोक्तमीश्वरादेरानुमानिकत्वमत्रापि निराकृतं भवत्वित्याशयेना प्रस्तुतस्यापि तस्य ग्रहणोपपत्तेः । परमाण्वादेः प्रकृतत्वोपपादनं चानुगुणमेव । न च तथापि परमाण्वादेः प्राक्साक्षिसिद्धमितत्वमुक्त्वेदानीमागमिकत्त्वाङ्गीकारायोग इत्युक्तमिति वाच्यम् । तस्यागमवेद्यत्वस्याप्यङ्गीकारेण पूर्वग्रन्थस्यान्यनिषेधतात्पर्याभावात् । उपसंहारे साक्षिमात्रग्रहणं तु प्रथमत आरभ्यप्रकृतपरमाण्वादौ साक्षिमितत्वस्यैव परमप्रकृतत्वाभिप्रायेणेति न तद्विरोध इत्युक्तप्रायमेव । अत एवोपसंहारे साक्ष्यविषयेश्वरादिग्रहणायोग इति दूषणं गर्भस्रावेणैव गतम् । तस्मात्परमाण्वादेरेव प्रकृतत्वेऽपि तस्यागमेनापि सिद्धेः संमतत्वात्तस्यागममनादृत्य केवलानुमानगम्यत्वनिराकरणावसरे प्रसङ्गसङ्गत्येश्वरादेरपि तथा निराकरणमुखेन परोक्तेश्वरानुमानिकत्वनिराकरणं सिद्धं भवतीत्याशयेनाप्रस्तुतस्यापि तस्य ग्रहणोपपत्तेस्तस्यादिपदेनैव ग्रहणस्य चाप्रस्तुतत्वादेव ग्रहणाभाव एवात्रेत्यपि बुद्धिप्रसङ्गेनायोगान् मुखतस्तत्कीर्तनेऽपि प्रधानप्रकृतपरमाण्वादेरादिपदेन ग्रहस्य सुज्ञानत्वान्मध्य एवेश्वरादेः प्रसक्तावपि प्रधानप्रमेयभूतपरमाण्वादिसाक्षिमितत्वस्यैवोपसंहारोपपत्तेश्च मूले न काप्यनुपपत्तिरिति तदनुसारेण प्रवृत्तटीकाग्रन्थेऽपि तत्तत्स्थलानुसारेणेश्वरादिपरमाण्वादिकमुपादाय महदारम्भकत्वादीत्यादि व्याख्यानमुपपन्नमिति सूरयो विदांकुर्वन्तु ॥

ईश्वरधर्मादेः केवलानुमानेन सिध्यङ्गीकारे शशृङ्गादेरप्यस्तित्वं तेनैव कल्पनीयं स्यादित्युक्तम् । तत्रादिपदसंगृहीतमेतावदिति न प्रतीयतेऽतस्तत्संगृहीतं वक्तु प्रवृत्तस्य शशृङ्गादेरिति वाक्यस्याभिप्रायं स्पष्टयितुं तद्य्वावर्त्यशङ्कामुत्थापयंस्तद्वाक्यमवतारयति । नन्वादिशब्दस्येत्यादिना । अयमत्र विवेकः । अस्ति तावदादिशब्दस्य कारणत्वरूप एकोऽर्थः । ज्ञात्वा भूतादिमव्ययं भूतादिरित्यादौ तदर्थकतया तस्योपलम्भात् । उपपत्तिरूपश्चापरः । अनादिमध्यान्तं गौरनाद्यन्तवतीत्यादौ तदर्थकतया तदुपलंभात् । प्रभृतिरूपोऽर्थश्च तृतीयः । वियदादिः प्रपञ्च इत्यादौ तस्य तदर्थकतयोपलब्धेः । तेष्वर्थेषु प्रथमद्वितीयार्थकादिशब्दं विहाय प्रभृत्यर्थकादिशब्दस्येत्यर्थ इति । स्वेनादिशब्देन समभिव्याहृतं समासवाक्ये सहोच्चारितं यत्पदं तस्य योऽर्थस्तदतिरिक्तेति योजना । क्षित्यादिकमित्यादिस्थले आदिपदस्य सत्वेऽपि वियदादीत्याद्युदाहरणविशेषोपादानं तत्रादिपदस्य सङ्कोचपक्षविचार आकरे प्रवर्तितोऽस्तीति तस्य स्वग्रन्थेऽतिस्पष्टत्वमित्यभिप्रायेण । अत एव प्रसिद्धत्वादित्युक्तम् । अयमर्थः । वियदादीति हि बहुव्रीहि समासः । तत्समासप्रातिपदिकं चान्यपदार्थशक्तमेव । तद्यदस्येदं विश्वं मित्रमासीदित्यादि श्रुतौ विश्वमित्र इत्याचक्षत इति, तेन नारायणः स्मृत इत्यत्र स्मृत इति च प्रयोगेणादृश्यत्वादिगुणक इति सूत्रकारीयनिर्देशेन च तच्छक्तिरिति तर्कताण्डवीयप्रतिपादनानुसारात् । पदसमुदाये शक्तिरित्यादिविचारोपि तर्कताण्डव एव ज्ञेयः । अत एव सर्वार्थपरतया इत्यस्य सर्वार्थवाचकतया इत्येवार्थः । तथा च वियदादीत्यादिशब्दोपेतसमासवाक्यस्य वियच्छब्दार्थगगनातिरिक्तसर्वपदार्थवाचकता । अत एव वियदादि मिथ्येत्यादौ वियदादीत्यस्य तावदर्थकता प्राप्तौ बाधादिना तदनुपपत्तिभयेन संकोचाश्रयणेनार्थ आश्रितः । तदनुसारेण शशृङ्गादेरित्येतत्समासपदेनापि शशृङ्गरूपसमभिव्याहृतपदार्थातिरिक्त प्रामाणिकाप्रामाणिकसर्वार्थग्रहणमेव न्याय्यं युक्तमिति । प्रामाणिकें(कां)ऽश इति । शशृङ्गादेरपि सत्वं कल्प्यं स्यादित्यापादनस्य प्रामाणिकेंऽशे इष्टापादनता । तदंशेऽनुमानेन सत्वकल्पनाया अङ्गीकारादिति भावः । आदिपदार्थेति । प्रभृत्यर्थकादिपदघटितसमासपदेन प्रामाणिकाप्रामाणिकसर्वग्रहणं यथा न प्रसज्यते एवंभूतः प्रभत्यर्थकादिपदार्थसंकोचो वाच्य इत्यर्थः । शरीरादिसमस्तमीश्वराधीनमित्युक्ते आदिपदेनेश्वरप्राप्तावीशातिरिक्तमिति विशेषणोपादानेन समासपदार्थसङ्कोचे सति तदप्राप्तिदर्शनादिति भावः । आदिपदसङ्ग्राह्यतेति । आदिपघटितसमासपदसङ्ग्राह्यतेत्यर्थः । यद्यप्येतत्प्रकारेण आदिपदघटितसमासपदस्येत्याद्येव वक्तुमुचितम् । तथापि स्वपरसाधारणसर्वग्रन्थेषु प्रभृत्यर्थकादिपद एव भारदानेन तेनैवेतरसङ्ग्रहवर्णनानुसारेणेह टीकायां तत्पुरस्कार एव कृतः । परं तु मूले आदिपदेनाप्रामाणिकपरिग्रह इत्येव वाच्ये तथाऽनुत्क्का शशृङ्गादेरित्यप्रामाणिकोपलम्भणमित्येवंविशिष्टवचनेनादिपदघटितसमासपदेनेत्येवार्थः सूचित इति मूलाभिप्रायं मनसि कृत्वैवोपलक्षणपदस्वारस्यप्रदर्शनाय सा चाजहत्स्वार्थेति वक्ष्यतीति ज्ञेयम् । उत्तरवाक्यसूचितमिति । तत्रोपलक्षणया सप्तमरसग्रहणेनाप्रामाणिकमात्रग्रहण एव तात्पर्यम् । अत एवोक्तं सूचितमिति । ननु प्रामाणिका प्रामाणिक साधारण सर्वार्थस्य समास पदवाच्यत्वादप्रामाणिकं शक्यमेवेति कुतस्तत्र लक्षणाश्रयणमित्यतस्तदुपपादयति । सामान्यवाचकस्येति । सत्यं प्रामाणिकाप्रामाणिकयोर्वाच्यशरीरान्तःप्रवेशोऽस्तीति । किं तु शशृङ्गातिरिक्त सर्वत्वरूपेणैव । शशृङ्गादेरित्यनेन प्रामाणिकाप्रामाणिकसाधारणरूपस्य तदतिरिक्तसर्वत्वेस्यैवावच्छेदकस्योपस्थित्या तद्रूपेणाप्रामाणिकस्य वाच्यत्वेऽपि तत्पदेनानुपस्थितस्यासाधारणवाच्यतावच्छेदकस्याप्रामाणिकत्वस्यानुपस्थित्या तेन रूपेण तस्य वाच्यत्वाङ्गीकारे तच्छब्दस्य तत्र लक्षणैव प्राप्ता भवति । प्रामाणिकाप्रामाणिकरूपार्थद्वयस्यापि तदवच्छेदकावच्छिन्नस्य मुख्यार्थतया एकदेशमात्रस्य मुख्यार्थत्वाभावेन तद्ग्रहणे मुख्यार्थत्यागप्राप्तेः । तथा च लक्षणयैवैकदेशग्रहणं वाच्यम् । सा च लक्षणा गङ्गायां घोष इतिवन्न जहत्स्वार्था किं तु शक्यार्थस्य रूपान्तरेणापि ग्रहणसत्वेन सर्वथा शक्यार्थपरित्यागाभावात् । सर्वशक्यार्थपरित्यागाभावाच्चेति विशेषमाश्रित्येयं लक्षणा स्वार्थं न जहातीत्यजहत्स्वार्था भवतीति द्योतयितुमेवोपलक्षणपदप्रयोग इति समुदायार्थः । नत्वत्र काकेभ्य इत्यादाविवाजहत्स्वार्थलक्षणेत्यभिप्राय इति न कश्चिद्दोषः । न च सामान्यशब्दस्य विशेषे सङ्कोचमात्रम् । न तु बाधः । सामान्यस्य तत्तद्य्वक्तिसाधारणत्वादिति वाच्यम् । शाबरभाष्ये यद्वा सामान्यमादौ विशेषलक्षणार्थम् । यद्वा निगमनेविशेषः सामान्योपलक्षणार्थः । आरम्भनिगमनयोः किं समञ्जसं किं वाऽसमञ्जसमिति वाक्याभ्यां यच्छतिवृत्तं तत्समञ्जसं न लक्षणावृत्तिरिति वार्तिके च सामान्यशब्दस्य विशेषलक्षणाया एवोक्तेः । सङ्कोचस्यापि बाधत्वात् । अन्यथा यदाहवनीयपदशास्त्रयोरपि बाध्यबाधकभावो नस्यादित्यादेरुपक्रमापेक्षयोपसंहारबलवत्ताप्रतिपादनावसरे तर्कताण्डवे प्रतिपादनेन मुख्यार्थबाधस्यावश्यकत्वात् । अतो युक्तमुक्तं मुख्यार्थस्य बाधेनेति । अन्ये त्वजहत्स्वार्थेत्यस्य प्रामाणिकरूपलक्ष्यान्तर्भूतत्वं शशृङ्गस्याप्यस्तीति तेन रूपेणाप्रामाणिकमात्रग्रहणे शशृङ्गेति वाचकपदान्तर्गतैकदेशवाच्यस्य शशृङ्गस्यापि ग्रहणं प्राप्तमेवेति लक्षणाय अजहत्स्वार्थत्वमिति तात्पर्यमाहुः । अपरेतु पुरुषाश्मवदिति चेदित्यधिकरणीय तथाप्यबुद्धिपूर्वत्वादित्ये तदनुव्याख्यानमूले बुद्धिः पूर्वा यस्य ज्ञानेच्छाप्रयत्ना इत्युक्तेस्तट्टीकायां चात्मचतुर्थ इत्यादाविवैकस्यैवान्यपदार्थत्ववर्तिपदार्थत्वे उभे अपि सम्भवत इति प्रतिपादनात्तदनुसारेणा प्रामाणिकसमुदायरूपान्यपदार्थान्तर्गतता शशृङ्गस्यास्तीति वर्तिपदार्थस्याप्यन्यपदार्थान्तर्भावेनार्थत्वमस्तीत्याशयेनाजहस्त्वार्थेत्युक्तिरित्याहुः । न्यायरीत्या बहुव्रीहौ लक्षणायाः सत्वात्तदनुसारेणात्रान्यपदार्थे लक्षणायामपि चित्रगुमानयेत्यादाविव वर्तिपदार्थस्यान्यपदार्थान्वयिधर्मान्वयाभावः । अपि तु वर्तिपदार्थस्याप्यन्यपदार्थाप्रामाणिकधर्मयुक्तत्वमित्याशयेनाजहदित्युक्तमिति तु न सम्भवति । सामान्यवाचकस्येत्यादि पूर्ववाक्यविरोधात् । एवमन्यपदार्थानां देवानां ब्रह्मरुद्रेन्द्रादिभिरिति यावदित्येतद्गीताभाष्यं टीकावाक्येऽपि वर्तिपदार्थस्यान्यपदार्थत्वं चास्तीत्याशयेन ज्ञेयः । एवमेव यत्रादिपदेनेतरसङ्ग्रहो ग्रन्थकारैस्तत्तत्स्थलेषूच्यते जन्मादिसूत्रादौ तत्र सर्वत्रोपपादनप्रकारोऽवसेयः । जन्माधिकरणे जन्माद्यस्येति तद्गुणसंविज्ञान इति तत्वप्रकाशिकानुसारेणापरातु जन्मादीति तद्गुणसंविज्ञानबहुव्रीहि रित्येतत्परमतानुवादतयोक्तत्वेऽपि मूले परोक्तत्रिकनिराकरणमात्रे तात्पर्येण तद्गुणसंविज्ञानबहुव्रीहिनिराकरणे तात्पर्याभावात्तदुपपादनरूपवाक्यार्थचन्द्रिकोक्तरीत्योपपादनप्रकारोऽप्यत्रानुगुणतया योज्यः । जन्माधिकरणटीकोपपादनमस्मत्कृतं चात्रानुगुणतया योज्यम् ॥

प्रवो यह्वं पुरूणामिति तृतीयाध्यायास्थप्रकरणव्याख्यानात्प्राक् ृण्वंतु सोममित्यन्ता ददर्शैकाग्रमानस इत्यृग्भाष्यव्याख्यावसरे इत्यन्ता ऋच इति तद्गुणसंविज्ञान इति टीकायामुक्तम् । तद्य्वाख्यानं वाक्यार्थचन्द्रिकोत्तरीत्यैवास्ति । छलारीयेतु तस्य बहुव्रीहिर्गुण अप्रधानं वर्तिपदार्थः स विज्ञायते यस्मिन् बहुव्रीह्यर्थे स तद्गुणसंविज्ञान इत्युक्तम् । चन्द्रिकागतपरापव्याख्यानानुवादगततद्गुणसंविज्ञान इत्येतद्य्वाख्यानं तट्टीकायां वाक्यार्थचन्द्रिकानुसारेणैवास्ति । जन्माधिकरणीयाभिनवचन्द्रिकायां नन्वादिपदस्येत्यादि । यत्र वर्तिपदार्थ अन्यपदार्थे एकदेश इत्यादिकमुक्तम् । कल्पतवादौ तथैव । पुरुषाश्मवदित्येतत्सूत्रीयतथाप्यबुद्धिपूर्वत्वादित्यनुव्याख्यानमूले ज्ञानेच्छाप्रयत्ना इत्युक्तमुपपादयितुं जनार्दनस्त्वात्मचतुर्थ इत्यादिकमुदाहृत्योपपादनं कृतम् । एतत्सर्वं बुध्यारूढं कृत्वा पक्षभेदस्वारस्यं लेख्यमस्ति । तथा सामान्यवाचकस्य शब्दस्य साधारणवाच्यतावच्छेदकातिरिक्तेत्यादिकमत्रोक्तं मयैतद्ज्ञातमिति तु साक्षिगं ज्ञानगोचरमिति स्वप्नाधिकरणानुव्याख्यानमूले सामान्याकार एव वाच्यो विशेषस्तु लक्ष्यत इति तावन्निष्ठं किं तमन्यत्रेत्युक्तम् । तत्राधिकरण इति शेष इति टीका । कार्यकारणयोश्चैव गुणादेरित्येतदधिकरणीयोत्तरानुव्याख्यानव्याख्यानरूपात्रकार्यकारणशब्दावयव्यवयववाचकौ तौ चोपलक्षणपराविति सूचनार्थश्चशब्द इति मूलटीकायाम् । ननु कार्यकारणपदाभ्यामवयवावयविनोः कारणत्वेन चेत्यादि ग्रन्थे कार्यत्वकारणत्वरूपाभ्यामवयवावयविनोरुपस्थितिकाले कार्यकारणपदयोरवयवावयविवाचकत्ववत्तेन रूपेणोपस्थितक्रियाक्रियावद्वाचकत्वमेव तयोः । अवयवत्वादिरूपेणोपस्थितिदशायामवयवावयविनोः कार्यकारणशब्दौ तदुपलक्षकावेव नतु वाचकौ । यद्यथाक्रियात्वक्रियावत्वरूपाभ्यामुपस्थितक्रिया तद्वतोः कार्यकारणशब्दौ तु लक्षकावित्याद्याशङ्क्य समाधानात् । उपक्रमादिबलाबलविचारतर्कताण्डवे सामान्यस्य विशेषे संकोचमात्रं न तु बाध इत्याशङ्कापरिहाराय शाबरभाष्ये यद्वा सामान्यमादौ विशेषोपलक्षणार्थम् । यद्वा निगमने विशेषः सामान्योपलक्षणार्थ इत्यादि प्रागुदाहृतप्रकारेण सामान्यशब्दस्य विशेषोपलक्षणतयार्थ एवोक्तः । सिद्धत्वाद्ब्रह्मशब्दस्य विष्णौ स्पष्टतया श्रुताविति जिज्ञासाधिकरणानुव्याख्यानमूले मुख्यामुख्ययोर्हि मुख्यार्थस्तावद् ग्राह्यः । शक्तिवशात्तस्यैवादौ बुद्धिसन्निधानात् । तदनुपपत्तौ त्वमुख्यः । दृष्टं चैतदुभयं गङ्गायां जलं गङ्गायां घोष इत्यादावित्युक्तेः । सौत्रब्रह्मशब्देन मुख्यस्यैवोपादाने नियामकाभावः । अन्ततः प्रकरणादेरनुसरणेतु मुख्यत्वोक्तेर्वैय्यर्थ्यमित्याद्याशङ्कावारणायेदमुक्तं भवति । मुख्यामुख्ययोर्हीति मूलावतारो वाक्यार्थचन्द्रिकायां तथा जिज्ञासाशब्दविचारे प्रकरणोपपादाद्यभावे सामान्यशब्देन विशेषलाभायोग इति वाक्यार्थचन्द्रिका । नासत इत्यधिकरणे दृढदृष्टं तु यद्दृष्टं दृष्टाभासस्ततोऽपरमित्यनुव्याख्यानमूले यन्निर्दोषत्वेनावधृतया प्रतीत्या विषयीकृतं तदेव दृष्टमित्युक्तम् । कुत इतरस्य संमुग्धदृष्टस्य दृष्टाभासत्वात् । मुख्यामुख्ययोश्च मुख्यग्रहणस्य न्यायत्वादित्युक्तेः । एवं देहादिपर्यन्तमागतमित्यानन्दमयनयानुव्याख्यानमूले आकाशादिशब्दानां हरावेव मुख्यत्वेन तस्यैवोत्कटतया बुद्धिसन्निधानादित्युक्तम् । सुखविशिष्टाभिधानादेवचेति सूत्रीय विशिष्टसुखवत्वाच्चेत्येतद्भाष्यमूले मुख्यामुख्ययोर्मुख्ये संप्रत्यय इति न्याय उदाहृतः । माधुर्यादिविशेषाश्चेतीक्षत्यधिकरणानुव्याख्यानमूलेन हि गोशब्दोऽनेकार्थ इति न कस्यापि वाचक इत्याद्युक्तम् । अन्तरधिकरणन्यायविवरणटीकायां मुख्यामुख्ययोरित्याद्युक्तम् । दुर्बलेन विरोधेपीत्येतन्नविलक्षणत्वाधिकरणीयमूले प्रकरणादिवशाद्धि सामान्यशब्दा विशेषे वर्तन्त इति प्रसिद्धमित्युक्तम् । एवं योगी युञ्जीतेति षष्टगीताभाष्यटीकायां सामान्यशब्दः प्रकरणाद्विशेषेऽवतिष्टत इत्युक्तम् । स्वाध्यायस्तप आर्जवमिति षोडशगीताभाष्यटीकायां प्रधानस्यैवोपलक्षणोपपत्तेरित्युक्तम् । गीतेति भगवद्गीतैवाभिप्रेयते । मुख्यामुख्ययोरित्यादिभाष्यतात्पर्यटीकयोरुक्तं निरुपपदसूत्रपदेन ब्रह्मसूत्रमुच्यत इति तत्वप्रकाशिकायाम् । शक्तिवादतर्कताण्डवे, अनुगत जात्यभावेपि शक्तिग्रहादिसमर्थनतर्कताण्डवेऽन्यत्रापि तत्र तत्रोपयुक्तं निष्कास्यैक वाक्यता योजनीयाऽस्ति ॥ नातिप्रसक्तिरिति । अप्रामाणिकत्वरूपसङ्ग्राह्यतावच्छेदकधर्मलाभात्प्रामाणिकस्यापि सङ्ग्रहापत्तिरूपातिप्रसङ्गो नेत्यर्थः ।

