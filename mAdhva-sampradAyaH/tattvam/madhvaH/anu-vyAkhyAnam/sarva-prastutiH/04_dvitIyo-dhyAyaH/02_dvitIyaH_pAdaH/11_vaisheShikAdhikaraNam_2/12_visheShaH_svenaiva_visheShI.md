+++
title = "१२ विशेषः स्वेनैव विशेषी"

+++


## विशेषश्च विशेषी स स्वेनैव समवायवत्

**विशेषः स्वेनैव विशेषी**

**विशेषश्च विशेषी स स्वेनैव समवायवत्**

### **सुधा**

नन्वयं नानाव्यवहारनिर्वाहहेतुर्विशेषो यदि द्रव्यात्मैव कथं तर्हि (तद्द्रव्य) द्रव्यस्य विशेषः स्यात् । तदीयताया भेदव्याप्तत्वात् । मैवम् । विनाऽपि भेदेन तत्प्रतिनिधिना विशेषेणैव विशेषस्य तदीयतोपपत्तेः । एवं तर्हि तस्यापि विशेषस्य विशेषत्वसिद्धये विशेषान्तरमङ्गीकर्तव्यमित्यनवस्थेत्यत आह विशेषश्चेति ।

## **अनुव्याख्यानम्**

**विशेषश्च विशेषी स स्वेनैव समवायवत् ॥**

यथा समवायः स्वेनैव समवायी, न सम्बन्धान्तरेणेत्यभ्युपगम्यानवस्था परेण पराक्रियते । तथा स द्रव्येऽनेक व्यवहारनिर्वाहहेतुर्विशेषश्च स्वेनैव विशेषी न पुनर्विशेषान्तरेण । अतो न कश्चिद्दोष इति । समवायवदित्युपलक्षणम् । सत्ताऽन्त्यविशेषवच्चेत्यपि द्रष्टव्यम् । यथा द्रव्यगुणकर्मसु सव्द्यवहारहेतुः सत्ता स्वैनैव सती स्वीकृता । यथा च नित्यद्रव्येष्वत्यन्तव्यावृत्तिप्रत्यये हेतुरन्त्यो विशेषः स्वेनैवात्यन्तव्यावृत्तस्तथैवेति ।

### **शेषवाक्यार्थचन्द्रिका**

विशेषत्वसिद्धय इति । विशेषस्य तदीयतासिद्धय इत्यर्थः ॥ विशेषान्तरमिति । भेदस्य तत्रानङ्गीकारेण तेन तदीयताया अनिर्वाहादिति भावः ॥ कश्चिदिति । तदीयत्वानुपपत्तिलक्षणो वाऽनवस्थालक्षणो वेत्येवं कश्चिदित्यर्थः ॥ स्वीकृतेति । अन्यथा सद्य्ववहारहेतोः सत्तायास्तत्र विरहात्सत्ता सतीति व्यवहारानुपपत्तिप्रसङ्गात्सत्तान्तराङ्गीकारे चानवस्थानादिति भावः ॥ स्वेनैवायन्तव्यावृत्त इति । अन्यथा व्यावृत्तिबुद्धिहेतोर्व्यावर्तकान्तरस्य च तत्राभावाद्य्वावृत्तधीस्तत्र न स्यादिति भावः ।

### **श्रीनिवासतीर्थीया **

विशेषत्वसिद्धये धर्मत्वसिद्धये ।

