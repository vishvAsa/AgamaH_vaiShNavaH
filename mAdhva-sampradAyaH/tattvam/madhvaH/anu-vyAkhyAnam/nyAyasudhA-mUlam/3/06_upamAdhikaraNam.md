+++
title = "०६ उपमाधिकरणम्"

+++
। अथ उपमाधिकरणम् ।  
। ओं अत एव चोपमा सूर्यकादिवत् ओं ।  
इह परमेश्वरे जीवस्यात्यन्तिकभक्तिसिद्धये भेदाभेदमतं निराक्रियते ।  
तथाहि ।  
जीवब्रह्मणोर्भेदस्तावत्सिद्धान्तिनाङ्गीक्रियत एव ।  
अभेदस्त्वनुमानतः सिद्धः ।  
जीवो ब्रह्माभिन्नश्चेतनत्वाद्ब्रह्मवतः, ब्रह्मांशत्वात् ।  
यो यदंशः स तदभिन्नो यथेश्वरांशा मत्स्यादिस्तदभिन्न इति ।  
अतो भिन्नाभिन्ना ब्रह्मणा जीव इत्येवं प्राप्ते प्रतिविहितं सूत्रकृता सूर्यकादिवदिति सूत्रखण्डेन ।  
तदेतद्दृष्टान्तवचनमात्रं न कस्यचिदर्थस्य साधकं बाधकं वेत्यतः पूवर्पक्षनिषेधपूर्वकं प्रतिज्ञाहेतू दर्शयतिनचेति ।  
अत एव चोपमा सूर्यकादिवत् । ब्ब्स्_३,२.१८ ।  
न च चित्त्वादभिन्नत्वं जीवस्येशवदाप्यते ।  
यत आभासतामेव श्रुतिरस्य वदत्यलम् । (अनुव्याख्यानम्)३,२.११४ ।  
न्यायसुधा-  
चित्त्वादित्यंशत्वस्याप्युपलक्षणम् ।  
अभिन्नत्वं ब्रह्मणेति शेषः ।  
ईशवत् ब्रह्मवदीश्वरावतारवच्च ।  
आप्यते युज्यते ।  
अस्य जीवस्य ।  
अस्य ब्रह्मण आभासताम् ।  
एवेत्यविगानेनालं विस्पष्टम् ।  
एतदुक्तं भवति ।  
न चेतनत्वाद्यनुमानेन जीवस्य ब्रह्माभेदसाधनं युक्तम् ।  
जीवो ब्रह्माभिन्नो न भवति तदाभासत्वाद्यो यदाभासो नासौ तदभिन्नो यथासूर्यकादिः सूर्यादिनेत्यनुमानविरोधात् ।  
न चासिद्धो हेतुर्विस्पष्टश्रुतिसिद्धत्वादिति ।  
*९,३७५*  
कासौ श्रुतिरित्यतस्तामुदाहरतियथेति ।  
यथैषा पुरुषे च्छाया एतस्मिन्नेतदाततम् । (अनुव्याख्यानम्)३,२.११५अब् ।  
न्यायसुधा-  
छायाऽतता तथैतस्मिन्परमात्मन्येतज्जीवजातमाततमायत्तमिति यावत् ।  
एतदेव विशदश्रुतिभ्यां दर्शयतिछायेति ।  
छाया यथा पुंसदृशा पुमाधीना च दृश्यते ।  
एवमेवात्मकाः सर्वे ब्रह्माद्याः परमात्मनः । (अनुव्याख्यानम्)३,२.११५च्फ़् ।  
सत्ताप्रतीतिकार्येषु पुमधीनो यथेयते ।  
आभास एव पुरुषा मुक्ताश्च परमात्मनः । (अनुव्याख्यानम्)३,२.११६ ।  
*९,३७६*  
न्यायसुधा-  
आत्मका अल्पचेतनाः ।  
पुरुषाः संसारिणः ।  
तदधीनत्वादिकमेवाभासत्वमिति वक्ष्यति ।  
परमेश्वराभासत्वं (न सर्वेषां सा) च साक्षात्किन्तु पारम्पर्येणेति स्वरूपकथनाय श्रुतिद्वयं पठतिछाया विष्णोरिति ।  
छाया विष्णो रमा तस्याश्छाया धाता विशेषकौ ।  
तस्येन्द्रकामौ च तयोस्तयोरन्ये ऽखिला अपि । (अनुव्याख्यानम्)३,२.११७ ।  
हरेर्ब्रह्मास्य गीस्तस्या विशेषाविन्द्र एतयोः ।  
मारश्चाभासकाः सर्व एतयोस्तदधीनतः । (अनुव्याख्यानम्)३,२.११८ ।  
सर्वे ऽल्पशक्तयश्चैव पूर्णशक्तिः परो हरिः ।  
चेतनत्वे ऽपि भिन्नास्ते तस्मादेतेन सर्वदा । (अनुव्याख्यानम्)३,२.११९अद् ।  
न्यायसुधा-  
छायेव छाया ।  
विशेषकौ गरुडशेषौ ।  
तस्य धातुश्छाये तयोः गरुडशेषयोः ।  
पुनस्तयोरिन्द्रकामयोः ।  
हरेर्ब्रह्मा ।  
अभास इति सर्वत्र सम्बन्धः ।  
आभासत्वव्याख्यानं तदधीनत इति ।  
सर्व इत्यनेन सर्वेषां परमेश्वराभासत्वमुपपादयति ।  
चशब्दो हरिस्त्विति तुशब्दार्थः ।  
आभासात्वे किमित्यत उक्तम्चेतनत्वे ऽपीति ।  
अत्रापि तदंश(त्वस्योप)त्वोपलक्षणम् ।  
तस्मात् आभासत्वात् ।  
सर्वदेत्यनेन भिन्ना एवेत्यवधारणं सूचयति ।  
उदाहृतश्रुतीनां फलमाहइत्यादीति ।  
इत्यादिश्रुतिवाक्येभ्यो ज्ञायते भेद एव हि । (अनुव्याख्यानम्)३,२.११९एफ़् ।  
न्यायसुधा-  
जीवस्य परमेश्वराभासत्वं ज्ञायते तेनात्यन्तभेदश्च ज्ञायत इत्यर्थः ।  
न परानुमानयोः सत्प्रतिपक्षत्वमुच्यते ।  
किन्त्वस्मदीयानुमानस्य श्रौतत्वेन प्रबलत्वाद्बाधितत्वमिति भावः ।  
*९,३७८*  
इदानीं’अत एव चोपमा’ इति सूत्रावयवं व्याख्यातुं तन्निवर्तनीयामाशङ्कामाहआभासत्वं हीति ।  
आभासत्वं हि निर्णीतं जीवस्य परमात्मनः ।  
तन्न युक्तं ... । (अनुव्याख्यानम्)३,२.१२०अच् ।  
न्यायसुधा-  
यज्जीवस्य परमात्मन आभासत्वं श्रुतिबलेन निर्णीतं तद्युक्तिविरुद्धम् ।  
नहि निरवकाशयुक्तिविरुद्धो ऽर्थः श्रुत्यापि प्रतिपादयितुं शक्यते ।  
तथा सत्यभिमान्यधिकरणानारम्भप्रसङ्गात् ।  
अतः सा कथञ्चिद्योजनीयेति ।  
कथं न युक्तमित्यत आहयदिति ।  
... यदाभास उपाध्यायत्त ईयते । (अनुव्याख्यानम्)३,२.१२०च्द् ।  
न्यायसुधा-  
यस्मादाभासः सूर्यकादिर्जलाद्युपाध्यायत्तो ज्ञायते ।  
आभासत्वस्योपाध्यायत्तत्वं व्यापकत्वेन सर्वत्र निश्चितमित्यर्थः ।  
तथापि कुतो न युक्तमित्यत आहउपाधीति ।  
उपाध्यायत्तताभावाद् ... । (अनुव्याख्यानम्)३,२.१२१अ ।  
न्यायसुधा-  
जीवानामिति शेषः ।  
व्यापकस्योपाध्यायत्तत्वस्य जीवेष्वभावाद्वयाप्यमप्याभासत्वं न युक्तम् ।  
ततो हेतोरसिद्धेर्दुष्यमनुमानम् ।  
इतश्च दुष्यमित्याहआभासत्वेति ।  
... आभासत्वविरोधतः । (अनुव्याख्यानम्)३,२.१२१ब् ।  
न्यायसुधा-  
आभासत्वस्य भिन्नत्वेन विरोधतश्चानुमानं दुष्यम् ।  
तथाहि ।  
दर्पणादिना सन्निकृष्टाः प्रतिहताः परावृत्ता नायनरश्मयो मुखेन सन्निकृष्टास्तदेव विषयीकुर्वन्ति ।  
नतु ततो ऽन्य आभासो नामास्ति ।  
तत्र व्यवच्छेदः पराक्त्वं सव्येतरव्यत्यासश्चेत्यादिकं भ्रान्त्यैव प्रतीयते ।  
सोपाधिकश्चायं भ्रम इति यावदुपाधिभावं न निवर्तते ।  
एवञ्चाभासत्वस्याभेदेन व्याप्तत्वाद्भेदसाधने विरुद्धत्वमिति ।  
उपलक्षणं चैतत् ।  
तत्त्वमस्यादिश्रुतिविरुद्धत्वेन कालातीतत्वमपि द्रष्टव्यम् ।  
एवमाभासत्वानुमाने दुष्ये किम् इति चेन्निराबाधेन प्रागुक्तानुमानद्वयेनैक्यं सिद्धमित्याहचेतनत्वेनेति ।  
*९,३७९*  
चेतनत्वेन चांशत्वात् समुदायैक्यमापतेत् । (अनुव्याख्यानम्)३,२.१२१च्द् ।  
न्यायसुधा-  
अंशत्वाच्चेत्यन्वयः ।  
ऐक्यं च साध्यमानं न मायावादिनामिवेत्युक्तम्समुदायेति ।  
मायावादिनो हि जीवानां प्रत्येकं ब्रह्मणात्यन्ताभेदमङ्गीकुर्वते ।  
नचैवमस्मन्मतम् ।  
समुदायैक्ये भेदस्यापि सत्त्वादिति ।  
अत्यन्ताभेदं परित्यज्य समुदायैक्यं कुतो ऽङ्गीक्रियत इत्यत आहअत इति ।  
*९,३८०*  
अतः पृथक्तवमुदितं समुदायांशयोर्भवेत् । (अनुव्याख्यानम्)३,२.१२२अब् ।  
न्यायसुधा-  
समुदायैक्याङ्गीकारतो यच्छत्याद्युक्तं पृथक्त्वं तत्समुदायस्य तदंशस्य च जीवस्य भवेत् ।  
समुदायस्य यावंशौ जीवेश्वरौ तयोर्भवेदिति वा ।  
एतदुक्तं भवति ।  
यदि जीवस्य ब्रह्मणात्यन्ताभेदः सा(ध्येत)ध्यते तदा भेदश्रुतय उपरुध्येरन् ।  
मायिक(भेद)परत्वाभिधाने चाप्रमाणमापद्येरन् ।  
नचायमस्माकमस्ति दोषः ।  
जीवब्रह्मणोर्जीवेश्वरयोश्च भेदसद्भावेन तद्विषयत्वोपपत्तेरिति ।  
एतेन चेतनत्वाद्यनुमानस्याभासोद्धारः कृतो भवति ।  
समुदायैक्यमित्युक्तम् ।  
तत्किञ्चित्प्रपञ्चयतिईशाख्येति ।  
ईशाख्या समुदाये स्याद् ... । (अनुव्याख्यानम्)३,२.१२२च् ।  
न्यायसुधा-  
ईशशब्दो ब्रह्मपरः ।  
समुदाये चेतनानाम् ।  
एतदुक्तं भवति ।  
ब्रह्मैक्यमेव स्वभावसिद्धं तत्त्वं तत्परमार्थभूतं मायासम्बन्धादीश्वरतामापद्यते ।  
स च सर्वज्ञः सर्वेश्वरो जगज्जननादिकर्ता ।  
जीवास्तु ब्रह्मणोंऽशाश्चित्स्वभावा वह्नेरिव विष्फुलिङ्गा अत एव ब्रह्मणो भिन्नाभिन्नाः ।  
परस्परमीश्वराच्च भिन्ना एव ।  
ब्रह्म तु सकलचेतनसमुदायात्मकमतिरिक्तं चेति ।  
अत्र दृष्टान्तमाहईशेति ।  
... ईशरूपेष्विवोदिता । (अनुव्याख्यानम्)३,२.१२२द् ।  
न्यायसुधा-  
यथा भगवद्रूपाणां मत्स्यादीनां समुदाये भगवत्सञ्ज्ञा न स्थानतो ऽपीत्यादौ सिद्धान्तिनोदिता तथा ।  
एतेनात्यन्ताभेदं परित्यज्य भेदाभेदाङ्गीकारे श्रुतिद्वयमिवांशत्वानुमानं चोक्तं भवति ।  
यदि मत्स्यादयः परमेश्वरस्येव जीवा ब्रह्मणोंऽशाः स्युस्तदा मत्स्यादीनामैश्वर्यादिवज्जीवानां निर्दुःखत्वादिकं स्यात् ।  
अंशेष्वंशिसाधर्म्यस्याव्यभिचारात् ।  
*९,३८१*  
किञ्च यदि जीवस्य ब्रह्मणाभेदो ऽपि परमार्थः स्यात्तदा ब्रह्मैव भवतीत्युक्ता मुक्तिरयुक्ता स्यादित्यत आहअत इति ।  
अतो देहाद्युपाधीनामपाये समता भवेत् ।  
ईशरूपैर् ... । (अनुव्याख्यानम्)३,२.१२३अच् ।  
*९,३८२*  
न्यायसुधा-  
बुद्धिसन्निहितं तदीयसिद्धान्तमत इति परामृशति ।  
न जीवानां ब्रह्मणा भेदाभेदौ स्वाभाविकौ ।  
किन्त्वभेदः स्वाभाविको भेदस्त्वौपाधिकः ।  
यथेश्वरांशानां मत्स्यादीनामीश्वरेण इयांस्तु विशेषः ।  
मत्स्याद्या जगदनुग्रहार्थं लीलाविग्रहोपाधिभिन्ना अतिरस्कृतैश्वर्यादिमन्तः ।  
जीवास्त्वनाद्यविद्याकामकर्मादिनिबन्धनदेहेन्द्रियाद्युपाधिभिन्नास्तिरस्कृतब्रह्मस्वभावा उपाधिनिबन्धनदुःखादिभाजश्चेति ।  
यत एवमौपाधिक एव भेदो ऽतो ज्ञानकर्माभ्यां देहाद्युपाधीनामात्यन्तिके ऽपाये सति जीवानामीशरूपैः समता भवेत् ।  
यथेश्वररूपाणि कार्यावसाने स्वेच्छयैव लीलाविग्रहत्यागेनेश्वरतामापद्यन्ते ।  
तथा जीवा अप्यनुष्यितज्ञानकर्मसमुच्चयाः प्रारब्धकर्मावसाने देहाद्युपाधिभिरत्यन्तविमुक्ताः स्वाभाविकं ब्रह्मत्वमापद्यन्त इति न कश्चिद्दोषः ।  
*९,३८३*  
यदुक्तमुपाध्यायत्तताभावादिति तदसिद्धम् ।  
जीवानामपि सूर्यकादिवदाभासत्वाङ्गीकारे बाधकाभावादिति भावेनाशङ्कतेअथेति ।  
... अथाभासा मुख्यतः सूर्यकादिवत् । (अनुव्याख्यानम्)३,२.१२३च्द् ।  
यदा ... । (अनुव्याख्यानम्)३,२.१२४अ ।  
न्यायसुधा-  
अथशब्दः शङ्कोपक्रमे पक्षान्तरे वा ।  
आभासाः जीवाः ।  
मुख्यत इति उपाध्यायत्तत्वेन ।  
सूर्यकादिना तुल्यं वर्तत इति सूर्यकादिवत् ।  
उत्तरवाक्ये वास्य सम्बन्धः ।  
परिहरतितदेति ।  
... तदोपाध्यायत्तरूपाणां नाशिता भवेत् । (अनुव्याख्यानम्)३,२.१२४अब् ।  
न्यायसुधा-  
यदि जीवानामुपाध्यायत्तता स्यात्तर्ह्युपाधिनाशे सूर्यकादीनामिव तेषां नाशिता भवेत् ।  
अथोपाधयो ऽविनाशिनस्तदा प्रत्यक्षादिविरोधः सर्वदा संसारित्वं च स्यादित्युभयथा मोक्षशास्त्रवैयर्थ्यम् ।  
तस्मादुपाध्यधीनत्वे ऽङ्गीकर्तुमशक्ये सुस्थैवाभासत्वस्यासिद्धिरिति ।  
*९,३८४*  
एतदाशङ्कानिवर्तकत्वेन सूत्रावयवमवतारयतिइत्याशङ्केति ।  
इत्याशङ्कानिवृत्त्यर्थमाह वेदाधिपः प्रभुः ।  
अत एवोपमेत्येव च ... । (अनुव्याख्यानम्)३,२.१२४च्ए ।  
न्यायसुधा-  
चशब्दो ऽत एव चोपमेति भिन्नक्रमः ।  
एतावदेव वाक्यमेतदाशङ्कानिरासार्थं न पुनरिदं सूत्रस्य प्रतीकग्रहणमिति एवशब्दः ।  
अन्यथा हि सूर्यकादिवदित्यस्यावृत्तिराशङ्कयेत ।  
यद्वैकवाक्यतानिरासेन परकृतस्यापव्याख्यानतामाह, यत एवायमात्मा चैतन्यस्वरूपो निर्विशेषो वाङ्मनसातीतः परप्रतिषेधोपदेश्यो ऽत एव   
चास्योपाधिनिमित्तमपारमार्थिकीं विशेषवत्तामभिप्रेत्य जलसूर्यकादिवदित्युपमोपादीयते मोक्षशास्त्रेष्विति ।  
यद्यप्येवमेकवाक्यतालाभस्तथाप्यर्थदोषस्तत्र तत्र व्युत्पादित एव ।  
वतेर्वैयर्थ्यं च ।  
सूर्यकादिरित्येतावता पूर्णत्वात् ।  
इतिशब्दाध्याहारश्चैवं न कर्तव्य इति ।  
*९,३८५*  
सूत्रखण्डस्य तात्पर्यमाहअन्येति ।  
... अन्याभासविशेषिताम् । (अनुव्याख्यानम्)३,२.१२४फ़् ।  
न्यायसुधा-  
अन्यस्मात्सूर्यकादेराभासाज्जीवानां विशेषितां विलक्षणतां अनेन सूत्रखण्डेनाह सूत्रकारः ।  
तदेतत्तात्पर्यं सूत्राक्षरैः कतं लभ्यत इत्यत (एतच्छब्द)इदंशब्दपरामृष्टमर्थं तावद्दर्शयतियदुक्तमिति ।  
यदुक्तं तदधीनत्वं सर्वावस्थास्वशेषतः ।  
जीवस्य सदृशत्वं च चित्त्वमात्रं नचापरम् । (अनुव्याख्यानम्)३,२.१२५ ।  
*९,३८६*  
न्यायसुधा-  
तदधीनत्वं परमात्माधीनत्वम् ।  
अशेषतो ऽशेषेषु व्यापारेषु ।  
सन्ध्ये सृष्टिराह हीत्यादौ ।  
सदृशत्वं च परमात्मना, यदुक्तं पुंस्त्वादिवदित्यादौ किं तत्सदृशत्वम्, चित्त्वमात्रम् ।  
न चापरं स्वातन्त्र्यादिकं, येन हेतोर्विरुद्धता स्यादिति भावः ।  
*९,३८७*  
इदानीमत एव चोपमेति वाक्यं योजयतितावन्मात्रेण चेति ।  
तावन्मात्रेण चाभासो रूपमेषां चिदात्मनाम् । (अनुव्याख्यानम्)३,२.१२६अब् ।  
न्यायसुधा-  
तदधीनत्वतत्सदृशत्वमात्रेणैषां चिदात्मनां रूपं स्वरूपमस्माभिराभास इत्युक्तम् ।  
सूर्यकाद्युपमा च तावन्मात्रेण चोपपत्तेरिति चार्थः ।  
जीव इति वक्तव्ये एषां चिदात्मनां रूपमिति वचनं मुक्तेष्विदं द्वयमस्तीति दर्शयितुम् ।  
अनेन अत एव प्रकृताभ्यां तदधीनत्वतत्सदृशत्वाभ्यामेव ।  
*९,३८८*  
आभासत्वं सूर्यकाद्युपमा चोक्तेति स्वाभिप्रायप्रकटनं सूत्राथर् इत्युक्तं भवति ।  
एवशब्दव्यावर्त्यं दर्शयतिनेति ।  
नोपाध्यधीनताद्यैश्च ... । (अनुव्याख्यानम्)३,२.१२६च् ।  
न्यायसुधा-  
उपाध्यधीनत्वतन्नाशनश्यत्वडत्वाद्यैरपि नेत्यर्थः ।  
(इह) बहुवचनप्रयोगान्नाशिता भवेदित्यापादनमप्युपलक्षणं बोद्धव्यम् ।  
*९,३९०*  
नन्वेवं सति दृष्टान्तदार्ष्यान्तिकभावो न स्यात् ।  
अत्यन्तसाम्ये हि स भवति ।  
अन्यथा प्रमेयत्वादिमात्रसाम्यस्य सर्वत्र सम्भवेन मशको ऽपि मातङ्गस्य दृष्टान्तः स्यादित्यत आहनातिसाम्यमिति ।  
... नातिसाम्यं निदर्शने । (अनुव्याख्यानम्)३,२.१२६द् ।  
न्यायसुधा-  
निदर्श्यते साध्येन साधनस्य व्याप्तिरत्रेति हि निदर्शनम् ।  
अतः साध्यसाधनधर्मसाम्यमेव दार्ष्यान्तिकेन तत्रान्वेष्यव्यम् ।  
न त्वतिसाम्यम् ।  
तथा सति सर्वानुमानोच्छेदप्रसङ्गात् ।  
मशकादेरपि विवक्षितधर्मसाम्ये दृष्टान्तत्वं नानिष्यमिति ।  
ननु चित्त्वमात्रमित्यसत् ।  
मुक्तौ सुखाद्यङ्गीकारविरोधादित्यत आहकिञ्चिदिति ।  
किञ्चित्सुखादिसादृश्यमपीशेनेसुरानृते । (अनुव्याख्यानम्)३,२.१२७अब् ।  
न्यायसुधा-  
असुरान्विहायान्येषां जीवानामीशेन किञ्चित्सुखादिसादृश्यमप्यस्त्येव ।  
सुखादिसादृश्यं विद्यमानमप्यसर्वगामित्वान्नोक्तम् ।  
चित्त्वसादृश्यं तु सर्वगामित्वादुक्तामिति भावः ।  
निरवधिकसुखादिव्यवच्छेदाय किञ्चिदित्युक्तम् ।  
अन्यथा हि हेतोर्विरुद्धता स्यात् ।  
*९,३९१*  
अयं समुदायार्थः ।  
ब्रह्माभासत्वादिति हेतोर्ब्रह्माधीनत्वात्तत्सदृशत्वाच्चेत्यर्थो न तु सूर्यकादिवत्प्रतिबिम्बत्वादिति ।  
न चायमर्थो ऽसिद्धः ।  
निपुणतरं प्रागुपपादितत्वात् ।  
न चोपाध्यधीनत्वेन व्याप्तो येन तद्वयावृत्त्या व्यावर्तेत ।  
उपाध्यधीनतारहितेष्वपि भावात् ।  
नच भागासिद्धिः(द्धः) ।  
चिदात्मस्वरूपतयोपपादितत्वात् ।  
नापि विरुद्धः ।  
भिन्नेष्वेव भा(ष्वपि भा)वात् ।  
तथापि बिम्बप्रतिबिम्बयोरैक्यात्सूर्यकादिदृष्टान्तः साध्यसाधनविकल इति चेन्न ।  
प्रमाणाभावात् ।  
न तावत्प्रत्यक्षम् ।  
तस्य प्रत्यक्त्वपरक्त्वादिना भेदग्राहित्वात् ।  
प्रत्यभिज्ञानं त्वसिद्धमेव ।  
नाप्यनुमानं लिङ्गाभावात् ।  
अत्यन्तसादृश्यस्य सव्येतरकरादिना व्यभिचारात् ।  
वैधर्म्याभावस्य चासिद्धत्वात् ।  
क्रियासाम्यस्य छायादावनैकान्त्यात् ।  
पृथक्कारणाभावस्य नित्येषु व्यभिचारात् ।  
बिम्बकारणमात्रजन्यत्वस्य सन्दिग्धत्वात् ।  
पृथग्दृष्टकार्यानुरोधेन ह्यदृष्टमपि पृथक्कारणं कल्प्यते ।  
नतु कारणादर्शनेन दृष्टकार्यापलापः ।  
तथा सति बहुविप्लवापत्तेः ।  
ततः कारणमुपाधिरेव कल्प्यते ।  
आगमास्तु प्रत्यक्षादिवि(क्षवि)रोधादुपचरितार्था एव ।  
यदि च जलादिना प्रतिहता नयनरश्मयो मुखमीक्षन्ते तदा शिलादिप्रतिहता अपीक्षेरन् ।  
न चास्यां प्रक्रियायां स्वच्छतायाः को ऽप्युपयोगो ऽस्तीत्यलम् ।  
तत्त्वमस्यादिश्रुतिविरोधस्तु परिहरिष्यते ।  
अतो निर्देषमेवाभासत्वानुमानमिति ।  
*९,३९५*  
ननु ब्रह्माभासशब्दो जीवस्य ब्रह्माधीनतां ब्रह्मसदृशतां च कया वृत्त्या वक्ति ।  
गौण्येति चेत् ।  
एवं तर्ह्यस्मदायत्ते शब्दप्रयोगे ऽवाचकं किमिति प्रयोक्ष्यामह इति प्रयोजनं वाच्यम् ।  
मैवम् ।  
योगाश्रयणादित्याहतत इति ।  
तत आभासते नित्यं तद्वदाभासते ऽपि च । (अनुव्याख्यानम्)३,२.१२७च्द् ।  
भानमस्तित्वमपिचैवासमन्ताद् यतस्ततः ।  
जीव आभास उद्दिष्टः सदैव परमात्मनः । (अनुव्याख्यानम्)३,२.१२८ ।  
*९,३९६*  
न्यायसुधा-  
तेन परमात्मना निमित्तेनाभासते प्रतीतो भवतीति प्रतीतौ तदधीनत्वमुच्यते ।  
तद्वत् ब्रह्मवदाभासत इत्यनेन तत्सदृशत्वम् ।  
अपि चेति व्याख्यानसमुच्चये ।  
भानं ज्ञानम् ।  
अस्तित्वं सत्त्वम् ।  
अस्तिशब्दो ऽव्ययम् ।  
अस्ति स्वतीति पाठात् ।  
अपिशब्दो भानास्तित्वयोः समुच्चये ।  
चशब्दो व्याख्यानसमुच्चये ।  
एवशब्दस्य तत एवेति सम्बन्धः ।  
आ इत्यनुवादेन समन्तादिति व्याख्यानम् ।  
यतः कारणात्ततः परमात्मन एव जीवस्य भवतस्ततः कारणादित्यावृत्त्या योज्यम् ।  
भा च आमा च भाऽसे, आ सर्वकालवर्तिन्यौ भाऽसे आभासे, परमात्माधीने आभासे यस्यासौ परमात्माभासः ।  
‘पूर्वान्तवत्स्वरःसन्धौ क्वचिदेव परादिवत् ।  
द्रष्टव्यो यतिचिन्तायां यणादेशः परादिवत्’ इति वचनान्न यतिभङ्गः शङ्कनीयः ।  
*९,४००*  
न जलायत्तसूर्यादिप्रतिबिम्बोपमत्वतः । (अनुव्याख्यानम्)३,२.१२९अब् ।  
न्यायसुधा-  
न जलायत्तसूर्यादिप्रतिबिम्बोपमत्वत इति ।  
सूर्यादिप्रतिबिम्बा यथा जलाद्युपाध्यायत्तास्तथोपाध्यायत्तत्वेनाभासो नेत्यर्थः ।  
नन्वयमर्थो नोपाध्यधीनताद्यैरित्यनेनैवोक्तः ।  
सत्यम् ।  
यदुक्तमित्यादिनोक्त एवार्थस्तत आभासत इत्यादिना प्रपञ्चित इत्यदोषः ।  
तथा हि ।  
‘रूपमेषां चिदात्मनाम्’ इत्युक्तस्य तात्पर्यं सदैवेत्युक्तम् ।  
स्यादेतत् ।  
सूत्रकारेण दृष्टान्तमात्रमुक्तम् ।  
तद्बलात्कश्चिद्धेतुरध्याहर्तव्यः ।  
न चाभासत्वमेवेत्यस्ति नियमः ।  
नाप्याभासपदोपादाने नियामकमस्ति ।  
तस्मादसङ्गतमेतत् ।  
मैवम् ।  
आभास एव चेति सूत्रकारोक्तस्य ब्रह्माभासत्वस्यात्र हेतुत्वेन विवक्षितत्वात् ।  
ब्रह्मांशत्वेनाक्षेपे तदधिकरणगतार्थस्यैव (तु) बुद्धिसन्निधानात्तत्र कर्तव्य एवायं चर्चो ऽत्र कृत इति न कश्चिद्दोषः ।  
ननूपाधिमत्त्वेनैव जीवस्य भगवत्प्रतिबिम्बत्वमिति सिद्धान्त ।  
उपाधेरपि नित्यचेतनत्वेन दोषपरिहारः ।  
यथोक्तम् ।  
‘उपाधेश्चैव नित्यत्वान्नैव जीवो विनश्यति ।  
स्वरूपत्वादुपाधेश्च न भिन्नोपाधिकल्पना’ इति ।  
तत्कथमेतत् ।  
इत्थम् ।  
द्विविधो हि जीवोपाधिः ।  
अभ्यन्तरो बाह्यश्च ।  
तत्र स्वरूप(स्वभाव)प्रतिभासहेतुराभ्यन्तरः ।  
स्वभावविपरीतावभासहेतुरन्तःकरणादिर्बाह्यः ।  
तदायत्तत्वादिकं चैतन्यस्य नास्तीत्यभिप्रेत्येदमुदितम् ।  
तदुक्तम् ।  
‘जीवोपाधिर्द्विधा प्रोक्तः स्वरूपं बाह्य एव च ।  
बाह्योपाधिर्लयं याति मुक्तावन्यस्य तु स्थितिः’ इति ।  
निरुपाधिप्रतिबिम्बवाचोयुक्तरपि बाह्योपाध्यधीनत्वाभावाभिप्रायेण नेतव्येति ।  
*९,४०२*  
सौत्रश्चशब्द आभासत्वसमुच्चयार्थस्य व्याख्यातः ।  
अवधारणार्थो वा प्रतिपत्तव्यः ।  
एवं तर्हि पुनरुक्तिदोषः ।  
एवशब्दस्याप्यवधारणार्थत्वादित्यत आहतदधीनत्वमिति ।  
तदधीनत्वमेवेति किञ्चित् सादृश्यमेव च ।  
सम्प्रकाशयतः सूत्रगताव् ... । (अनुव्याख्यानम्)३,२.१२९च्फ़् ।  
न्यायसुधा-  
एवेतिशब्दस्तदधीनत्वमेवेत्यर्थं, च(श्च)शब्दः किञ्चित्सादृश्यमेवेत्यर्थमित्युभावर्थद्वयं सम्प्रकाशयत इत्यावृत्त्या योज्यम् ।  
यद्वैवेतिशब्दस्तदधीनत्वम्, चः किञ्चित्सादृश्यमित्युभावर्थद्वयं सम्प्रकाशयतः अवधारयत इति व्याख्येयम् ।  
एतदुक्तं भवति ।  
अत इत्यर्थद्वयं हेतुत्वेनोक्तम् ।  
प्रत्येकं चोपाध्यधीनत्वादिकं व्यावर्तनीयम् ।  
तदधीनत्वादेव तत्सदृशत्वादेवेति ।  
तस्मादुभावपि सार्थकाविति ।  
एवशब्देनैकेनैवशब्देनोभयावधारणं प्रतिषेधति ।  
नन्वेकैकेनैवशब्देनार्थद्वयस्योक्तत्वादेकेनैवाधारणेनालम् ।  
मैवम् ।  
बुद्धया विविक्तेनार्थद्वयेन सम्बन्धात् ।  
अथार्थद्वयमेकीकृत्य कस्मान्नावधार्यते ।  
अस्त्यत्र सूचनीयो ऽर्थः ।  
यद्यत एवेत्येतावदेवोच्येत तदेकस्यैवार्थस्यायं परामर्शो न द्वितयस्य परामर्शो द्वितीयपरामर्शेऽपि मिलितस्य हेतुत्वमिति ज्ञायेत ।  
अवधारणद्वयप्रयोगे तु तदन्यथानुपपत्त्या प्रत्येकं हेतुभूतार्थद्वयपरामर्शो विज्ञायते ।  
तथाच बाधकस्यानेकत्वेन प्राबल्यं विशेषणकृत्यगवेषणप्रयासनि(रासो ऽपि न स्या)रसरनं च लब्धं स्यात् ।  
तदिदमुक्तम्सूत्रगताविति ।  
[जोस्हि१८]  
*९,४०५*  
एवं चेतनत्वाद्यनुमानस्य बाधकतयोक्तमाभासत्वानुमानं समर्थितम् ।  
तदिदं प्रमाणान्तरोपलक्षणमित्याशयवानाहअखिलेति ।  
... अखिलमानतः । (अनुव्याख्यानम्)३,२.१२९फ़् ।  
जीवेशभेददृष्टयैव समुदायैकता कुतः । (अनुव्याख्यानम्)३,२.१३०अब् ।  
न्यायसुधा-  
न केवलमाभासत्वानुमानेन किन्त्वखिलैरपि मानैः ।  
भेददृष्टयेत्युक्ते सिद्धसाधनता स्यात् ।  
परेणापि भेदस्याङ्गीकृतत्वात् ।  
अत’एवऽशब्दः ।  
स च समासे गुणभूतेनापि बुद्धया विविक्तेन भेदशब्देन सम्बद्धयते ऽभेदनिरासेन भेदस्य दर्शनादिति ।  
कुतः प्रमाणात्सिद्धयेत् ।  
तत्रैक्यबाधकं प्रत्यक्षं ताव(त्प्रसिद्ध)त्सिद्धमेव ।  
नाहं सर्वज्ञो निर्देष इत्याद्यनुभवात् ।  
यथा हि स्तम्भे कुम्भतादात्म्याभावः प्रत्यक्षस्तथाऽत्मनि सार्वज्ञादिलक्षणब्रह्मतादात्म्याभावः साक्षिणा सिद्ध एव ।  
तदभ्रान्तता च प्रागेवोपपादिता ।  
आगमास्तु तत्र तत्रोदाहृता द्रष्टव्याः ।  
*९,४०७*  
अनुमानान्तरं (त्वाह) चाहअशेषेति ।  
अशेषदोषराहित्यं सर्वशक्तित्वतो हरेः । (अनुव्याख्यानम्)३,२.१३०च्द् ।  
सर्वोपेतेति कथितमत ऐक्यं क्व दोषिणा । (अनुव्याख्यानम्)३,२.१३१अब् ।  
न्यायसुधा-  
एतदुक्तं भवति ।  
जीवब्रह्मणी नाभेदवती विरुद्धधर्माधिकरणात् ।  
छायाऽतपवत् ।  
न चासिद्धो हेतुः ।  
सर्वोपेता च तद्दर्शनादिति सर्वशक्तित्वेन हेतुना ब्रह्मणो ऽशेषदोषराहित्यस्य समर्थितत्वात् ।  
जीवे दुःखादिदोषाणामनुभवसिद्धत्वात् ।  
विरुद्धधर्माधिकरणयोरप्यैक्ये स्तम्भकुम्भयोरप्यैक्यं स्यादिति ।  
नन्वस्तु परमात्मा सर्वशक्तिरशेषदोषरहितश्च ।  
तथाप्युपाधिभिन्नस्तदंशो जीवास्तन्निमित्तदोषवांश्च भविष्यति को विरोधः ।  
प्रकारभेदस्य विरोधशान्तिहेतुत्वादित्यत आहअशेषेति ।  
*९,४०८*  
अशेषशक्तियुक्तश्चेत् स्वातन्त्र्याद् दोषवान् कथम् । (अनुव्याख्यानम्)३,२.१३१च्द् ।  
न्यायसुधा-  
यद्यशेषशक्तियुक्तः परमात्माङ्गीकृतस्तदा तस्योपाधौ तन्निमित्ते च स्वातन्त्र्यात्कथं तन्निमित्तदोषवान्स्यात् ।  
अयमभिसन्धिः ।  
भवतु वानेन प्रकारभेदेन विरोधशान्तिर्मा वा भूत् ।  
प्रकारभेद एवायमनुपपन्नः ।  
तथाहि ।  
अन्तःकरणादयुपाधयो ऽविद्यानिमित्तमित्तानि च स्वशक्त्या परमात्मानं विच्छिद्य तदंशस्य जीवस्य दुःखादिदोषान्कुर्वन्तीति तावन्न युज्यते ।  
परमात्मनः सर्वशक्तिस्वातन्त्र्यहानिप्रसङ्गात् ।  
अतः परमात्मैव सर्वशक्तिः स्वाधीनैरेव तैः स्वात्मानं विच्छिद्य स्वांशं जीवं दुःखादिदोषयोगिनं करोतीति मन्तव्यम् ।  
तच्चायुक्ततरम् ।  
अप्रेक्षावत्त्वप्रसक्तेः ।  
न हि कश्चित्प्रेक्षावानात्मानमात्माधीनैरहिकण्टकादिभिरपुरुषार्थभाजं कुर्वाणो दृष्टः ।  
नच तापसस्येवात्मनो दुःखोत्पादनेन परमात्मनः किञ्चित्प्रयोजनमस्ति ।  
परिपूर्णत्वात् ।  
नचाविद्यादिनो ऽनादितात्र समाधानम्, अनादिनो ऽपि तत्प्रवाहस्य तदधीनत्वात् ।  
नच लीलामात्रमेतदिति साम्प्रतम् ।  
स्वापुरुषार्थहेतोर्लीलायाः प्रेक्षापूर्वकारिभिरनुपादानात् ।  
अतः परमपुरुषस्य न केनापि प्रकारेण दोषसंसर्गो युज्यत इति न दोषिणा जीवेन तस्यैक्यं युक्तमिति ।  
*९,४०९*  
जीवब्रह्मणोरैक्ये ऽपि ब्रह्मणो जीवगतदुःखाद्यनुसन्धानाभावान्नोक्तदोषप्रसङ्गः ।  
तथा चोक्तेन प्रकारभेदेन विरोधशान्तिर्भविष्यतीति भावेन शङ्कतेअनुसन्धानेति ।  
अनुसन्धानरहितमैक्यं चेद् ... । (अनुव्याख्यानम्)३,२.१३२अब् ।  
*९,४१०*  
न्यायसुधा-  
अनुसन्धानं नाम भोगसमाख्यातः स्वीयतया दुःखादिसाक्षात्कारो ऽभिमतः ।  
परिहरति ।  
एकतेति ।  
... एकता न तत् । (अनुव्याख्यानम्)३,२.१३२ब् ।  
न्यायसुधा-  
तत् तर्हि ।  
जीवस्तावद्ब्रह्मस्वरूपं निर्दुःखत्वादिकं नानुसन्धत्त इत्यविवादम् ।  
ब्रह्मापि चेज्जीवगतं दुःखादिकं नानुसन्दध्यात्तदा तयोरेकता नास्तीत्येवोक्तप्रायं स्यात् कथमित्यत आहचेतनेति ।  
चेतनैक्ये ऽनुसन्धानं प्रमाणं नैव चापरम् । (अनुव्याख्यानम्)३,२.१३२च्द् ।  
न्यायसुधा-  
चो हेत्वर्थः ।  
अस्त्वैक्यो ऽनुसन्धानं प्रमाणम् ।  
ततः किम् ।  
एकप्रमाणव्यावृत्तौ प्रमेयव्यावृत्त्यभावात् ।  
मा हि भूद्धूमाभावो ऽग्न्यभाव इत्यत उक्तम्नैवापरमिति ।  
नन्वस्ति घटस्य घटेनैक्यं न त्वनुसन्धानं तत्कथमेतदित्यत उक्तम्चेतनेति ।  
एतदुक्तं भवति ।  
चैतन्यावच्छिन्नमैक्यमनुसन्धानैकप्रमाणकम् ।  
आगमादिकं त्वनुसन्धाने सति संवादितया प्रवर्तते ।  
अत एव हि ममात्मा भद्रसेन इति वाक्यमनुसन्धानाभावेन बाध्यते ।  
तथा नायं स इत्यादिवाक्यमनुसन्धानेन ।  
नच प्राग्भवीयदुःखाद्यनुसन्धानमिदानीं नास्त्यस्ति चैक्यमिति व्यभिचारः शङ्कनीयः ।  
नहि वयं सदानुसन्धानं ब्रूमः ।  
किन्तु यश्चेतनो यत्स्वरूपं कदाचिदनुसन्धत्ते स तेनाभिन्नो यो नानुसन्धत्ते स तेन नाभिन्न इति ।  
तदेकप्रमाणकस्य तन्निवृत्तौ निवृत्तिरेव ।  
यथा रूपग्रहणनिवृत्तौ चक्षुर्निवृत्तिः ।  
नच चेतनत्वं शक्यनिवर्तनम् ।  
उभयवादिसिद्धत्वात् ।  
तस्मादेकतैव निवर्तत इति ।  
एतेन चेतनत्वाद्यनुमानस्य सोपाधिकत्वं चोक्तं भवति ।  
अनुसन्धानं खलु चेतनत्वावच्छिन्नस्यैक्यस्य व्यापकमुपलब्धं देवदत्तादौ ।  
अव्यापकं च चेतनत्वादेः ।  
पक्ष एव तदभावात् ।  
तथाच सुलभः प्रयोगः ।  
जीवब्रह्मणी चेतनत्वे सति परस्परैक्यवती न भवतः परस्प(रस्वरूपानु)रानुसन्धानरहितत्वात्सम्प्रतिपन्नवदिति ।  
नच प्रतिज्ञायां विशेषणं व्यर्थम् ।  
शब्दो न स्पर्शवद्विशेषगुण इत्यादाविव हेतुव्यभिचारपरिहारार्थत्वात् ।  
*९,४१३*  
शङ्कतेअनुसन्धानेति ।  
अनुसन्धानरहितसमुदायैक्यमेव चेत् ।  
चेतनेष्व् ... । (अनुव्याख्यानम्)३,२.१३३अच् ।  
*९,४१४*  
न्यायसुधा-  
यतः समुदायैक्यमेव मयोच्यते नात्यन्तैक्यम् ।  
अतश्चेतनेष्वप्यनुसन्धानरहितं तद्युक्तम् ।  
अयमभिसन्धिः ।  
समुदायैक्यवादिना हि जीवब्रह्मणोर्भेदाभेदौ स्वीक्रियेते ।  
तत्रानुसन्धानाभावो भेदनिमित्तस्तज्ज्ञापनेनैव चरितार्थो नाभेदं निवर्तयति ।  
तन्तुपटादिषु हि समुदायैक्यस्थलेषु विरुद्धधर्माध्यासो भेदज्ञापनमात्रेण कृतार्थो नाभेदं बाधते ।  
अन्यथा तत्राप्यभेदाङ्गीकारो दुर्घटः स्यात् ।  
तस्मादैक्यं नानुपपन्नमिति ।  
गूढाभिसन्धिः सम्प्रतिपत्तिमुत्तरमाहअस्तु तदिति ।  
... अस्तु तन् ... । (अनुव्याख्यानम्)३,२.१३३च् ।  
न्यायसुधा-  
सर्वथापि परस्परस्वरूपानुसन्धानरहितं जीवब्रह्मणोरैक्यं भवन्त्वित्यर्थः ।  
विप्रतिपन्नार्थाङ्गीकारे प्रतिज्ञाहानिर्निग्रहस्थानं स्यादित्यत आहनाममात्रमेवेति ।  
... नाममात्रमेव यतस्ततः । (अनुव्याख्यानम्)३,२.१३३च्द् ।  
न्यायसुधा-  
यतस्तदैक्यं नाममात्रं न वास्तवं ततस्तदभ्युपगमो न दूषणम् ।  
अयमभिसन्धिः ।  
तन्तुपटाद्यभेदो न विरुद्धधर्माध्यासाभावैकप्रमाणकः ।  
प्रत्यक्षादिना तदभेदस्य सिद्धत्वात् ।  
तथाच विरुद्धधर्माध्यासः कालात्ययापदिष्टत्वभयादभेदबाधनान्निवृत्तो भेदसाधनेनैव कृती भवति ।  
तथा यदि चेतनैक्यं निरवकाशप्रमाणान्तरगम्यं स्यात्तदानुसन्धानाभावो ऽभेदमबाधमानो भेदमात्रप्रतिपादनेन चरितार्थः स्यात् ।  
नचैवम् ।  
चेतनैक्यस्यानुसन्धानव्याप्यतयोक्तत्वात् ।  
व्यापकाभावे च व्याप्यनिवृत्तेरावश्यकत्वेनैक्याभावे पुनस्तद्वचनं निरर्थकमेवेति ।  
*९,४१५*  
भवत्वनुसन्धानैकप्रमाणकं चेतनैक्यम् ।  
अनुसन्धानं च कादाचित्कमप्यैक्यं साधयति ।  
विद्यते च मुक्तावनुसन्धानमित्यैक्यसिद्धिः ।  
मुक्तस्वरूपस्य दुःखादिदोषदूरत्वेन प्रागुक्तदोषाभावश्चेत्यत आहमुक्ताविति ।  
*९,४१६*  
मुक्तौ स्यादनुसन्धानं इत्यपि स्यात् सुदुष्करम् । (अनुव्याख्यानम्)३,२.१३४अब् ।  
न्यायसुधा-  
इत्यपि वचनं सुदुष्करं स्यात् ।  
प्रमाणाभावेन सन्दिग्धत्वादिति भावः ।  
किञ्च मुक्तावनुसन्धानं भविष्यतीति वदता वक्तव्यमिदानीं कुतो ऽनुसन्धानं नास्तीति ।  
अथ ब्रूयादविद्याकामकर्मादि(निमित्त)प्रतिबन्धकसद्भावादिति ।  
तत्र वक्तव्यम् ।  
प्रतिबन्धकसद्भावनिबन्धन एवेदानीमनुसन्धानाभावो न पुनरैक्याभावनिबन्धन इति कुतस्ते निश्चय इति ।  
वयं तु वदामः ।  
ऐक्याभावनिबन्धन एवायमिदानीमनुसन्धानाभावो नाज्ञानादिनिमित्त इति ।  
कुतो ऽयं निश्चय इति तत्राहसर्वज्ञ इति ।  
सर्वज्ञ एकतां नानुसन्धत्ते नैव सा यतः । (अनुव्याख्यानम्)३,२.१३४च्द् ।  
न्यायसुधा-  
यतः सर्वज्ञ एकतां नानुसन्धत्ते ऽतः सा एकता नैवेति सम्बन्धः ।  
एतदुक्तं भवति ।  
यद्यज्ञानादिनिबन्धनो ऽयमनुसन्धानाभावो भवेत् ।  
भवेत्तदा जीवानामेव ।  
तेषामेवाज्ञानादिसम्बन्धित्वात् ।  
परमात्मा त्वनुसन्दध्यादेव ।  
तस्य सर्वज्ञत्वेनाज्ञानाद्यभावात् ।  
नचासावनुसन्धत्ते ।  
यस्मात्क्षरमतीतो ऽहमित्यादिवद्वाक्यैर्भेदानुभवस्यैवावगमात् ।  
तेन निश्चिनुमो ऽनुसन्धानाभावो नाज्ञानादिप्रतिबन्धकनिबन्धनः ।  
किन्त्वैक्याभावनिमित्त एवेति ।  
*९,४१७*  
ईश्वर एवासाविति चेत् ।  
कस्ततो ऽन्यः परमात्मा प्रमाणाभावात् ।  
किञ्चेश्वरो ऽपि सर्वज्ञ एवेति किमनेनेति ।  
अपि चैक्ये प्रमाणसिद्धे ऽनुसन्धानाभावः प्रतिबन्धकनिबन्धन इति कल्पनोपपद्यते ।  
नच तदस्तीत्युक्तम् ।  
ननु च दुःखादिकं जीवस्य न चैतन्यस्वरूपानुबन्धि ।  
किन्नाम विशिष्याकारगतमेव ।  
तत्कथमीश्वरो ऽनुसन्धीतेति दुःखाद्यननुसन्धाने ऽप्यैक्यं तावदनुसन्दध्यादेवेत्युक्तम्एकतामिति ।  
अत एव’विभेदजनके ऽज्ञाने नाशमात्यन्तिकं गते ।  
आत्मनो ब्रह्मणा भेदमसन्तं कः करिष्यति’ इत्यादिवाक्यान्यथा योज्यानि ।  
विभेदशब्दो हि विरोधवाची ।  
मित्रभेद इति यथा ।  
तथाच जीवस्य परमात्मना विपरीतमतित्वमज्ञाननिबन्धनम् ।  
तदपाये न भवतीत्यर्थः ।  
*९,४१८*  
परमात्मन ऐक्यानुसन्धानाभावो ऽसिद्धः ।  
यत इदानीमननुसन्दधदपीदमागामिनि काले ऽनुसन्धस्यति ।  
न हि सार्वकालिकमनुसन्धानमैक्यस्य व्यापकमित्याशङ्कतेपश्चादिति ।  
पश्चात् स्यादनुसन्धानं चेन् ... । (अनुव्याख्यानम्)३,२.१३५अब् ।  
न्यायसुधा-  
परमात्मनो जीवैक्यस्येति शेषः ।  
अत्र प्रमाणं नास्तीति स्फुटः परिहारः ।  
गूढाभिसन्धिः परिहारान्तरमाहमिथ्येति ।  
... मिथ्याज्ञानिता भवेत् । (अनुव्याख्यानम्)३,२.१३५ब् ।  
*९,४१९*  
न्यायसुधा-  
परमात्मन इति शेषः ।  
सर्वज्ञो हि यदीदानीं जीवैक्यं नानुसन्धत्ते तदा तदसदेव स्यात्सप्तमरसादिवत् ।  
तथाचागामिनि काले तदनुसन्धास्यति चेन्मिथ्याज्ञानी प्रसज्येतेत्यभिसन्धिः ।  
नन्वविद्यमानं विद्यमानतयानुसन्दधानो मिथ्याज्ञानी भवति ।  
न चैक्यमविद्यमानम् ।  
तत्कथं परमात्मनो मिथ्याज्ञानित्वमित्यविदिताभिसन्धेराशङ्कामभिसन्धिमुद्धाटयन्परिहरतिविद्यमानेति ।  
विद्यमानानुसन्धानं न चेदज्ञत्वमापतेत् । (अनुव्याख्यानम्)३,२.१३५च्द् ।  
न्यायसुधा-  
यद्यैक्यं विद्यमानं तर्हि तदिदानीमननुसन्दधदसर्वज्ञः स्यात् ।  
नच तद्युक्तम् ।  
अतो नास्त्येव तदिति वाच्यम् ।  
तथाच तदनुसन्धास्यान्कथं मिथ्याज्ञानी न भवेत् ।  
एतेनेश्वरस्येदानीं शरीरसद्भावादननुसन्धानमित्यपि निरस्तम् ।  
सार्वज्ञहानिप्रसङ्गानिस्तारात् ।  
ईश्वरस्य साकारताया नित्यत्वेन न भाविन्यप्यनुसन्धाने प्रत्याशा ।  
*९,४२०*  
यदै(द्यै)क्यमविद्यमानमेव यदि वा विद्यमानमेव तदोक्तदोषद्वयं स्यात् ।  
नचैवम् ।  
किन्त्विदानीमसदेव पश्चाज्ज्ञानोत्तरकाले भवेत् ।  
तत्रेदानीमसत्त्वान्न परमात्मनस्तदननुसन्धाने सावर्ज्ञहानिः ।  
पश्चाद्भावाच्च न तदनुसन्धाने मिथ्याज्ञानित्वमिति परिशिष्यं पक्षं कस्यचिन्मतं वा शङ्कतेअसदिति ।  
असदैक्यं भवेत् पश्चाद् यदि स्यात् सप्तमो रसः । (अनुव्याख्यानम्)३,२.१३६अब् ।  
न्यायसुधा-  
परिहरतिस्यादिति ।  
तर्हीति शेषः ।  
न ह्यनादौ संसारे यस्य येन नैक्यं तत्तेनैकीभूतमुपलब्धम् ।  
नच तथा भविष्यतीत्यत्र प्रमाणमस्ति ।  
‘परे ऽव्यये सर्व एकीभवन्तिऽ‘यावन्मोक्षं तु भेदः स्याज्जीवस्य परमस्य च ।  
ततः परं न भेदो ऽस्ति भेदहेतोरभावतः’ इत्यादिश्रुतिस्मृतीनां स्थानैक्यादिविषयत्वेन सावकाशत्वात् ।  
अतः सप्तमो रसो भविष्यतीतिवदियं प्रत्याशात्यन्तासम्भावितविषयेति भावः ।  
*९,४२१*  
जीवब्रह्मणोः संसारे भेदाभेदौ मोक्षे त्वभेद एवेति संसारे केवलभेदो मुक्तावत्यन्ताभेद इति  
भेदाभेदमतद्वयदोषातिदेशेनावस्थाद्वये ऽपि भेदाभेदाविति तृतीयमतमपाकरोतिसमुदायेति ।  
समुदायैक्यमेतस्माद् दूरतो ऽपाकृतं सदा । (अनुव्याख्यानम्)३,२.१३६च्द् ।  
न्यायसुधा-  
सदा समुदायैक्यमिति सम्बन्धः ।  
एतस्मात्प्रमाणशून्यत्वादाभासत्वादिप्रमाणविरुद्धत्वाच्च ।  
इयांस्तु विशेषः ।  
अभेदकार्यस्यानुसन्धानस्य भेदः प्रतिबन्धकः ।  
तस्मिन्नपगते मुक्तावनुसन्धानं भविष्यतीत्यस्ति पूर्वयोर्मतयोः प्रत्याशा ।  
अत्र तु सापि नास्ति ।  
भेदस्य सदातनत्वात् ।  
अनुसन्धानं च चेतनैक्यस्य व्यापकमित्युक्तम् ।  
तदिदमुक्तं दूरत इति ।  
देहाद्येवानुसन्धानस्य प्रतिबन्धकमिति चेन्न ।  
कायव्हवतां यूयोगिनामनुसन्धानसद्भावस्य वक्ष्यमाणत्वात् ।  
*९,४२२*  
यद्येवं न सकलचेतनसमुदायः परमात्मा तर्हि कियती सीमा परमात्मत्वस्येत्यत आहअत इति ।  
*९,४२३*  
अतो ऽशेषगुणोन्नद्धं निर्दोषं यावदेव हि ।  
तावदेवेश्वरो नाम ... । (अनुव्याख्यानम्)३,२.१३७अच् ।  
न्यायसुधा-  
साधकस्यानुसन्धानस्य सर्वत्राभावाद्बाधकस्याभासत्वादेर्भावादिह तु तद्भावाभावाभ्यामित्यर्थः ।  
अशेषगुणोन्नद्धत्वं निर्देषत्वं च प्रत्येकं निर्धारणहेतुत्वेनोक्तम् ।  
स्वमते ब्रह्मण ईश्वरातिरिक्तस्याभावं सूचयितुं सर्वत्रेश्वर इत्याद्युक्तिः ।  
इदं हि ब्रह्मणो लक्षणं श्रुत्यादिसिद्धमिति हिशब्दः ।  
तावद्वस्त्वीश्वरो नामेत्युक्ते समुदायैक्यं प्रतीयते तन्निराकरोतितत्रेति ।  
... तत्र भेदो ऽपि न क्वचित् । (अनुव्याख्यानम्)३,२.१३७द् ।  
न्यायसुधा-  
क्वचिदिति ।  
परस्परं परमात्मना चेत्यर्थः ।  
एतेनैतदपि निरस्तम्’ईश(श्वर)रूपेष्विवोदितः’ इति यदुक्तं पूर्वपक्षिणा ।  
तत्कुत इत्यत आहनेहेति ।  
नेह नानास्ति किमपि हरयो ऽयमयं हि सः ।  
इत्यादिश्रुतिमानेन ... । (अनुव्याख्यानम्)३,२.१३८अच् ।  
न्यायसुधा-  
अनेन’नेह नानास्ति किञ्चन’ इति श्रुतिमुपादत्ते ।  
हरय इति ।  
‘अयं वै हरय इत्यादिकाम् ।  
अयं हि स इति’अयमेव स यो ऽयमात्मा’ इत्यादिकाम् ।  
पूर्वेणैवान्वयः ।  
एतासां श्रुतीनामभेदपरत्वान्न विवक्षितार्थे मानत्वमित्याशङ्कानिरासाय मानेनेत्युक्तम् ।  
आद्यश्रुतावीश्वररूपेषु भेदनिराकरणस्य स्पष्टतवात्तृतीयायामेवशब्द(स्य)श्रवणात्तदनुसारेण द्वितीयायामपि वैशब्दस्यैवार्थत्वोपपत्तेरेताः श्रुतयो   
विवक्षितार्थे मानतामापद्यन्त इति भावः ।  
*९,४२४*  
चेतनैक्यस्यानुसन्धानं व्यापकमित्युक्तं क्व तदुपलब्धमिति चेन्न ।  
देवदत्तसम्बन्धिनः सुखादेर्देवदत्तेनानुसन्धीयमानत्वात् ।  
उपाधिभिन्ने नोपलब्धमिति चेन्न ।  
हस्तपादाद्युपाधिभिन्ने ऽपि दर्शनात् ।  
विश्लिष्योपाधिभिन्ने न दृष्टमिति चेत्तत्राहजीवांशा इति ।  
... जीवांशाः सर्व एव च । (अनुव्याख्यानम्)३,२.१३८ ।  
नियमेनानुसन्धानवन्तो ... । (अनुव्याख्यानम्)३,२.१३९अ ।  
न्यायसुधा-  
जीवानामिन्द्रादीनामंशा अर्जुनादयः ।  
एतच्च’एक आत्मनः शरीरे भावात्’ इत्यादिन समर्थयिष्यते ।  
चशब्देनेश्वरांशाः समुच्चीयन्ते ।  
नच’(नु)आत्मा वै पुत्रनामासीत्’ इत्यादिवचनात्पितापुत्रयोः सत्यप्यैक्ये ऽनुसन्धानं नास्तीति कथं तद्वयापकमित्यत आहयदीति ।  
... यद्येकता स्वतः । (अनुव्याख्यानम्)३,२.१३९ब् ।  
न्यायसुधा-  
तर्ह्यनुसन्धानवन्त इति सम्बन्धः ।  
अयं भावः ।  
वास्तवस्यैक्यस्यानुसन्धानं व्यापकमभिमतं न तूपचरितस्य ।  
नचाभिमतस्य व्यभिचारो ऽस्ति ।  
पितापुत्रैक्यं तूपचरितमेवेति न तत्र व्यभिचारो दोषायेति ।  
स्वतो वस्तुतः ।  
*९,४२७*  
यद्वा परमेश्वरांशत्वहेतुरसिद्धश्चेत्याहजीवांशा इति ।  
एतदुक्तं भवति ।  
चैतन्यावच्छिन्नांशत्वस्यानुसन्धानं व्यापकमर्जुनादिषु दृष्टम् ।  
तच्च परमेश्वरजीवयोर्नास्तीत्युपपादितम् ।  
व्यापकाभावे च व्याप्याभावो ऽवश्यम्भावी ।  
नच चैतन्यव्यावृत्तिर्युक्तेत्यंशत्वमेव व्यावर्तते ।  
तथाच प्रयोगः ।  
जीवेश्वरौ न चेतनत्वे सत्यंशांशिनौ ।  
परस्परानुसन्धानशून्यत्वात् ।  
यथा घटपटौ ।  
यथा चेन्द्रार्जुनाविति ।  
ननु पितापुत्रयोरंशांशिभावे सत्यप्यनुसन्धानं नास्तीति कथं तत्तस्य व्यापकमित्यत आहयदीति ।  
एकता एकदेशतारूपांशता पितापुत्रयोरंशाशिभावो नैकदेशतादिरूप इति भावः ।  
नन्वनुसन्धानाभावेनांशत्वव्यावृत्तावंशाधिकरणविरोधः स्यात् ।  
न स्यात् ।  
अंशशब्दो हि तदेकदेशार्थस्तत्सदृशाद्यर्थश्च ।  
तत्र (तच्च) द्वितीयमंशत्वमंशाधिकरणप्रतिपाद्यं न निराक्रियते ।  
तस्यानैकान्त्यप्रसङ्गेन परेण हेतूकर्तुमशक्यत्वात् ।  
आद्यस्यासिद्धिव्युत्पादने न को ऽपि दोषः ।  
*९,४२९*  
नन्विन्द्रिदीनामनुसन्धानसद्भावे कथमिन्द्रानभिमतं खाण्डववनदाहादिकमर्जुनः कृतत्वात् ।  
कथं चेन्द्रो ऽर्जुनानभिमतं दहनशमनादिकम् ।  
नहि हस्तादावनुसन्धाने सतीदं दृष्टमित्यत आहअंशिन इति ।  
अंशिनो ऽशेषसन्धानमत्यल्पस्यापि विद्यते । (अनुव्याख्यानम्)३,२.१३९च्द् ।  
भुवि जातेन चांशेन सुखदुःखादि तद्गतम् ।  
अनुभूयते विशेषस्तु कश्चिदीशकृतो भवेत् । (अनुव्याख्यानम्)३,२.१४० ।  
न्यायसुधा-  
अत्यल्पस्याप्यंशिनोंशगताशेषानुसन्धानं विद्यत एव ।  
तथापि कश्चिद्विशेषोंऽशानभिमतकरणादिः शकृतो भवत् ।  
अंशकीर्त्याद्यथर्मीश्वरप्रेरितेनांशिना क्रियत इत्यर्थः ।  
अल्पस्यापीति स्वरूपसङ्कीर्तनम् ।  
भुवि जातेनांशेन चांशिगतं सुखदुःखाद्येवानुभूयते नतु सर्वम् ।  
सत्यप्यैक्ये कश्चित्सर्वाननुसन्धानरूपो विशेषस्तु ईशकृतो भवेत् ।  
भूम्याद्यपकृष्टदेशं गर्भवासाद्यवस्थां मानुषान्नोपभोगादिकं च निमित्तीकृत्येश्वरेण क्रियते ।  
अतोंऽशस्यांशनभिमतकरणादिकं युज्यते ।  
न ह्यशेषानुसन्धानमस्माभिश्चेतनैक्यादेर्व्यापकमुक्तम् ।  
किन्त्वनुसन्धानमात्रमिति भावः ।  
*९,४३१*  
नन्वीश्वरो ऽपि कथं स्वानभितं कारयति ।  
कथं चाभिन्ने ऽनुसन्धानं प्रतिबध्नातीत्यत आहईशस्येति ।  
ईशस्याचिन्त्यशक्तित्वान्नाशक्यं क्वापि विद्यते । (अनुव्याख्यानम्)३,२.१४१अब् ।  
न्यायसुधा-  
दृश्यन्ते खल्वघटितं घटयन्त्येश्वरशक्त्या प्रेरिताः कामक्रोधादिपरवशा ऐहिकामुष्मिकदुःखहेतुं स्वशिरश्छेदं पातकं च कुर्वाणा इत्याशयः ।  
नन्वेवं तर्हि मयापि शक्यते वक्तुम् ।  
यथाजुनस्यैक्ये सत्यपीन्द्रगताशेषानुसन्धानमचिन्त्यया ईशशक्त्या प्रतिबद्धयते ।  
तथा जीवपरमात्मनोरभेदे ऽपि तयैवानुसन्धानप्रतिबन्धो भविष्यति ।  
अपकृष्टदेशादिकमिव देहाद्युपाधयो निमित्ततामापत्स्यन्ते ।  
तथा चानुसन्धानाभावादैक्याभाव इत्यनुपपन्नम् ।  
अनुसन्धानस्यैक्यव्यापकत्वं चासति प्रतिबन्ध इति कल्प्यत इत्यत आहसेति ।  
सेशतानुपपन्नैव यदि जीवैकतास्य हि । (अनुव्याख्यानम्)३,२.१४१च्द् ।  
न्यायसुधा-  
सा अघटितघटनारूपा ।  
अस्य परमात्मनः ।  
भवेदेतद्यदि भवन्मते परमात्मनो ऽचिन्त्यशक्तिमत्तारूपेशता भवेत्(स्यात्) ।  
जीवेनाभिन्नस्य सेशतैवानुपपन्ना ।  
कुतस्तयानुसन्धानप्रतिबन्धकल्पनादिकमिति ।  
हिशब्देन यो जीवेनाभिन्नो नासावचिन्त्यशक्तिरूपेशतोपेतो यथा देवदत्त इति व्याप्तिं सूचयति ।  
जीवेनैकीभूतो ऽपि परमात्मास्त्वीशतोपेतः ।  
किं विपक्षे बाधकमित्यत आहअनीशस्येति ।  
अनीशस्येशतेत्येव विरुद्धं सर्वमानतः । (अनुव्याख्यानम्)३,२.१४१एफ़् ।  
न्यायसुधा-  
जीवस्तावदनीश इत्यनुभवसिद्धम् ।  
तदभेदे परमात्माप्यनीश इत्युक्तमेव ।  
तथाच अनीशस्येशतास्त्विति शङ्कितं स्यात् ।  
एतच्च सर्वप्रमाणैर्विरुद्धं स्वव्याहतं च ।  
न चैवंविधमनुन्मत्तः शङ्कते ।  
शङ्काया एवानुदये कुतो बाधकोपन्यासावसर इत्येवशब्दः(ब्दार्थः) ।  
*९,४३२*  
स्यादेतत् ।  
सेशतानुपपन्नैवेति तर्को ऽनुमानं वा ।  
नाद्यः ।  
ऐक्यस्य श्रुतिसिद्धत्वेन विपर्ययपर्यवसानानुपपत्तेः ।  
न द्वितीयः ।  
जीवैकताया भवतामसिद्धत्वात् ।  
यदि पदवैयर्थ्याच्चेति ।  
मैवम् ।  
यस्य जीवैक्यं सिद्धं (स्यात्) तस्यानीशताविषयस्वार्थानुमानापादनस्याभिमतत्वात् ।  
तर्कपक्षे ऽपि न दोषः ।  
श्रुतीनामैक्यपरत्वाभावादित्याशयवानाहईशत्वेनैवेति ।  
ईशत्वेनैव विज्ञातमनीशत्वेन चेच्छ्रुतिः ।  
अनीशत्वेन विज्ञातमीशत्वेनाथवा दिशेत् । (अनुव्याख्यानम्)३,२.१४२ ।  
उपजीव्यविरोधेन नैव मानत्वमेष्यति । (अनुव्याख्यानम्)३,२.१४३अब् ।  
न्यायसुधा-  
त्रैविध्यं खल्वत्र सम्भवति ।  
काचित् श्रुतिः प्रमाणान्तरेण ईशत्वेनैव विज्ञातं परमात्मानमुद्दिश्य अनीशत्वेन प्रमितानीशत्वजीवभावेन आदिशेत् ।  
काचिदनीशत्वेन प्रमितं जीवमुद्दिश्य ईशत्वेन प्रमितेशभावपरमात्मत्वेन उपदिशेत् ।  
काचिदुभावपि तथा प्रमितावुद्दिश्यैक्यमुपदिशेदिति ।  
सर्वथाप्युजीव्यविरोधप्रसङ्गेन नैक्ये प्रामाण्यमश्नुत इति ।  
यदत्र वक्तव्यं तत्’कथं ब्रह्मेति तज्ज्ञेयम्’ इत्यादिना वक्ष्यते ।  
चेच्छतिरिति द्वितीयार्धे ऽपि ग्राह्यम् ।  
आदिशेदिति प्रथामार्धे ऽपि ।  
तृतीयः प्रकारो ऽप्यध्याहार्यः ।  
तर्हीतिपदमुपजीव्येत्यतः पूर्वम् ।  
*९,४३५*  
ननु परमात्मनो ऽघटिथघटनस्वरूपया शक्त्यैवेशतानीशतयोः (विरुद्धयोरपि) एकत्र समावेशो भविष्यति ।  
तत्कथमुपजीव्यविरोध इत्यत आहअत एवेति ।  
अत एवेशतासिद्धेर्न किञ्चिच्छक्यमस्य च । (अनुव्याख्यानम्)३,२.१४३च्द् ।  
न्यायसुधा-  
जीवैक्यादेवेत्यर्थः ।  
ईशता उक्तरूपा शक्तिः ।  
किञ्चित् ईशतानीशतयोरेकत्रावस्थानम् ।  
अस्य च परमात्मनो ऽपि ।  
जीवैक्येनेशताभावानुमानमशक्यम् ।  
ईशतायाः’परास्य शक्तिः’ इत्यादिश्रुतिसिद्धत्वात् ।  
किञ्च जीवैक्ये ऽपि भेदस्य विद्यमानत्वादीशतोपपद्यत इत्याशङ्कां परिहरन् तर्हि कियती सीमा परमात्मशक्त्याघटितघटनकल्पनस्येति मन्देन   
जिज्ञासिते सत्याहईशत्व इति ।  
ईशत्वे ऽनीशभेदेन श्रुत्या सम्यक् प्रकाशिते ।  
अयुक्तमपि चान्यत्र युक्तं भवति तद्बलात् । (अनुव्याख्यानम्)३,२.१४४ ।  
अतो ऽन्यत्रापि यद् दृष्टं तदीशेनैव कल्प्यते ।  
श्रुत्याभासाप्तमपि नहीशत्वपरिपन्थि यत् । (अनुव्याख्यानम्)३,२.१४५ ।  
न्यायसुधा-  
अत्रानीशभेदेनाङ्गीकृतेनैवेशत्वं श्रुत्या सम्यक् प्रकाशितं भवतीति वदता श्रुतिविरोधः परिहृतः ।  
तथाहि ।  
यदि जीवपरमात्मैक्यं तात्त्विकं तदा निरवकाशानुमानविरुद्धा श्रुतिरुपचरितार्था भवन्ती नेशत्वं व्यवस्थापयेदिति सुस्थः स्वार्थानुमानप्रसङ्ग   
इति ।  
सम्यगनीशभेदेन न तु भेदमात्रेणेति वा ।  
तथाच भेदेनेशतोपपत्स्यत इति  
निरस्तम् ।  
अनीशताहेतोः अभेदस्य विद्यमानत्वात् ।  
किमभेदेनानीशतास्तु उत भेदेन मा भूदिति सन्देहानिवारणात् ।  
अन्यत्र ईश्वरात् ।  
अयुक्तं परस्परपरिहारेण वर्तमानमपि युक्तं भवति ।  
ईश्वर इति शेषः ।  
तद्बलात् ईशत्वबलात् ।  
दृष्टमिति अत्रापि सम्बद्धयते ।  
*९,४३६*  
अतः परमेश्वरात् ।  
ईशेनेति भावप्रधानो निर्देशः ।  
कल्प्यते युक्ततयेति शेषः ।  
उक्तस्यापवादः श्रुतीति ।  
आभासत्वं च वस्तुवृत्तशपेक्षया ।  
हीति तत्रोपपत्तिः ।  
*९,४३७*  
अयमर्थः ।  
यत्क्वचिद्विरुद्धमिव प्रतीयमानमपीश्वरे तदितरत्र वा प्रमाणसिद्धमीश्वरैश्वर्यविरोधि च न भवति ।  
यथाणुत्वमहत्त्वयौगपद्यादि, यथा वार्ऽजुनादीनामशेषानुसन्धानाभावः ।  
तत्सर्वमीश्वरैश्वर्यबलेन घटत इत्यङ्गीकार्यम् ।  
नतु निराकार्यम् ।  
यत्पुनरप्रमितं तदीश्वरैश्वर्याविरुद्धमपि न कल्पनीयम् ।  
शशविषाणादिकल्पनापत्तेः ।  
यच्च प्रमितमपि ईश्वरैश्वर्यविरोधि तन्न कल्पनीयमेव ।  
कल्पकविघातकत्वम् ।  
किन्तु तस्य प्रमाणस्य यथायोगमाभासत्वं वणर्नीयम् ।  
यथा प्रकृतमिति ।  
*९,४३८*  
‘अनीशस्येशतेत्येव विरुद्धं सर्वमानतः’ इत्युक्तम् ।  
तदुपपादयितुं स्मृतिमेव पठतिईश इति ।  
ईशो ऽनीशो जगन्मिथ्या दुःखी मुक्तो भिदा नहि ।  
इति प्रतिज्ञाव्याघातः सर्वदोषाधिकाधिकः । (अनुव्याख्यानम्)३,२.१४६ ।  
इति हि ब्रह्मतर्कोक्तिर् ... । (अनुव्याख्यानम्)३,२.१४७अ ।  
न्यायसुधा-  
द्विविधो हि प्रतिज्ञाविरोधः ।  
प्रमाणस्ववाक्यविरोधभेदात् ।  
तत्रेशो ऽनीशो दुःखी मुक्त इति स्ववाक्यविरोधस्योदाहरणद्वयम् ।  
जगन्मिथ्या भिदा न हीति प्रमाणविरोधस्य ।  
*९,४३९*  
यद्वेशो ऽनीशो दुःखी मुक्त इति स्ववाक्यविरोधोदाहरणे ।  
जगन्मिथ्येति स्वन्यायविरोधस्य ।  
जगतो मिथ्यात्वे तन्न्यायेन मिथ्यात्वस्यापि मिथ्यात्वापत्त्या सत्यत्वप्रसङ्गात् ।  
भिदा न हीति स्वक्रियाविरोधस्य ।  
अनया हि प्रतिज्ञाक्रियया साध्यधर्मधर्मिणोर्भेदस्तावत्प्राप्यत इति ।  
सर्वदोषेष्वधिकाधिको ऽत्यन्ताधिकः ।  
स्मृत्युदाहरणस्य साध्यमाहअतिहेयमिति ।  
... अतिहेयमतो ऽखिलैः ।  
बुभूषुभिर्मतमिदं जीवेशाभेदवादिनः । (अनुव्याख्यानम्)३,२.१४७ब्द् ।  
न्यायसुधा-  
इदम् ईशस्यानीशत्वम् ।  
ईशत्वेनेशभेदेनेत्यादिनोक्ते ऽर्थे स्मृतिमप्याहनायुक्तमिति ।  
नायुक्तमीशितुः किञ्चिदीशत्वस्याविरोधि यत् ।  
यदीशित्वविरोधि स्यात् तदेवायुक्तमञ्जसा । (अनुव्याख्यानम्)३,२.१४८ ।  
ईशित्वस्याविरोधेन योजयित्वाखिलाः प्रमाः ।  
सिद्धेशित्वेन चायुक्तमपि हीशे न योजयेत् । (अनुव्याख्यानम्)३,२.१४९ ।  
मानतः प्राप्तमखिलं नामानं योजयेत् क्वचित् ।  
इति हि ब्रह्मतर्कोक्तिर् ... । (अनुव्याख्यानम्)३,२.१५०अच् ।  
न्यायसुधा-  
यस्मान्नायुक्तमीशतुः किञ्चिदित्यादि तस्मादीत्वस्याविरोधेनेत्यादि ।  
सिद्धमीशत्वं यस्यासौ तथोक्तः ।  
तेनेशेन संयोज्जयेत् ।  
ईश्वरे ऽस्तीति जानीयात् ।  
अपिपदादन्येनापि ।  
सिद्धेनेशत्वेन निमित्तेनेति वा ।  
स्मृत्युदाहरणस्य प्रयोजनमाहअत इति ।  
... अतो युक्तमिहोदितम् । (अनुव्याख्यानम्)३,२.१५०द् ।  
न्यायसुधा-  
तस्मादत्यन्तभिन्न एव ब्रह्मणा जीव इति स्थितम् ।  
। इति श्रीमन्न्यायसुधायां उपमाधिकरणम् ।  
_________________________________________________________________________  
__  
*९,४४०*  