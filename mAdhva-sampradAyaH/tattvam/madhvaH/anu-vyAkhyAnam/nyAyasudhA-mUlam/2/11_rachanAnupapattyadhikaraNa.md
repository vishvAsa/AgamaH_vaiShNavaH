+++
title = "११ रचनानुपपत्त्यधिकरण"

+++
। अथ श्रीमन्न्यायसुधायां रचनानुपपत्त्यधिकरणम् ।  
*७,१*  
सकलजगज्जन्मादिकारणे सकलगुणपरिपूर्णे समस्तावद्यगन्धविधुरे परे ब्रह्मणि विष्णौ समस्तश्रुतिसमन्वयो यः प्रथमाध्याये ऽभिहितः, तस्य   
साङ्खयादिसमयविरोधेनान्यथात्वश(ङ्कायां तन्निराकरणार्थमयं)ङ्कां निवारयितुं द्वितीयपाद आरभ्यते ।  
*७,४*  
नन्वनारम्भणीय एवायं पादः ।  
तथाहि साङ्खयादिमतानि किं स्मृतित्वेनोक्तार्थमन्यथमन्तीति शङ्कयते, किंवा युक्त्युपेततया, अथवा श्रुत्युपेततया, यद्वा प्रत्यक्षोपेततया ।  
नाद्यः, प्रतिस्मृतिपराहतत्वेनाप्तिनिश्चायकाभावेन च तेषामपस्मृतित्वस्य प्रथमपादे समर्थितत्वात् ।  
अत एव न चतुर्थः ।  
न द्वितीयः ।  
उक्तार्थविरुद्धानां सकलयुक्तीनामाभासत्वस्य तत्रैव व्युत्पादितत्वात् ।  
प्रबलयुक्तिविरोधो ऽत्र निरस्यत इति चेन्न ।  
प्राबल्यं हि युक्तीनां श्रुत्यादिप्रमाणमूलत्वेन, तत्संवादित्वेन (वा), बहुत्वेन वा स्यात् ।  
सर्वथापि नाधिकाशङ्कावकाशः ।  
श्रुत्यादिसंवादिनीनां तन्मूलानां बह्वीनां च युक्तीनां तत्रैव निराकृतत्वात् ।  
काश्चिदेव तत्र निरस्ता न समस्ता इति चेन्न ।  
सूत्राणामुपलक्षणार्थत्वात् ।  
अन्यथा युक्त्याभासानामनन्तत्वेन अपर्यवसानं स्यात् ।  
पादभेदश्चैवं सति न स्यात् ।  
न तृतीयः, समस्तश्रुतीनां ब्रह्मणि समन्वयस्योक्तत्वात् ।  
अत्र कश्चिदाह ।  
स्वपक्षसादनपरपक्षप्रतिक्षेपाभ्यामेव निर्णयो भवति ।  
तत्र प्रथमाध्याये स्वपक्षे प्रमाणमुक्तम् ।  
तस्य युक्तिविरोधो द्वितीयस्य आद्यपादेन निरस्तः ।  
एवं स्वपक्षस्थापने जाते परपक्षप्रतिक्षेपाथर्मयं वाद आरभ्यत इति ।  
तदयुक्तम् ।  
परपक्षप्रतिक्षेपो हि तदीयसाधननिरासादन्यो नास्ति ।  
साधनानि च स्मृत्यादीन्येव ।  
निरस्तानि च समस्तानि तानि प्रथमपाद इति किमस्य कृत्यम् ।  
किञ्चैवं सति विरोधपरिहारो ऽध्यायार्थो न स्यादिति ।  
अपर आह ।  
उक्तार्थे स्मृतिन्यायविरोधो नास्तीति स्थापिते ऽप्यस्ति ब्रह्मणि समन्वयाभावशङ्का ।  
कथम् ।  
यद्यप्यनुमानं ब्रह्मणो जगत्कारणत्वमपबाधितुं नालम्, तथापि कारणान्तरं जगतो ऽवगमयितुमलम् ।  
ततश्च वस्तुविकल्पानुपपत्तेरन्यतरपरिग्रहे हेत्वभावात् ब्रह्मैव जगत्कारणमिति न निश्चेतुं शक्यते, प्रत्युत   
सर्वज्ञप्रणेतृकत्वेनानुमानस्योपबृंहितत्वात् प्रधानाद्येव जगत्कारणं न ब्रह्मेति बुद्धिः स्यात् ।  
अतो न केवलं ब्रह्मणो जगत्कारणत्वमपबाधितुमनुमानं नोत्सहते ।  
किन्तु कारणान्तरमप्यवगमयितुं नालमिति प्रदर्शनार्थं द्वितीयः पाद आरभ्यत इति ।  
एतदप्युक्तम् ।  
तथाहि ।  
किमनेनोक्तं स्यात् ।  
यदि, प्राक् स्वाभिमतार्थे युक्तिविरोधपरिहारेण स्वपक्षस्थपाना विहिता, इदानीं परपक्षप्रतिक्षेपो विधीयत इति ।  
तदोक्तमेवोत्तरम् ।  
अथ युक्तिविरोधपरिहार एव पादद्वयार्थः, किन्तु स्वपक्षविरोधियुक्तिनिराकरणं प्रथमे, द्वितीये तु परपक्षसाधकयुक्तिनिराकरणमिति, तन्न ।  
न्यायसाम्येन तासामपि शक्यनिराकरणत्वात् (सार्वज्ञं) सर्वज्ञत्वं च प्रणेतॄणां प्रागेव निरस्तम् ।  
*७,५*  
अतो नायं पाद आरम्भणीय इत्यत आहस्मृतीति ।  
स्मृतियुक्तिश्रुतिगुणयुक्तयो बहुयुक्तयः ।  
एवं चतुर्विधा नैव विरुद्धयन्ते ऽन्वयं प्रति । मनुव्_२,२.१ ।  
इति प्रथमपादेन निर्णीते ऽप्यभियोगतः ।  
दर्शनानां प्रवृत्तत्वान्मन्द आशङ्कते पुनः । मनुव्_२,२.२ ।  
न्यायसुधा-  
श्रुतयो गुरा उपसर्जना(नि) यासां तास्तथोक्ताः ।  
चतुर्विधा विरोधिप्रतीतयः ।  
अन्वयं प्रति न विरुद्धयन्ते इति श्रुतिसमन्वयसिद्धमर्थं नान्यथयितुं शक्नुवन्तीत्यर्थः ।  
अभियोग आग्रहः ।  
दृश्यते प्रमेयमेभिरिति दर्शनानि साङ्खयादिशास्त्राणि ।  
एतदुक्तं भवति ।  
यद्यपि परमतसाधकानामस्मन्मतबाधकानां च स्मृत्यादीनामाभासत्वव्युत्पादनेन स्पपरपक्षसाधनोपालम्भौ कृतावेवेति परमार्थः ।  
तथाप्युक्ते ऽर्थे पुनः पुरुषस्य आशङ्का भवत्येव, किमेतदेवमन्यथा वेति ।  
कस्मात् ।  
अभियोगतो (दर्शनानां) मतानां प्रवृत्तत्वात् तदुपलम्भादिति ।  
*७,१०*  
ननु च श्रुतयस्तावदपौरुषेयतयानाशङ्कितदोषाः बहुल(प्रबल)युक्तिभिश्चानुसंहितार्था निरस्तसमस्तप्रतिपक्षाश्च ।  
तत्कथं तत्समन्वयसिद्धे ऽर्थे ऽभियोगप्रवृत्तदर्शनोपलम्भमात्रेणान्यथात्वशङ्का स्यात् ।  
अतिप्रसङ्गात् ।  
नन्वत एवोक्तं मन्द इति ।  
मैवम् ।  
प्राप्तिमनालोच्य शङ्कमानस्याविचिकित्सितशङ्कस्य शास्त्रे ऽनधिकारादित्यतो ऽभियोगतो दर्शनानां प्रवृत्तत्वादित्युक्तशङ्काकारणं   
विवृणोतिअनादीति ।  
अनादिकालतो वृत्ताः समया हि प्रवाहतः ।  
नचोच्छेदो ऽस्ति कस्यापि समयस्येत् ... । मनुव्_२,२.३ ।  
*७,११*  
न्यायसुधा-  
कपिलकणादादीनां प्रणेतॄणां स्मरणात्कथमनादित्वमित्यत उक्तम्प्रवाहत इति ।  
कपिलादयो हि पूर्वैः प्रणीतान्येव शास्त्राणि कालबलादुत्सन्नानि स्व(तपः)प्रभावादिनावगम्य प्रबन्धान्तररचनया प्रवर्तयन्ति ।  
एवं पूर्वे ऽपि पूर्वतरैरित्येवं प्रवाहतो ऽनादित्वाददोषः ।  
तथैव च स्मरणानीति ।  
इति हेतोराशङ्कित इति पूर्वेण सम्बन्धः ।  
इदमुक्तं भवति ।  
करणदोषबाधकप्रत्ययवशादेव ह्यप्रामाण्यं कल्पनीयम् ।  
अन्यथा अतिप्रसङ्गात् ।  
तत्र यता श्रुतीनामनादित्वात्करणदोषाभावः, तथा समयानामपि ।  
स्वरूपानादित्वं प्रवाहानादित्वमिति तु वैषम्यमात्रम् ।  
पुरुषदोषसञ्चाराभावस्योभयत्रापि साम्यात् ।  
यथा चानुच्छेदेनानुवृत्तेः श्रुतीनां बाधकाभावः, एवं समयानामपि ।  
यदि करणदोषबादकप्रत्ययोपेताः स्युः तदोन्मत्तवाक्यवदिदम्प्रथमाः समुच्छेदवन्तश्च स्युः ।  
नचैवम् ।  
अतः कथमप्रामाण्यमश्नुवते ।  
यथा च श्रुतयो बलवद्युक्त्यनुसंहितार्था एवं समया अपि ।  
नच तासामाभासत्वमुक्तमिति वाच्यम् ।  
सर्वेषां तदनुवर्तिनामस्माभिरनवगतत्वेन तत्परिहारसम्भावनात् ।  
एवमेवाप्रतिपक्षत्वं श्रुतीनामिव समयानां सम्भावितम् ।  
कथमन्यथा सूत्रकृदेकधुरीणाः शौद्धोदनिप्रभृतयो ऽभियोगतस्तान्प्रवर्तयेयुः, कथं च प्रेक्षावन्तो ऽनेके ऽभियोगेनैवोपाददीरन् ।  
तदेवं श्रुतितुल्य(समान)योगक्षेमतां समयानां मन्यमानस्य स्यादेवोक्तार्थे सन्देह इति ।  
*७,१७*  
नन्वेवं सति परस्परविरुद्धानामनेकेषां प्रामाण्यं तावन्न सम्भवति, वस्तुविकल्पापत्तेः ।  
तथाचावश्याश्रयणीये कस्यचिदेव प्रामाण्ये अनादिकालतो ऽनुवृत्तत्वादेः अन्येष्वन्यथासिद्धौ सर्वथा कल्पनीयायाम्’इतरेषां चानुपलब्धेः’   
इत्युक्तदिशा साङ्खयादिसमयानाम् अप्रामाण्यं कल्पयितुं शक्यत एव, तत्कथं श्रुतिसमन्वयसिद्धे ऽर्थे पुनः शङ्केति ।  
उच्यते ।  
यो हि इतरेषां चानुपलब्धेः’ इति सङ्क्षेपेणोदितं न्यायं पर(परि)कल्पितेषु प्रमेयविशेषेषूत्प्रेक्षितुं क्षमते, तं प्रत्येवमेतत् ।  
यस्त्वेवं न क्षमः स यावदयं सङ्क्षेपो न प्रपञ्च्यते तावदन्यपरित्यागेनैकग्रहणस्यानीशानः शङ्केतैव ।  
नचैवं शास्त्रे नाधिक्रियेत ।  
सङ्ग्रहप्रपञ्चोच्छेदप्रसङ्गात् ।  
तदिदमुक्तं मन्द आशङ्कत इति ।  
किमतो यद्येवमित्यत आहअत इति ।  
अतो विभुः । मनुव्_२,२.३द् ।  
भ्रान्तिमूलत्वमेतेषां पृथग् दर्शयति स्फुटम् । मनुव्_२,२.४अब् ।  
न्यायसुधा-  
भ्रान्तिपदं विप्रलम्भस्याप्युपलक्षणम् ।  
पृथक् विस्तरेण ।  
स्फुटम् सुबोधम् ।  
तत्तत्समयोक्तार्थानामप्रामाणिकत्वं प्रमाणविरुद्धत्वं (च) प्राक् सङ्क्षेपेणास्फुटं चोक्तं, अत्र विस्तरेण स्फुटं दर्शयंस्तेषां भ्रान्त्यादिमूलत्वं   
ज्ञापयतीत्यर्थः ।  
एतेन पूर्वपादेनास्य पादस्य प्रपञ्च्यप्रपञ्चकभावलक्षणा सङ्गतिः, प्रपञ्चने प्रयोजनं चोक्तं भवति ।  
तदिदमुक्तमितरेषामित्यादि भाष्येण ।  
*७,१९*  
नन्वेतदशक्यं तैः स्वप्रमेयाणां दृढतर्कागमसाधितत्वात् परकीयतर्कादेनिरस्तत्वादित्यत आहतर्कैरिति ।  
तर्कैर्दृढतमैरेव वाक्यैश्चागमवादिनाम् । मनुव्_२,२.४च्द् ।  
*७,१९फ़्.*  
न्यायसुधा-  
तर्कशब्दः सोपस्क(स्का)रानुमानार्थः ।  
दृढतमैः परकीयतर्कबाधकैः तदबाध्यैः (च) वाक्यैश्च दृढतरै(मै)रिति सम्बद्धयते ।  
पूर्वेण सम्बन्धः (अन्वयः) ।  
वेदादिवाक्यानां प्रामाण्यमनभ्युपगच्छन्तं प्रति कथं तदुपन्यास इत्यत उक्तम्आगमवादिनामिति ।  
आगमस्य वेदादेः प्रामाण्यमभ्युपगच्छतां पुंसां समयानामिति सम्बन्धः ।  
यद्वा स्वागमप्रामाण्यवादिनामित्यर्थः ।  
ततश्च स्वागमप्रामाण्याभ्युपगमन्यायेन वेदादेरपि प्रामाण्यं तैरङ्गीकार्यमिति(रयित्वेतिर् (येति) भावः ।  
अथवाऽगमस्य वेदादेः प्रामाण्यवादिनां शिष्याणां व्यपेक्षयेति शेषः ।  
तथाच बौद्धाधिकरणान्तेन न विरोधः ।  
यद्यप्येतदनुपदमेव प्रदर्शयिष्यते, तथापि श्रोतृमनःसमाधानार्थमुक्तमिति ।  
*७,२१*  
ननु चानाद्यनन्तकाले ऽनुच्छेदेन प्रवर्तमानानां समयानां न भ्रान्त्यादिमूलत्वमुचितम् ।  
नहि तथाविधस्योन्मत्तवाक्यादेरनाद्यन्तकाले ऽनुवृत्तिरस्ति ।  
तदयं प्रयोगः ।  
साङ्खयादिसमयाः प्रमाणभूता, न भ्रान्त्यादि(न्ति)मूला वा, सर्वदानुवर्तमानत्वात्, महाजनपरिगृहीतत्वात्(वा), वेदवदिति ।  
तथाच वक्ष्यमाणस्य तर्कादेर्बाधितविषयत्वमिति ।  
मैवम् ।  
किमत्र सर्वेषामपि समयानां प्रामाण्यादिकं साध्यमुतैकस्य ।  
नाद्यः ।  
परस्परविरुद्धानां प्रामाण्यादिसाधने वस्तुविकल्पापत्त्या बाधितविषयत्वात् ।  
परस्परप्रतिक्षेपरूपत्वेन सत्प्रतिपक्षत्वाच्च ।  
न द्वितीयः ।  
पक्षीकृतादन्यस्य प्रामाण्याद्यभ्युपगमे प्रगुक्तदोषानुषङ्गात् ।  
अनभ्युपगमे तत्रैव व्यभिचारात् ।  
वेदप्रामाण्याद्यभ्युपगमे प्रतिज्ञातार्थानुपपत्तिः ।  
अनभ्युपगमे च दृष्टान्तदोषः ।  
भवेदेवम् ।  
भ्रान्त्यादिमूलत्वे समाने सत्युन्मत्तवाक्ये ऽविद्यमानां अनाद्यनन्तकालानुवृत्तिरेतेषामेव तर्हि किन्निमित्तेति सुहृद्भावेन पृच्छन्तं   
प्रत्याहदौर्लभ्यादिति ।  
*७,२२*  
दौर्लभ्याच्छुद्धबुद्धीनां बाहुल्यादल्पवेदिनाम् ।  
तामसत्वाच्च लोकस्य मिथ्याज्ञानप्रसक्तितः । मनुव्_२,२.५अद् ।  
न्यायसुधा-  
समयप्रवर्तकानां पुंसां दुराग्रहगृहीतत्वाद्वर्तन्ते समयाः सदा ।  
नैक्यमुन्मत्तवाक्ये विद्यते ।  
नन्वाग्रहे ऽपि किं कारणमित्यत उक्तम्विद्वेषादिति ।  
विद्वेषात् परमे तत्त्वे तत्त्ववेदिषु चानिशम् । मनुव्_२,२.५एफ़् ।  
न्यायसुधा-  
तर्हि द्वेषोत्पत्त्यनन्तरं प्रवर्तताम् ।  
कथं सदा इत्यत उक्तम्अनिशमिति ।  
ननु पुरुषार्थकामाः कथं (वि)द्वेषनिमित्तादाग्रहादन्यायं प्रवर्तयन्तीत्यत उक्तम्अनादीति ।  
अनादिवासनायोगादसुराणां बहुत्वतः ।  
दुराग्रहगृहीतत्वाद् वर्तन्ते समयाः सदा । मनुव्_२,२.६ ।  
न्यायसुधा-  
वासनावशात्तेभ्यस्तदेव रोचयत इति भावः ।  
नन्वनादिवासनापि बलवत्प्रयत्नेन कुतो न निवर्तत इत्यत उक्तम्असुराणामिति ।  
विपरीतप्रयत्नादिप्रेरकाणां बुद्धयाद्यभिमानिनामिति शेषः ।  
*७,२४*  
ननु साधूनां विदुषां निवारणात्कुतो न निवर्तन्त इत्यत उक्तम्दौर्लभ्यादिति ।  
अल्पवेदिनां भ्रमाधिष्ठानस्वरूपमात्रविदां समयप्रवर्तकानाम् ।  
तर्हि राजादिर्लोको निवारयिष्यति इत्यत उक्तम्तामसत्वादिति ।  
तत एव कुपण्डितनिमित्तमिथ्याज्ञानप्रसक्तिश्च ।  
न चैतानि कारणानि स्वरूपतो ऽप्यनादौ वेदे सम्भवन्तीति ।  
यद्यप्येतत्पादान्ते वक्तव्यम्, तथाप्यत्र प्रसङ्गा(दा)गतं बुद्धिसमाधानायोक्तमिति ।  
*७,२५*  
यद्येवं तर्ह्येतेषां सुदृढनिरूढानां समयानां सर्वथोत्सादनस्याशक्यत्वाद्वयर्थेयं निराकृतिरित्यत आहतथापीति ।  
तथापि शुद्धबुद्धीनामीशानुग्रहयोगिनाम् ।  
युयुक्तयस्तमो हन्युरागमानुगताः सदा । मनुव्_२,२.७ ।  
इति विद्यापतिः सम्यक् समयानां निराकृतिम् ।  
चकार ... । मनुव्_२,२.८अच् ।  
न्यायसुधा-  
यद्यपि कुसुमया न सर्वथा समुच्छेद्याः तथापि ।  
तमः अज्ञानम् ।  
सुयुक्तित्वस्य विवरणं सदाऽगमानुगता इति ।  
प्रमाणगृहीतव्याप्त्यादियुक्ताः तत्संवादयुक्ताश्च ।  
इति इत्येवमर्थम् ।  
एतदुक्तं भवति ।  
न साङ्खयादिसमयसमुच्छेदार्थो ऽयं प्रयत्नः, येनोक्तदोषः स्यात् ।  
किन्नाम केषाञ्चित्पुंसां तैस्तैः समयैराहिता(न)ज्ञानसंशयविपर्ययान् आगमसहिताभिर्युक्तिभिः तत्त्वज्ञानमुत्पाद्य अपनेतुमिति ।  
*७,२५फ़्.*  
नन्वेतदप्ययुक्तम् ।  
अतिनिरूढनिबिडवासनानुबद्धमनाद्यज्ञानम् इदानीमेवोत्पन्नेन तत्त्वज्ञानेनापनीयत इति ।  
किन्तु तत्त्वज्ञानं परिभूय स्ववासनावशात्पुनरुद्भवति ।  
प्रवर्तयति च स्वोचितं कार्यमित्यत उक्तम्शुद्धबुद्धीनामिति ।  
यथार्थज्ञानस्वभावानां मोक्षयोग्यानाम् ।  
अयं भावः ।  
वक्ष्यते हि केचन चेतना मोक्षयोग्याः केचन नेति ।  
तत्र नायोग्यानामज्ञानमपनेतुमयरम्भः, किन्तु योग्यानामेव ।  
तेच विशुद्धविज्ञानस्वभावाः ।  
तथाच प्रमाणैरिदानीमेवोत्पन्नमपीदं मनोवृत्तित्वं तत्त्वज्ञानमन्तरङ्गभूतेन  
विशुद्धस्वरूपज्ञानेनोपोद्बलितं सत् बहिरङ्गमनाद्यपि सवासनमज्ञानं समूलघातं हन्ति ।  
स्वभावस्य सर्वतो ऽपि बलवत्त्वात् ।  
नचैवं प्रमाणवैयर्थ्यम् ।  
स्वभावस्य बाह्यप्रयत्नसचिवस्यैव कार्यकारित्वात् ।  
यथोक्तम्’विना यत्नं न हठो नापि कर्म’ इति ।  
किञ्च सर्वतो ऽपि बलीयानीश्वरानुग्रह इति तावत्सुप्रसिद्धम् ।  
अस्ति चासौ मोक्षयोग्येषु (जीवेषु) अनादित इति वक्ष्यते ।  
तथाच तत्सचिवमिदं वृत्तिज्ञानमज्ञानमतिनिरूढनिबिडवासनानुबद्धमनाद्यपि समूलकाषं कषत्येव ।  
अतो न व्यर्थेयं समयानां निराक्रियेति भावेनोक्तम्ईशानुग्रहयोगिनामिति ।  
नचैवं तत एवाविद्यानिवृत्तिर्भविष्यति किं तत्त्वज्ञानेनेति वाच्यम् ।  
ईश्वरानुग्रहस्य पुरुषप्रयत्नानुसारेणैव फलजननस्वाभाव्यात् ।  
तथाचोक्तम्’फलप्रदो वासुदेवः अखिलस्य’ इति ।  
अखिलस्य योग्यताकमर्प्रयत्नसाकल्यस्य न पुनरेकैकस्येत्यर्थः ।  
*७,३०*  
यद्येवं साधूनां कुसुमयाहितमज्ञानमपनेतुं भगवान्समयानां निराकृतिं चकार, तदेयं ब्रह्मादिभिरनादर्तव्या स्यात् ।  
तेषु कुसुमयैरज्ञानस्यानाहितत्वेन प्रयोजनाभावात् ।  
तथाच’एवंविधानि सूत्राणि कृत्वा’ इत्यागमविरोध इत्यत आहनिजेति ।  
... निजभक्तानां बुद्धिशाणत्वसिद्धये । मनुव्_२,२.८च्द् ।  
न्यायसुधा-  
कुसुमयैरनाहिताज्ञानानां ब्रह्मादीनां बुद्धिं युक्तीनां शाणत्वसिद्धये युक्तिशाणेन ज्ञानासेः अतिनैशित्यसिद्धयर्थमिति यावत् ।  
पूर्वेणैव सम्बन्धः ।  
कुसुमया(हिता)ज्ञाननिरसनप्रयोजनाभावे ऽपि ज्ञानवैशद्यप्रयोजनस्य विद्यमानत्वात्तैरिदमादरणीयमिति भावः ।  
। ओं रचनानुपपत्तेश्च नानुमानम् ओं ।  
तदेवं समर्थितः पादारम्भः ।  
तत्राद्याधिकरणे निरीश्वरसाङ्खयानां निराक्रियते ।  
नच तत्स्वरूपाज्ञाने दूषणं सुबोधं भवति इत्यतः तन्मतस्थितिं तावद्दर्शयतिचेतनेति ।  
रचनानुपपत्तेश् च नानुमानं । ब्ब्स्_२,२.१ ।  
चेतनाचेतनं तत्त्वद्वयमेव निरीश्वराः ।  
आहुस् ... । मनुव्_२,२.९अच् ।  
*७,३२*  
न्यायसुधा-  
चेतनमचेतनं चेति द्वन्द्वैकवद्भावः ।  
आहुः सङ्खया इति शेषः ।  
ननु च विधान्तरासम्भवात्प्रामाणिकैस्तत्त्वद्वयमेव वक्तव्यम्, तत्किं तेषां वैषम्यमुच्यत इत्यत उक्तम्निरीश्वर इति ।  
ईश्वरमनभ्युपगम्य जीवजडात्मकं तत्त्वद्वयमेवाहुरित्यर्थः ।  
*७,३२फ़्.*  
ननु साङ्खया मन्यन्ते ।  
सङ्क्षेपतस्तत्त्वस्य चतस्रो विधाः ।  
कश्चिदर्थः प्रकृतिरेव ।  
कश्चिदर्थो विकृतिरेव ।  
कश्चित्प्रकृतिविकृतिः ।  
कश्चितनुभयः ।  
तत्र सत्त्वरजस्तमसां साम्यावस्था प्रधानं प्रकृतिरेव ।  
सा हि विश्वस्य कार्यस्य मूलम् ।  
न त्वस्या मूलान्तरमस्ति ।  
महदहङ्कारतन्मात्राः सप्त प्रकृतिविकृतयः ।  
प्रकृतयो विकृतयश्चेति ।  
तथाहि ।  
महत्तत्त्वमहङ्कारस्य प्रकृतिः विकृतिश्च मूलप्रकृतेः ।  
एवमहङ्कारतत्त्वं तन्मात्राणामिन्द्रियाणां च प्रकृतिः विकृतिश्च महतः ।  
एवं पञ्च तन्मात्राणि (तत्त्वानि) भूतानामाकाशादीनां प्रकृतयो, विकृतयश्च अहङ्कारस्येति ।  
पञ्च भूतान्येकादशेन्द्रियाणीति षोडशको गणो विकृतिरेव ।  
यद्यपि पृथिव्यादीनामपि गोघटवृक्षादयो विकाराः, एवं तद्विकारभेदाः पयोबीजादयः, तेषां दध्यङ्कुरादयः ।  
तथापि गवादयो बीजादयो वा न पृथिव्यादिभ्यस्तत्त्वान्तरम् ।  
स्थूलतेन्द्रियग्राह्यतासाम्यात् ।  
तत्त्वोपादानत्वं च प्रकृतित्वमिह विवक्षितमिति ।  
पुरुषस्त्वनुभयो न प्रकृतिर्नापि विकृतिः ।  
तदेवं विस्तरतः पञ्चविंशति तत्त्वानि ।  
यथोक्तम् ।  
‘मूलप्रकृतिविकृतिर्महदाद्याः प्रकृतिविकृतयः सप्त ।  
षोडशकस्तु विकारो न पृकृतिर्न विकृतिः पुरुषः’ इति ।  
तत्कथमुच्यते तत्त्वद्वयमेवाहुरिति, आहतदिति ।  
... तत् पञ्चपञ्चत्वविभागस्थमचेतनम् ।  
चेतनं ... । मनुव्_२,२.९च्ए ।  
न्यायसुधा-  
पञ्च च ते पञ्चतश्च (पञ्चपञ्चतः) तेषां भावः पञ्चपञ्चत्वम् ।  
स चासौ विभागश्च ।  
तेनोपलक्षितं तिष्ठतीति पञ्चपञ्चत्वविभागस्थम् ।  
तत् चेतनमचेतनं च तत्त्वद्वयमेव, सङ्क्षेपतः चतुर्विधम्, विस्तरतः पञ्चविंशतिप्रभेदमाहुरित्यतो न विरोधः ।  
ननु चेतनमचेतनं चासङ्खयातं प्रत्यक्षादिप्रमाणैरुपलभमानाः कथमेवमाहुरित्यत आहतदिति ।  
... तदसङ्खयातं ... । मनुव्_२,२.९ए ।  
न्यायसुधा-  
तदित्युभयपरामर्शः ।  
उपाधिक्रोडीकारेण पञ्चविंशतिप्रभेदं वदन्तो ऽप्यवान्तरभेदेन तत्त्वद्वयमसङ्खयातमाहुरित्यर्थः ।  
*७,३७*  
चेतनानामचेतनानां च प्रत्येकमसङ्खयातत्वसाम्ये ऽपि नोभयोर्भिन्नत्वेन साम्यम् ।  
किं तर्हीत्यत आहभिन्नमिति ।  
... भिन्नमन्यद् लयं भवेत् । मनुव्_२,२.९फ़् ।  
*७,३८*  
न्यायसुधा-  
चेतनमिति शेषः ।  
चेतनं परस्परतो भिन्नमाहुः ।  
यथोक्तम् ।  
‘जननमरणकारणानां प्रतिनियमादयुगपत्प्रवृत्तेश्च ।  
पुरुषबहुत्वं सिद्धं त्रैगुण्यविपर्ययाच्च’ इति ।  
अन्यत् चेतनात्, अचेतनं भिदोज्खितमाहुः ।  
*७,३९*  
नन्वीश्वरानभ्युपगमे कस्यापि प्रवृत्त्यनुपपत्तेः, सर्गाद्यसम्भवादीश्वराख्यं तृतीयं तत्त्वमङ्गीकरणीयम् ।  
तत्कथं नाङ्गीकुर्वन्तीत्यत आहअचेतनस्येति ।  
*७,४०*  
अचेतनस्य कर्तृत्वं स्वातन्त्र्येण निगद्यते । मनुव्_२,२.१०अब् ।  
न्यायसुधा-  
निगद्यते साङ्खयैरिति शेषः ।  
तथाहि ।  
चेतनः सङ्घातपरार्थत्वादिहेसिद्धः ।  
अचेतनं च व्यक्तं प्रत्यक्षादिसिद्धम् अव्यक्तं च कारणकार्यविभागादिहेतुसिद्धम् ।  
नचैवमनन्यथासिद्धमीश्वरे प्रमाणमस्ति ।  
अचेतनस्यैव प्रधानस्य कर्तृत्वेन सर्गाद्युपपत्तेरदृष्टेश्वरकल्पनानुपपत्तेरिति मन्यन्त इति ।  
नन्वचेतनं चेतनानधिष्ठितं क्वपि न प्रवृत्तिमदुपलब्धम् ।  
ततः प्रधानस्याधिष्ठात्रेश्वरेण भाव्यमित्यत उक्तम्स्वातन्त्र्येणेति ।  
चेतनाधिष्ठानेन विनेत्यर्थः ।  
त(य)थोक्तम् ।  
‘वत्सविवृद्धिनिमित्तं क्षीरस्य यथा प्रवृत्तिरज्ञस्य ।  
पुरुषस्य विमोक्षनिमित्तं यथा प्रवृत्तिः प्रधानस्य’ इति ।  
*७,४४*  
अन्यद्भिदोज्खितमित्युक्तम् ।  
तदसत् ।  
अचेतनानामपि चेतनवत्परस्परतो भेदस्य प्रत्यक्षादिसिद्धत्वादित्यत आहपरस्परेति ।  
परस्परविभेदश्च कार्याणामालयं भवेत् । मनुव्_२,२.१०च्द् ।  
न्यायसुधा-  
आलयं प्रलयपर्यन्तम् ।  
कार्याणां परस्परविभेदश्च भवेदिति निगद्यते तैः ।  
*७,४५*  
एतदुक्तं भवति ।  
कार्यं तावत्कारणव्यापारात्प्रागपि सत् ।  
असदकरणात् ।  
असच्चेत् कारणव्यापारात्पूर्वं नास्य सत्त्वं कर्तुं शक्यम् ।  
नहि नीलं शिल्पिसहस्रेणापि पीतं शक्यं कर्तुम् ।  
किञ्च कार्येण सम्बद्धं कारणं कार्यस्य जनकम्, असम्बद्धं वा ।  
आद्ये त्वसता सम्बन्धानुपपत्तेः सत्त्वमङ्गीकार्यम् ।  
न द्वितीयः ।  
असम्बद्धत्वाविशेषेण सर्वस्मात्सर्वसम्भवापत्तेः ।  
असम्बद्धत्वे ऽपि कारणं तदेवं करोति यत्र शक्तमतो नातिप्रसङ्ग इति चेत् ।  
सा शक्तिः शक्यविषया वा स्यात्सवर्त्र वा ।  
सर्वत्र चेत्सैवाव्यवस्था ।  
आद्ये त्वसति शक्ये कथं तद्विषया स्यादिति सदेव कार्यम् ।  
नच कारणादन्यत्कार्यं सदुपलभ्यत इति कार्यकारणयोरभेदो ऽङ्गीकरणीयः ।  
किञ्च न पटस्तन्तुभ्यो भिद्यते तन्तुधर्मत्वात्, यद्यतो भिद्यते तत्तस्य धर्मो न भवति, यथा गौरश्वस्य ।  
उपादानोपादेयभावाच्च ।  
ययोरर्थान्तरत्वं न तयोरुपादानोपादेयभावो, यथा घटपटयोः ।  
संयोगाप्राप्त्यभावाच्च ।  
अर्थान्तरत्वे हि संयोगो दृष्टो यथा कुण्डबदरयोः ।  
अप्राप्तिर्वा यथा हिमवद्विन्ध्ययोः ।  
नचेह संयोगाप्राप्ती ।  
तस्मान्नार्थान्तत्वम् ।  
गुरुत्वान्तरकार्यस्यावनतिभेदस्याग्रहणाच्च ।  
एवञ्च कार्याणां परस्परं भेदे ऽपि स्वस्वकारणैरभेदात्क्रमेण महाप्रलये मूलकारणभावं गतानामभेद एव,   
इत्येनेनाभिप्रायेणान्यद्भिदोज्खितमित्युक्तमिति ।  
तच्चोक्तम्’असदकरणादुपादानग्रहणात्सर्वसम्भवाभावात् ।  
शक्तस्य शक्यकरणात्कारणाभावाच्च सत्कार्यम्’ इति ।  
*७,४८*  
तेष्वपि मतभेदमाहभोक्तृतामिति ।  
भोक्तृणां चेतनस्याहुः केचित् तामपि नापरे । मनुव्_२,२.११अब् ।  
न्यायसुधा-  
सर्वे ऽपि साङ्खयाः पुरुषस्य कर्तृत्वं नानुमन्यन्ते ।  
क्रियावेशो हि कर्तृत्वम् ।  
न चात्मनः परिस्पन्दलक्षणा क्रियोपपद्यते ।  
सर्वगतत्वात् ।  
नापि प्रयत्नलक्षणा ।  
तस्याः अन्तःकरणवृत्तित्वात् ।  
नच विक्रियालक्षणा ।  
निर्विकारत्वात् ।  
यथोक्तम् ।  
‘तस्माच्च विपर्यासात्सिद्धं साक्षित्वमस्य पुरुषस्य ।  
कैवल्यं माध्यस्थ्यं द्रष्टृत्वमकर्तृभावश्च’ इति ।  
तत्र केचिच्चेतनस्य भोक्तृतामाहुः ।  
यथा भोक्तृभावादिति ।  
अपरे तामपि नाहुः ।  
यथा’तस्मान्न बध्यते न मुच्यते नापि संसरति कश्चित् ।  
बध्यते संसरति मुच्यते च नानाश्रया प्रकृतिः’ इति ।  
*७,५१*  
ननु कर्तृताभावे भोक्तृत्वमपि कथम् ।  
तस्यापि क्रियावेशात्मकत्वादित्यत आहस्वरूपेति ।  
स्वरूपचैतन्यबलात् स्वप्रकाशाच्च भोगिताम् । मनुव्_२,२.११च्द् ।  
न्यायसुधा-  
सुखदुःखाद्यनुभवितृत्वं हि भोक्तृत्वमाहुरित्यत उक्तम्स्वप्रकाशादिति ।  
सुखाद्यनुभवितृत्वस्य स्वप्रतीतिसिद्धत्वादित्यर्थः ।  
यथाऽह ।  
भोक्तृत्वयोग्यता च पुरुषस्य चैतन्यमिति ।  
नचैवं कर्तृत्वमप्यङ्गीकर्तुमुचितम् ।  
उपपत्तिबाधितत्वेन कर्तृत्वप्रतीतेरध्यासरूपत्वात् ।  
*७,५२*  
नन्वेवं तर्हि प्रतीतिसिद्धं भोक्तृत्वमपरे कथं नाभ्युपयन्तीत्यत आहप्रकृतेश्चेति ।  
प्रकृतेश्च स्वरूपस्य विवेकाग्रहमेव तु ।  
अभोगवादिनो भोगमाहुर् ... । मनुव्_२,२.१२अच् ।  
न्यायसुधा-  
भोगं भोगव्यवहारकारणम् ।  
अयं तेषामाशयः ।  
भोक्तृत्वं हि न पुरुषस्य स्वभावः ।  
अपवर्गाभावप्रसङ्गात् ।  
आगन्तुकं तु नोपपद्यते ।  
अपरिणामित्वात् ।  
अतः कर्तृत्वमिव भोक्तृत्वमप्यात्मनो न शक्यमङ्गीकर्तुम् ।  
नच प्रतीतिविरोधः ।  
प्रतीतेरभावात् ।  
व्यवहार एव हि केवलं भोक्ताऽत्मेति ।  
स च कर्तृत्वव्यवहारवत्प्रकृतिपुरुषविवेकाग्रहमात्रनिबन्धन इति ।  
*७,५३*  
स्यादेतत् ।  
येषां पुरुषो भोक्ता तेषां मोक्षाभावः स्यात् ।  
प्रकृतिसंयोगनिमित्तो हि पुरुषस्य भोगस्तैरङ्गीक्रियते ।  
‘पुरुषस्य दर्शनार्थं कैवल्यार्थं तथा प्रधानस्य ।  
पङ्ग्वन्धवदुभयोरपि संयोगस्तत्कृतः सर्गः’ इति वचनात् ।  
नच प्रकृतिपुरुषसंयोगः कदाप्यपैति येन पुरुषस्य मोक्षः स्यादित्यत आहभेदग्रहादिति ।  
... भेदग्रहात् तयोः । मनुव्_२,२.१२द् ।  
भोगिनां मुक्तिरुद्दिष्टा ... । मनुव्_२,२.१३अ ।  
न्यायसुधा-  
तयोः प्रकृतिपुरुषयोः भोगिनां पुरुषस्य भोगमभ्युपगच्छतां मते ।  
अयमभिसन्धिस्तेषाम् ।  
प्रकृतिसंयोगो हि पुरुषस्य न केवलं भोगार्थः ।  
किन्नामापवर्गार्थश्च ।  
तत्र विवेकाग्रहसचिवो भोगाय भवति ।  
विवेकग्रहे चापवर्गाय ।  
करोतु नाम पौनःपुन्येन शब्दाद्युपभोगं प्रकृतिः ।  
अनया विवेकख्यातिरकृतेति ।  
कृतविवेकख्यातिस्तु न शब्दाद्युपभोजयति ।  
अविवेकख्यातिनिबन्धनो हि तदुपभोगो, निबन्धनाभावे न भवितुमर्हति ।  
तच्चोक्तम्’दृष्टा मयेत्युपेक्षक एको, दृष्टाहमित्युपरमत्यन्ता ।  
सति संयोगो ऽपि तयोः प्रयोजनं नास्ति सर्गस्य इति ।  
तथा’रङ्गस्य दर्शयित्वा निवर्तते नर्तकी यथा नृत्तात् ।  
पुरुषस्य तथाऽत्मानं प्रकाश्य विनिवर्तते प्रकृतिः’ इति ।  
नच निवृत्तापि पुनः प्रवत्स्यर्तीति शङ्कनीयम् ।  
प्रयोजनाभावात् ।  
उक्तं च’प्रकृतेः सुकुमारतरं न किञ्चिदस्तीति मे मतिर्भवति ।  
तस्यापि स्वेनैव निवृत्तेः ।  
*७,५६*  
ननु च येषां मते पुरुषस्य भोग एव नास्ति तेषां कथं मोक्षः ।  
बन्धाभावात् ।  
तथाच योगानुशासनवैयर्थ्यमित्यत आहस एवेति ।  
... स एवाभोगवादिनाम् । मनुव्_२,२.१३ब् ।  
न्यायसुधा-  
स भेदग्रह एव मुक्तिरुद्धिष्या ।  
भेदाग्रहनिबन्धनो भ्रम एव हि बन्धः ।  
स च भेदग्रहे सति निवर्तते सैव मुक्तिः ।  
न त्वपरास्तीत्यतः स एवेत्युक्तम् ।  
न पुनर्भेदग्रह एव मुक्तिः ।  
तस्यापि निवर्तनीयत्वात् ।  
नापि विवेकख्यातिमित्युक्तत्वादिति ।  
*७,५७*  
एवमुपन्यस्तं मतमधुना निरसनीयम् ।  
तत्र सूत्रकृता क्रमविवक्षित्वा’रचनानुपपत्तेश्च नानुमानम्’ इति प्रथमं परपक्षोपालम्भं विधायानन्तरं’प्रवृत्तेश्च’ इति स्वपक्षसाधनं विहितम् ।  
भाष्यकारस्तु साधकप्रमाणस्य तत्त्वप्रतिपत्त्यन्तरङ्गत्वेन तदुपन्यासस्य प्राथम्यं परपक्षनिरासाय तस्थैयर्हेतोर्बहिरङ्गत्वेन   
तदुपन्यास्यानन्तर्यमिति क्रममपि ग्राहयिष्यन् व्यत्ययेन व्याचक्षाणः प्रवृत्तेश्चेति सूत्रस्य पातनिकार्थमाहईशस्येति ।  
ईशस्यासङ्ग्रहादेव न युक्तौ तावुभावपि । मनुव्_२,२.१३च्द् ।  
न्यायसुधा-  
असङ्ग्रहात् अनभ्युपगमात् ।  
एवेत्यस्य दोषस्योल्बणत्वं सूचयति ।  
तावुभापि पुरुषस्य भोक्तृत्वाभोक्तृत्वपक्षौ ।  
*७,५८*  
नन्वप्रामाणिकस्येश्वरस्यानभ्युपगमे कथमयुक्तत्वमित्यतः प्रवृत्तेश्चेति सूत्रार्थतयेश्वरे प्रमाणमाहचेतनेति ।  
चेतनेच्छानुसारेण यदा दृष्टः पटोद्भवः ।  
एतादृशत्वमन्यस्य वस्तुत्वात् केन वार्यते । मनुव्_२,२.१४ ।  
*७,५९*  
न्यायसुधा-  
यदा यस्मात् ।  
तस्मादिति लभ्यते ।  
एतादृशत्वं पटवच्चेतनेच्छानुसारेणोद्भूतत्वम् ।  
अन्यस्य महदादेः, वस्तुत्वात् कार्यत्वादनुमीयमानमिति शेषः ।  
केन इत्याक्षेपे ।  
अयमत्र प्रयोगः ।  
महदादिकं चेतनेच्छाधीनोत्पत्तिकं कार्यत्वात्पटवदिति ।  
यद्वा महदाद्युद्भवः चेतनेच्छाधीन उद्भवत्वात्पटोद्भववदिति प्रयोक्तव्यम् ।  
प्रयोगद्वयसूचनाय पटोद्भव दृष्टान्तमुक्त्वा वस्तुत्वादिति हेतुमाह ।  
एवमुक्तावुपलक्षणत्वं हि उभयत्र ज्ञायेत ।  
उपलक्षणं चैतत् ।  
महदाद्युपादानं चेतनमधिष्ठितं उपादानत्वात्तन्तुवदित्याद्यपि द्रष्टव्यम् ।  
नचान्यश्चेतनस्तथा भवितुमर्हतीति सर्वातिशयी पुरुष ईश्वर एव सिद्धयतीति ।  
व्यास(२१)  
*७,६१*  
स्यादेतत् ।  
महदादिकं न तावत्प्रत्यक्षसिद्धम् ।  
अव्यक्तत्वात् ।  
अतः साङ्खयाचार्यवचनात् तत्प्रयुक्तानुमानाद्वा तदवगमो ऽभ्युपगन्तव्यः ।  
तैश्चानेवंविधमेव तदुक्तमनुमितं चेति बाधः ।  
अन्यथाऽश्रयासिद्धिरिति ।  
मैवम् ।  
वेदतस्तदवगमात् ।  
उक्तं हीदम्’अजामेकाम्’ इत्यादिश्रुतिः प्रधानमपि प्रतिपादयतीति ।  
ननु पुरुषश्चेतनो नान्तःकरणम् ।  
इच्छा चान्तःकरणधर्मो न चेतनस्याविकारस्य ।  
अतः अप्रसिद्धविशेषणता बाधो वा ।  
पटादेरप्येवम्भावाभावाद्दृष्टान्तस्य साध्यवैकल्यं चेति चेन्न ।  
आत्मन एवेच्छावत्त्वस्य वक्ष्यमाणत्वात् ।  
*७,६३*  
तथाप्युद्भवो नामोत्पत्तिरभिव्यक्तिर्वा ।  
नाद्यः ।  
प्रथमप्रयोगे ऽप्रसिद्धविशेषणत्वात् ।  
दृष्टान्तस्य साध्यविकलत्वाच्च ।  
द्वितीये चाश्रयासिद्धेः ।  
मया सत्कार्यवादस्य अभ्युपगतत्वात् ।  
द्वितीये ऽप्येत एव दोषाः ।  
त्वया व्यक्त्यनभ्युपगमादिति चेन्न ।  
असत्कार्यवादस्य साधितत्वात् ।  
सत्कार्यवादे प्रमाणाभावाच्च ।  
असदकरणादित्यादिभिश्च किं कार्यस्य प्राक्करणव्यापारात्सत्त्वमात्रं साध्यम् उतात्यन्तसत्त्वम् ।  
आद्ये सिद्धसाधनम् ।  
सदसत्त्वाभ्युपगमात् ।  
द्वितीये त्वसदकरणादितिवत्सदकरणादित्यपि समानम् ।  
नहि सन्नात्मा केनचित्क्रियते ।  
*७,६६*  
नन्वसतः कथं कर्मत्वम् ।  
सतः कथं कार्यत्वमित्यपि समानम् ।  
अनेन घटो जायत इत्यपि प्रत्युक्तम् ।  
तर्हि घटं करोतीत्यादेः को ऽर्थः ।  
मृत्तिकां घटीकरोतीति ।  
मृत्तिका घटीभवतीति ।  
असदुत्पत्तौ खरविषाणमपि कुतो नोत्पद्यत इति चेत् ।  
तदात्मकस्योपादानस्याभावादिति ब्रूमः ।  
अन्यथा सत उत्पत्तावात्मापि कुतो नोत्पद्यत इति समानम् ।  
*७,६९*  
य(द)द्यपि कार्येण कारणं सम्बद्धं तदुपजनयति उतासम्बद्धमेवेति पृष्टम् ।  
तत्र कारणशब्देनोपादानं वा विवक्षितं निमित्तं वा ।  
आद्ये जनयतीत्येव नेष्यते ।  
किन्तु निमित्तकारणानि तत् कार्यतां नयन्ति ।  
द्वितीये तु कार्याकारेणासम्बद्धं कारणाकारेण सम्बद्धमित्युत्तरम् ।  
अत एव नातिप्रसङ्गः ।  
शक्तिश्च कारणानां सदसद्विषया ।  
अन्यथा निर्विषयत्वापातात् ।  
नहि सत् कर्तुं शक्यं भवति ।  
*७,७०*  
यच्च तन्तुपटयोरभेदानुमानं तत्राभेदमात्रसाधने सिद्धसाध(नम्)नत्वम् ।  
भेदाभेदाङ्गीकारात् ।  
अत्यन्ताभेदसाधने तन्तुधर्मत्वं तावदसिद्धम् ।  
नहि स्वयमेव स्वस्य धर्मो भवति ।  
नहि उपचारो ऽनुमानप्रवृत्तेरङ्गम् ।  
अतिप्रसङ्गात् ।  
कथं च तन्तुधर्मत्वं पटस्य ।  
तन्तुविशेषणत्वमिति चेन्न ।  
पुरुषादिविशेषणे दण्डादौ व्यभिचारात् ।  
तदाश्रितत्वमिति चेन्न ।  
अभेदेनासिद्धिप्रसङ्गात् ।  
कुण्डबदरादौ व्यभिचाराच्च ।  
तदात्मकत्वमिति चेन्न ।  
साध्यविशिष्टत्वापत्तेः ।  
अभेदेन भेदाभावः साध्यत इति चेन्न ।  
भेदाभावातिरिक्तस्याभेदस्य अनभ्युपगमात् ।  
अभ्युपगमो ऽपि बाधात् ।  
एवमुपादानोपादेयभावो ऽप्यसिद्ध एव ।  
नहि स्वयमेवोपादनमुपादेयं चेति युक्तम् ।  
करणत्वकर्मत्वयोर्भेदनियतत्वात् ।  
संयोगाप्राप्त्यभावश्चात्यन्तभेदाभावादुपपत्स्यते ।  
गुरुत्वान्तरकार्यादर्शनं चाभेदाङ्गीकारेण भविष्यति ।  
*७,७३*  
एतेन कार्यत्वमभूत्वाभावित्वं चेदसिद्धमस्माकम् ।  
अभिव्यक्तिधर्मकत्वं चेद्युष्माकमिति च निरस्तम् ।  
तदिदमुक्तङ्केन वार्यत इति ।  
तदेवं पटाद्युत्पत्तौ चेतनस्य कुविन्दादेः प्रवृत्तेरुपलम्भात्तद्दृष्टान्तेन महदाद्युत्पत्तेरपि चेतनेच्छाधीनत्वमित्येवं स्वपक्षं प्रसाध्य   
परपक्षनिरासार्थं रचनानुपपत्तेश्च नानुमानमिति सूत्रं व्याख्यातुं पीठमारचयतिनचेति ।  
नच काचित् प्रमोक्तार्थे ... । मनुव्_२,२.१५अ ।  
*७,७४*  
न्यायसुधा-  
न केवलमस्मन्मते प्रमाणसद्भावः ।  
किन्तु साङ्खयोक्तार्थे प्रधानस्य स्वातन्त्र्येण जगत्कारणत्वे किमपि प्रमाणं नास्ति ।  
तथाहि ।  
किमत्र प्रत्यक्षं प्रमाणं स्यादुत आगमो ऽथवानुमानं वा ।  
नाद्यः ।  
तद्धयस्मदादीनां वा योगिनां वा ।  
न प्रथमः ।  
अस्यार्थस्यातीन्द्रियत्वात् ।  
न द्वितीयः ।  
असिद्धेः ।  
नहि एवं योगिनः पश्यन्तीत्यस्माकं प्रमाणमस्ति ।  
नाप्यागमः ।  
स ह्यपौरुषेयः पौरुषेयो वा स्यात् ।  
नाद्य इत्याहश्रुतिरेवेति ।  
*७,७५*  
... श्रुतिरेव प्रमा हि नः । मनुव्_२,२.१५ब् ।  
न्यायसुधा-  
श्रुतिर्नो ऽस्माकमेव मते प्रमा हि ।  
सर्वाऽपि हि श्रुतिरीश्वरमेव स्वातन्त्र्येण सकलजगत्कारणं सर्वज्ञं सर्वशक्तिं प्रतिपादयति ।  
प्रधानं च तदायत्तसत्ताप्रतीतिप्रवृत्तिमत्तदधिष्ठितं जगदुपादानमात्रमिति ।  
तथाहि ।  
‘यः सर्वज्ञः सर्ववित्’ ।  
‘यो योनिमधितिष्ठत्येकः’ इत्यादि ।  
तथाच श्रुतिः परस्य प्रतिपक्षभूतैव ।  
पौरुषेयो ऽपि किं स्मृतीतिहासपुराणलक्षणः ।  
उत साङ्खयाचार्यप्रणीतः ।  
नाद्यः ।  
तस्याप्यस्मन्मतानुसारित्वात् ।  
‘प्रकृतिं पुरुषं चैव प्रविश्य पुरुषोत्तमः ।  
क्षोभयामास भगवान्सृष्टयर्थं जगतो विभुः’ इत्यादिवचनात् ।  
न द्वितीयः ।  
तत्प्राण्यस्यासम्मतेः ।  
आप्तोक्तत्वेन तत्प्रामाण्यसिद्धिरिति चेत्तत्राहआप्तत्वमिति ।  
आप्तत्वमुक्तमार्गेण वक्तुर्नैवोपपद्यते । मनुव्_२,२.१५च्द् ।  
*७,७६*  
न्यायसुधा-  
उक्तमार्गेण श्रुतिरेव प्रमा हि न इत्युक्तरीत्या श्रुतिविरुद्धभाषित्वादित्यर्थः ।  
वक्तुः साङ्खयप्रणेतुः ।  
यद्वा इतरेषां चानुपलब्धेरित्युक्तमार्गेण ।  
साङ्खयशास्त्रे ऽपि ह्याख्यायिकासु योग्यानुपलब्धिबाधिता बहवो ऽर्थाः प्रतिपाद्यन्ते ।  
अथवा’अविप्रलम्भस्तज्ज्ञानम्’ इत्याद्युक्तमार्गेणाप्तत्वनिश्चायकप्रमाणाभावादित्यर्थः ।  
‘कपिलो वासुदेवाख्यस्तन्त्रं साङ्खयं जगाद ह ।  
ब्रह्मादिभ्यश्च देवेभ्यो भृग्वादिभ्यस्तथैव च ।  
तथैवासुरये सर्ववेदार्थपरिबृंहितम् ।  
सर्ववेदविरुद्धं च कपिलो ऽन्यो जगाद ह ।  
साङ्खयमासुरये ऽन्यस्मै कुतर्कपरिबृंहितम्’ इति पुराणोक्तमार्गेणेति वा ।  
‘ऋषिं प्रसूतं कपिलम्’ इत्यादिश्रुत्युदाहरणमप्यनेनैव निरस्तम् ।  
एतेनैव’आगमाद्योगिप्रत्यक्षावगमे’ इत्यपाकृतम् ।  
*७,७७*  
न केवलमुक्तमार्गेणाप्तत्वानुपपत्तिः ।  
किन्नामानुपपन्नभाषित्वादपीत्याहअप्रामाण्येति ।  
अप्रामाण्यस्वतस्त्वस्य स्वीकारादपि ... । मनुव्_२,२.१६अब् ।  
*७,७८*  
न्यायसुधा-  
अपिशब्देन प्रामाण्यस्वतस्त्वमपि समुच्चिनोति ।  
ज्ञानानां प्रामाण्यमप्रामाण्यं ज्ञानकारणमात्राधीनोत्पत्तिकमिति स्वीकरोति साङ्खयः ।  
तच्चानुपपन्नमित्यतो ऽप्यसौ नाप्तः ।  
कथं प्रामाण्याप्रामाण्ययोः स्वतस्त्वमनुपपन्नमित्यत आहमायिवदिति ।  
... मायिवत् ।  
स्वोक्ताखिलनिषेधी स्यान् ... । मनुव्_२,२.१६ब्च् ।  
न्यायसुधा-  
प्रामाण्याप्रामाण्ययोर्ज्ञानकारणमात्रजन्यत्वे साङ्खयस्य वचनेनोत्पन्नं ज्ञानं प्रमाणमप्रमाणं चेत्युभयात्मकं वा स्यात् ।  
परस्परविराधेनोभयविकलं वा ज्ञानमात्रमुत्प(द्येत)द्यते ।  
निःस्वभावस्य ज्ञानस्यानुपपत्त्या नोत्प(द्यते)द्येत वा ।  
आद्ये सदसद्विलक्षणं विश्वं मन्यमानो मायावादी यथा स्वोक्तनिषेधी सद्विलक्षणमित्युक्त्या प्राप्तस्यासत्त्वस्य, स्वयमेव असद्विलक्षणमिति   
निषेधात् ।  
असद्विलक्षणमित्युक्त्या च प्राप्तस्य सत्त्वस्य स्वयमेव सद्विलक्षणमिति निषेधात् ।  
तथा साङ्खयो ऽपि स्वोक्ताखिलनिषेधी स्यात् ।  
तद्वाक्यजनितज्ञानस्य याथार्थ्ये हि प्रकृतिर्जगत्कारणमित्यादिको ऽर्थो यो लब्धः, स एवार्थस्तस्यायाथार्थ्ये निषिद्धः स्यात् ।  
अयाथाथ्यर्स्य विषयविपर्यासानतिरेकात् ।  
उभयस्वतस्त्वे वस्तुनो विरुद्धाकारद्वयालिङ्गितत्वं प्रसज्येतेति भावः ।  
मायाशब्दस्य व्रीह्यादित्वान्मायीति साधु ।  
*७,८०*  
नन्वेवमपि याथार्थ्येन प्रकृतिर्जगत्कारणमित्यादिको ऽर्थस्तावत्सिद्धयतीत्यत आहनचेति ।  
... न च किञ्चित् प्रसिद्धयति । मनुव्_२,२.१६द् ।  
न्यायसुधा-  
नहि परस्परविरोधे किमपि सिद्धयतीति भावः ।  
तर्हि प्रामाण्यस्य का गतिरिति चेत् ।  
अप्रामाण्ये ऽपि दीयतां दृष्टिः ।  
द्वितीये दोषमाहनचेति ।  
ज्ञानं हि यथावस्थितमयथावस्थितं वार्ऽथं विषयीकुर्यात् ।  
तृतीयप्रकारानिरूपणात् ।  
तथाच प्रामाण्याप्रामाण्यविकलं ज्ञानम् अयःशलाकावदविषयमेव स्यात् ।  
एवञ्च न साङ्खयवचनात्किञ्चित्प्रसिद्धयतीति ।  
तृतीये तु जगदान्ध्यमेव स्यादित्याहनचेति ।  
स्यादेतत् यदा ज्ञानकारणं गुणोपेतं तदा तदीयायामप्रामाण्यजननशक्तौ गुणेन प्रतिबद्धायां प्रमाणज्ञानमेवोत्पद्यते ।  
यदा तु दोषोपेतं तदा दोषेण प्रामाण्यजननशक्तौ प्रतिबद्धायां अप्रमाणज्ञानमेवोत्पद्यते ।  
नहि किमपि करणं युगपदुभयोपेतमुभयविकलं वा सम्भवति ।  
येनोक्तदोषः स्यादिति ।  
उच्यते ।  
किमर्थमित्थं कल्प्यते ।  
ज्ञानस्योभयाकारत्वप्रसक्तेरिति चेत् ।  
तत्प्रसक्तिरपि कुतो नाभ्युपगन्तव्या ।  
विरोधभयादिति चेत् ।  
करणे ऽप्युभयशक्तिविरोधात्कुतो न बिभेषि ।  
*७,८१*  
यदपि विरुद्धकार्यद्वयजनकं करणं तत्सहकारिसाहित्याहितशक्तिकमेव ।  
प्रकृते च तथाभ्युपगमे द्वयोरपि परतस्त्वापत्तिः ।  
किञ्च वचने कौ गुणदोषौ ।  
आप्तानाप्तत्वप्रणीतत्वे इति चेत् ।  
तर्ह्युभयाभावाद्वेदवाक्येनोभयात्मकमनुभयात्मकं वा ज्ञानमुत्पद्येत ।  
नोत्पद्येत वा ।  
अनाप्तप्रणीतत्वं गुण इति चेत् ।  
तर्ह्याप्ताप्रणीतत्वं दोषो ऽपि किन्न स्यादिति स एव प्रसङ्गः ।  
*७,८२*  
एतेन साङ्खयाचार्यवचनं स्वत एव प्रमाणं किमाप्तिनिश्चयेनेत्यपि निरस्तम् ।  
अप्रामाण्यस्यापि स्वतस्त्वेनोक्तसकलदोषापत्तेः ।  
अथ महाजनपरिग्रहात्तत्प्रामाण्यनिश्चय इति चेन्न ।  
पूज्यार्थत्वे ऽसिद्धेः ।  
बह्वर्थत्वे सव्यभिचारत्वात्सन्दिग्धासिद्धेश्चेति ।  
*७,८३*  
मा भूत्प्रकृतिकारणत्वे प्रपञ्चस्य प्रत्यक्षं प्रमाणम् ।  
मा च भूदागमः ।  
अनुमानं तु भविष्यति ।  
यथोक्तम् ।  
‘भेदानां परिमाणात्समन्वयाच्छक्तितः प्रवृत्तेश्च ।  
कारणकार्याविभागादविभागाद्वैश्वरूपस्य’ इति ।  
*७,८३फ़्.*  
अयमर्थः ।  
कारणकार्यविभागादविभागाद्वैश्वरूप्यस्य मूलकारणमस्त्यव्यक्तम् ।  
यथा कूर्मशरीरे सन्त्येवाङ्गानि ततो विभज्यन्ते ।  
तस्मिन्नेवाव्यक्तीभवन्ति ।  
एवं कारणान्मृत्पिण्डाद्धेमपिण्डाद्वा कार्याणि घटमुकुटादीनि विभज्यन्ते ।  
सन्त्येव च पृथिव्यादीनि कारणात्तन्मात्रात् ।  
सन्त्येव च तन्मात्राण्यहङ्कारात् ।  
सन्नेव चाहङ्कारो महतः ।  
सदेव च महत्परमाव्यक्तादिति ।  
सो ऽयं कारणात्परमाव्यक्तात्पारम्पर्येण विश्वस्य कार्यस्य विभागः प्रतिसर्गे ।  
मृत्पिण्डं हेमपिण्डं वा घटमुकुटादयो विशन्तो ऽव्यक्तीभवन्तीति तत्कारणरूपमेवानभिव्यक्तघटमुकुटादिकार्यमपेक्ष्याव्यक्तं भवति ।  
एवं पृथिव्यादयस्तन्मात्राणि विशन्तः स्वापेक्षया तन्मात्रमव्यक्तयन्ति ।  
एवं तन्मात्राण्यहङ्कारं विशन्त्यहङ्कारमव्यक्तयन्ति ।  
एवमहङ्कारो महान्तमाविशन्महान्तमव्यक्तयति ।  
महान्प्रकृतिं स्वकारणं विशति ।  
प्रकृतेस्तु न क्वचिन्निवेश इति सा सर्वकार्याणामव्यक्तमेव ।  
सो ऽयमविभागः प्रकृतौ वैश्वरूप्यस्य नानारूपस्य कार्यस्य ।  
तस्मात्कारणे कार्यस्य सत एव विभागाविभागाभ्यामव्यक्तं कारणमस्तीति ।  
*७,८४*  
इतश्च, शक्तितः प्रवृत्तेः ।  
कारणशक्तितो हि कार्यं प्रवर्तते ।  
अशक्तात्कारणात्कार्यस्यानुत्पत्तेः ।  
शक्तिश्च कारणगता न कार्यस्याव्यक्तत्वादन्या ।  
अस्तु तर्हि महत एव परमाव्यक्तत्वमित्यत उक्तं भेदानां परिमाणादिति ।  
महदादीनामव्यापकत्वादव्यक्तकारणकत्वं घटादिवदित्यर्थः ।  
इतश्च, समन्वयात् ।  
सुखदुःखभोगसमन्वितानि हि कार्याणि ।  
यानि च यदूपमनुगतानि तानि तत्स्वभावाव्यक्तकानि ।  
यथा मृद्धेमरूपमनुगता घटमुकुटादयो मृद्धेमपिण्डाव्यक्तकाः ।  
तस्मादस्ति सुखदुःखमहोहात्मकानां सत्त्वरजस्तमसां साम्यावस्थाव्यक्तं भेदानामिति ।  
*७,८९*  
यद्यप्येतान्यनुमानान्यव्यक्तस्वरूपं साधयन्ति ।  
तथापि महदादिकारणतयैव तदेतैः सिद्धयतीति ।  
अत्र वक्तव्यम् ।  
किमेतैरनुमानैर्जगदुपादानतामात्रेणाव्यक्तं सिद्धयति, उत स्वातन्त्र्येणा(पीति)पि ।  
आद्ये सिद्धसाधनम् ।  
अस्माभिरपि विश्वोपादानस्य प्रधानस्याभ्युपगतत्वात् ।  
‘शरीररूपकः’ इति ह्युक्तम् ।  
द्वितीयं निराकर्तुं सूत्रम् ।  
रचनानुपपत्तेश्च नानुमानमिति ।  
तद्वयाचष्टेइदमिति ।  
इदं नाचेतनवशं वस्तुत्वात् प्रतिपन्नवत् ।  
इत्येव प्रतिषिद्धस्य केन मूलानुमा भवेत् । मनुव्_२,२.१७ ।  
न्यायसुधा-  
महादादिकार्यमित्यर्थः ।  
अचेतनवशं स्वतन्त्राचेतनाधीनोत्पत्तिकम् ।  
प्रतिपन्नवत् ।  
प्रधानवत् ।  
आस्तां तावद्दूषणान्तरम् इति प्रत्यनुमानेनैव प्रतिषिद्धस्य प्रधानस्वातन्त्र्यस्य मूलानुमा साधिकानुमा केन सामर्थ्येन भवेत् प्रमाणमिति शेषः ।  
मूलानुमेति वाऽवर्तनीयम् ।  
किम् आक्षेपे ।  
अकार्यत्वमत्रोपाधिरिति चेन्न ।  
पटादौ साध्याव्याप्तेः ।  
पटादेः कुविन्दाद्यधिष्ठिततन्त्वादिकायर्त्वस्यान्वयव्यतिरेकाभ्यामुपलम्भात् ।  
*७,९१*  
एवं प्रधानस्य रचनायाः स्वतन्त्रप्रवृत्तेरनुमानविरोधेनानुपपत्तेर्नानुमानं तत्र प्रमाणमिति सूत्राक्षरयोजनां मनसि निधाय सूत्रतात्पर्यमुक्तम् ।  
इदानीं तामेव विवृण्वन्प्रतिपक्षान्तरमाहस्वतन्त्रेति ।  
स्वतन्त्रवृत्ती रचना सा चैवाचेतने कुतः । मनुव्_२,२.१८अब् ।  
न्यायसुधा-  
चशब्दो ऽनुमानान्तरसमुच्चये ।  
कुत एवेत्यन्वयः ।  
अयमत्र प्रयोगः ।  
प्रधानं स्वतन्त्रप्रवृत्तिरहितम् अचेतनत्वात् ।  
तन्त्वादिवदिति ।  
*७,९२*  
नन्वचेतनत्वे ऽपि प्रधानस्य स्वातन्त्र्येण प्रवृत्तिरस्तु को विरोधः ।  
तथाच विपक्षे बाधकाभावादप्रयोजको ऽयं हेतुरित्यत आहअचेतनत्वमिति ।  
अचेतनत्वं स्वातन्त्र्यमिति चात्मप्रमाहतम् । मनुव्_२,२.१८च्द् ।  
न्यायसुधा-  
तावदेव ह्यनेनाशङ्कनीयं यस्मिन्नाशङ्कयमाने स्ववचनस्वक्रियास्वन्यायप्रमाणान्तरविरोधो न प्रादुष्यात् ।  
नहि कश्चिदेवं शङ्कते ।  
मूको ऽपि वक्ता किन्न स्यात् ।  
शब्दो ऽप्रतिपादकः किन्न भवेत् ।  
अनुमानत्वात् अनुमानमात्रमप्रमाणं कुतो न स्यात् ।  
अग्निरनुष्णः कुतो न भवेदिति ।  
न ह्येषा शङ्कापिशाची कदाचिच्छान्तिमुपागच्छति ।  
तस्मादेवामाशङ्कमानो न लौकिको नापि परीक्षक इत्युन्मत्तवदुपेक्षणीयः ।  
प्रकृते चाचेतनत्वं स्वातन्त्र्यं चात्मप्रमाहतम् ।  
स्वव्याहतं प्रमाणविरुद्धं च ।  
तस्मादचेतनत्वे ऽपि स्वतन्त्रप्रवृत्तिरस्तु प्रधानस्येति शङ्कैव नोत्पत्तुमर्हतीति किमत्र बाधकोपन्यासेनेति ।  
*७,९३*  
नन्वचेतनस्य स्वातन्त्र्यशङ्कायां कथं स्वव्याहतिः ।  
नहि स्वातन्त्र्यं नाम चैतन्यम् ।  
नाप्यचेतनत्वं नामास्वातन्त्र्यम् ।  
कथञ्च प्रमाणविरोधः, इत्यत स्वव्याघातं तावदुपपादयितुं स्वातन्त्र्यं व्याख्यातिस्वेच्छेति ।  
स्वेच्छानुसारितामेव स्वातन्त्र्यं हि विदो विदुः । मनुव्_२,२.१९अब् ।  
न्यायसुधा-  
प्रवृत्ताविति शेषः ।  
विदो विदुरित्यनेन सकलविद्वत्सम्मतमेतदित्याह ।  
अत एव हि स्वातन्त्र्याभावाद्वृक्षस्तिष्ठतीत्यादिकर्तृत्वव्यवहारो गौण इति सर्वे प्रतिपन्नाः ।  
*७,९७*  
तथापि कथं स्वव्याहतिः ।  
नह्यचेतनत्वं नामेच्छाविरहः ।  
किन्नाम चैतन्यविरह इत्यत आहकुत इति ।  
कुत इच्छाचेतनस्य ... । मनुव्_२,२.१९च् ।  
न्यायसुधा-  
अचेतनस्येच्छा कुतः कारणाज्जायते ।  
न कुतश्चित् ।  
ज्ञानमेव हीच्छाया जनकमित्यर्थः ।  
तथापि किमित्यत आहसेच्छं चेदिति ।  
*७,९८*  
... सेच्छं चेत् किमचेतनम् । मनुव्_२,२.१९च्द् ।  
न्यायसुधा-  
सेच्छं चेदङ्गीकृतं तदा तदचेतनं किं चेतनमेवेत्यर्थः ।  
एतदुक्तं भवति ।  
अचेतनमपि प्रधानं स्वातन्त्र्येण प्रवृत्तिमदस्त्विति वदताचेतनमिच्छावदस्त्वित्युक्तं स्यात् ।  
स्वेच्छानुसारित्वस्य स्वातन्त्र्यशब्दार्थतया सर्वसम्मतत्वात् ।  
अचेतनस्येच्छावत्त्वमङ्गीकुर्वाणेन चेतनत्वमप्यङ्गीकर्तव्यं स्यात् ।  
अन्वयव्यतिरेकाभ्यामिच्छायाः स्वसमानाश्रयचैतन्यकार्यत्वावधारणात् ।  
कार्याङ्गीकारे कारणानङ्गीकारस्यानुचितत्वात् ।  
अचेतनं चेतनमिति च स्फुटा व्याहतिरिति ।  
एतेनैतदपि निरस्तम् ।  
अचेतनत्वं स्वातन्त्र्यं च यदि परस्परव्याहतं तर्ह्यचेतनत्वेन स्वतन्त्रप्रवृत्तिराहित्यसाधने साध्याविशिष्टतादोषः स्यादिति ।  
नह्यस्माभिरचेतनत्वस्वातन्त्र्ययोः वन्ध्या अपत्यवतीतिवत्साक्षाद्विरोधो ऽभिहितः ।  
किन्तु स्वातन्त्र्यबलेन चैतन्यं परेणाङ्गी(कार्य)कारयित्वा अनेनैव स्वातन्त्र्याङ्गीकारे ऽचेतनत्वानुपपत्तिरिति बाधकं चोक्तं भवति ।  
*७,१०३*  
एवमचेतनस्य स्वातन्त्र्याङ्गीकारे स्वव्याहतिमुपपाद्य प्रमाणविरोधमप्युपपादयतिइच्छामीति ।  
इच्छाम्यहमिति ह्येव निजानुभवरोधतः ।  
अचेतनेच्छापगता ... । मनुव्_२,२.२० ।  
न्यायसुधा-  
हिशब्देनास्यानुमानस्य विश्वजनप्रसिद्धत्वं सूचयति ।  
एवशब्दस्यापगतैवैत्यन्वयः ।  
निजानुभवः साक्ष्यनुभवः ।  
अहमिच्छामीति तावदिच्छा आत्मसम्बन्धिनी साक्षिणानुभूयते ।  
नच सा द्विकर्तृका सम्भवति ।  
क्वाप्येकस्य व्यापारस्य द्विकर्तृकत्वानुपलम्भात् ।  
ततश्चाचेतनस्येच्छाङ्गीकृता(वैतद)चे(त्त)दनुभवविरोधादचेतनस्येच्छापगता नास्तीति यावत् ।  
इच्छाभावे च स्वेच्छानुसारित्वलक्षणं स्वातन्त्र्यं दूरोत्सारितमिति भावः ।  
*७,१०४*  
ननु नवमस्त्यनुभवः किन्त्वहमिच्छा(मीच्छा)मीति व्यवहारमात्रम् ।  
तस्यापि निमित्तं भेदाग्रहः ।  
आत्मा हि नित्यो निर्विकारश्चैतन्यमात्रवपुर्न तस्येच्छादिकर्तृत्वमागन्तुकं सम्भवति ।  
किन्त्वन्तःकरणस्यैव प्रसवधर्मत्वात् ।  
तयोश्चात्मान्तःकरणयोर्भेदाग्रहादितरेतरधर्मव्यवहारः प्रवर्तते ।  
भेदाग्रहे च निमित्तं सन्निधानम् ।  
यथोक्तम् ।  
‘तस्मात्तत्संयोगादचेतनं चेतनावदिव लिङ्गम् ।  
गुणकर्तृत्वे च तथा कर्तेव भवत्युदासीनः’ इति ।  
अतो ऽनुभवबलाच्चेतनस्यैवेच्छावत्त्वं नाचेतनस्येत्ययुक्तमित्यत आहयदीति ।  
... यदि भेदाग्रहो ऽत्र च । मनुव्_२,२.२०द् ।  
कथं न स घटस्य स्यान् ... । मनुव्_२,२.२१अ ।  
न्यायसुधा-  
यदि एवमनुभव एव नास्ति किन्तु व्यवहारमात्रम्, अत्र च व्यवहारे भेदाग्रह एव निमित्तमुच्यते, तदा स भेदाग्रहो घटस्य किं (कथं) न स्यात् ।  
व्यवहारहेतुरिति शेषः ।  
इदमुक्तं भवति ।  
स्वप्रकाशानुभवापलापदोषस्तावत् ।  
व्यवहारे च निमित्तं नास्ति ।  
नच भेदाग्रहः ।  
विशिष्टव्यवहारस्य तादृशज्ञानकार्यतानियमात् ।  
अन्यथा घटपटावपीतरेतरभेदं न गृह्णीत इतीतरेतरधर्मसंसर्गव्यवहारः स्यादिति ।  
*७,१०७*  
ननु गृह्यमाणयोर्भेदग्रहो व्यवहारहेतुर्न तु भेदाग्रहमात्रम् ।  
नच घटपटौ स्वरूपं गृह्णीतस्तत्कथमतिप्रसङ्ग इति चेत् ।  
किमयं विशिष्टो भेदाग्रहो ऽन्तःकरणस्य, उतात्मनः ।  
नाद्यः ।  
तस्याचेतनत्वेन स्वरूपग्रहानुपपत्तेः ।  
उपपत्तौ वा स कथं विशिष्टो भेदाग्रहो घटस्य न स्यात् ।  
तथाच व्यवहारो ऽपि स्यात् ।  
नन्वन्तःकरणे ऽस्ति चैतन्यारोपो न घटे, अतो नातिप्रसङ्ग इति चेत् ।  
किं तस्य निमित्तम् ।  
सन्निधानमिति चेत् ।  
तर्हि सर्वगतात्मसन्निधानं घटे ऽप्यस्तीति कथं स न घटस्य स्यात् ।  
ननु न संयोगमात्रं निमित्तम् ।  
किन्तूपकार्योपकारकभावे सति ।  
स चास्त्यात्मान्तःकरणयोः ।  
पुरुषस्य दर्शनार्थमित्युक्तत्वात् इति चेत् ।  
तर्हि घटो ऽपि पुरुषस्योपकारक इति कथं स न घटस्य स्यात् ।  
द्वितीये व्यवहारो ऽपि किमात्मन उतान्तःकरणस्य ।  
नाद्यः ।  
तस्य निर्विकारस्य व्यवहारक्रियानुपपत्तेः ।  
उपपत्तौ वा किमिच्छयापराद्धम् ।  
द्वितीये ऽन्यगतेन भेदाग्रहेणान्य(त्र)स्य व्यवहारश्चेत्कथं स न घटस्य स्यात् ।  
*७,१०९*  
किञ्च यदि भेदाग्रहादन्तःकरणधर्म एवेच्छाऽत्मनि व्यवह्रियत इत्यङ्गीक्रियते तदा घटस्याप्यात्मना भेदाग्रहात्पृथुबुध्नोदराकारो ऽहमिति   
व्यवहारः कथं न स्यादिति गूढाभिसन्धेरुत्तरम् ।  
यद्वात्र चात्मान्तःकरणयोश्च स्फुटं प्रतिभासमानभेदयोरपीति हृदयम् ।  
यदि भेदाग्रहः स्यात्तदा कथं स भेदाग्रहो घटस्यात्मनश्च न स्यादिति योजना ।  
अथवैवं वदन्प्रष्टव्यः ।  
भेदाग्रहः किं भेदग्रहस्य विरोधी न वेति ।  
नेति पक्षे कथं स घटस्यात्मना पटादिना वा न स्यादित्युत्तरम् ।  
*७,११०*  
ननु भेदग्रहो भेदाग्रहविरोधी ।  
स चास्ति घट इति कुतस्तत्र भेदाग्रहस्तत्प्रयुक्तो व्यवहारो वेति गूढाभिसन्धिमजानतो द्वितीयपक्षमाशङ्कयाहमन इति ।  
... मनो म इति भेदतः ।  
मनसो ऽपि गृहीतत्वाद् ... । मनुव्_२,२.२१ब्च् ।  
*७,११०फ़्.*  
न्यायसुधा-  
भेदत इति तृतीयार्थो तसिः ।  
यदि भेदग्रहो भेदाग्रहविरोधीति भेदेन गृह्यमाणे घटे न भेदाग्रह इत्युच्यते, तदा मे मन इति मनसो ऽपि भेदेन गृहीतत्वान्नात्मना भेदाग्रहः स्यात् ।  
तथाच भेदाग्रहनिमित्तो ऽहमिच्छामीति व्यवहार इत्यसत् ।  
किन्त्वनुभवनिमित्त एव ।  
अत एव नान्तःकरणधर्मस्यात्मन्यारोप इत्यपि युक्तम् ।  
भेदग्रहसद्भावेन आरोपहेतोर्भेदाग्रहस्यायोगात् ।  
नह्यविदितभेदं सम्बन्धितया गृह्यते ।  
आत्मन्यपि प्रसङ्गात् ।  
केन पुनः प्रमाणेन मनो गृह्यते ।  
साक्षिणेति वदामः ।  
तथाहि ।  
नतावच्चक्षुरादिना तदवगमः ।  
अरूपिद्रव्यत्वात् ।  
चक्षुराद्यव्यापारे ऽप्युपलब्धेः ।  
नचानुमानेन ।  
लिङ्गाभावात् ।  
नन्वस्ति युगपज्ज्ञानानुत्पत्तिर्मनसो लिङ्गम् ।  
तथाहि ।  
बाह्येन्द्रियेषु स्वैः स्वैर्विषयैर्युगपत्सन्निकृष्टेष्वात्मनाधिष्ठितेष्वपि न युगपज्ज्ञानानि जायन्ते ।  
तेन ज्ञायते ऽस्त्येतेभ्यो ऽन्यत्सहकारि ।  
यत्संयोगक्रमवशाज्ज्ञानक्रमः प्रक्रमत इति ।  
*७,११५फ़्.*  
अत्र कश्चिदाह ।  
आत्मन एवैवंविधसामर्थ्यकल्पनोपपत्तावन्यथासिद्धमनुमानम् ।  
मनसः प्रतीन्द्रियसंयोगव्यवहारे क्रमवति कारणान्तरशून्ये ऽनैकान्तिकं च ।  
फलस्य च वृक्षशत्पततः क्रमवर्तिन्याकाशसंयोगे कुठारादिव्यापारे च ।  
इन्द्रियाणां प्रतिविषयसंयोगव्यापारे चेति ।  
तदयुक्तम् ।  
दृष्टानुसारिणी हि कल्पना ।  
कर्ता ह्यनेककरणाधिष्ठानेन युगपन्नानाकार्याणि कुर्वाणो दृष्टः ।  
तथाहि ।  
युगपन्माणवको गच्छति पठति पन्थानमीक्षते वहति च कमण्डलुम् ।  
तस्मान्नैव कर्तृधर्मो युक्तः कल्पयितुम् ।  
किन्तु दृष्टत्वाद् द्रव्यान्तरमेवाव्यापकम् ।  
अनैकान्त्यं तु नास्त्येव ।  
तत्रापि क्रियाक्रमादेर्निमित्तस्य विद्यमानत्वादिति ।  
*७,११८फ़्.*  
अत्रोच्यते ।  
अस्ति तावदविवेकिनामपि मनःप्रतीतिः ।  
मम मनो ऽन्यत्र गतमित्यादिव्यवहारात् ।  
नच ते युगपज्ज्ञानानुत्पत्तिं जानन्ति ।  
प्रत्युत युगपदेव ज्ञानोत्पत्तिं मन्यन्ते ।  
अन्यथा व्यासङ्गे क्रमदर्शनेनान्यत्रापि क्रमानुमानं परस्य व्यर्थं स्यात् ।  
तस्माल्लिङ्गदर्शनात्प्रागेव भवदिदं मनोज्ञानं न तन्निमित्तकमिति ।  
अस्तु तर्हि बुद्धयादीनामसमवायिकारणस्य संयोगस्याश्रयतया मनःसिद्धिः ।  
मैवम् ।  
प्रत्यक्षज्ञाने तावदिन्द्रियात्मसंयोगस्यैवासमवायिकारणत्वस्योपपत्तेः ।  
अनुमित्यादौ लिङ्गज्ञानादेः ।  
स्मृतौ भावनायाः, सुखादाविष्यार्थोपलब्धादेरिति ।  
नित्यविशेषगुणानां संयोगासमवायिकारणत्वनियमान्नैवमिति चेन्न ।  
विभाग(ज)शब्दजशब्दे व्यभिचारात् ।  
अश्रावणत्त्वेन हेतुविशेषणान्नेति चेत् ।  
यथा तर्हि विभागादिशब्दे कारणान्तरदर्शनात्तन्निरासार्थं व्याप्तिग्रहणवेलायां प्रयत्यते तथा सुखादिनिरासाय प्रयतनीयम् ।  
असमवायिकारणान्तरदर्शनस्य तुल्यत्वात् ।  
निमित्तं तदिति चेन्न ।  
असमवायिकारणलक्षणस्यातिव्याप्तिप्राप्तेरिति ।  
नच सुखाद्युपलब्धिकरणत्वेन मनस्सिद्धिः ।  
साक्षिसिद्धतयान्यथासिद्धेः ।  
*७,१२३*  
एवमनुमानान्तरमपि निरसनीयम् ।  
नचागमो मनसि प्रमाणम् ।  
जातिबधिराणामपि तत्प्रत्ययात् ।  
तस्मात्सिद्धं साक्षिग्राह्यत्वं मनसः ।  
तस्य च तेनैवात्मनो भिन्नतया ग्रहणाद्भेदाग्रहासम्भवेनेच्छाम्यहमीति न भेदाग्रहनिबन्धनो व्यवहार इति ।  
*७,१२५*  
ननु च ‘कामःसङ्कल्पो विचिकित्सा श्रद्धाश्रद्धा धृतिरधृतिर्भीर्हीरित्येतत्सर्वं मन एव’ इति श्रुतौ कामस्यान्तःकरणरूपत्वं तावत्प्रतीयते ।  
नच श्रौतेनार्थेनान्यथा भवितुं युक्तम् ।  
अतो बलवद्बाधकोपनिपातादिच्छाम्यहमिति भेदाग्रहनिमित्तं व्यवहारमात्रमेतङ्गीकरणीयम् ।  
न त्वात्मन इच्छासम्बन्धानुभवः ।  
नच मे मन इति भेदग्रहात्तदग्रहासम्भवः ।  
मे चैतन्यमितिवद्वयवहारमात्रत्वात् ।  
नचोक्तानुपपत्तिः ।  
सत्त्वरजस्तमसामादिकार्यं हि बुद्धिरित्युच्यते ।  
सा चांशत्रयवती ।  
पुरुषोपरागो विषयोपरागो व्यापारावेशश्चेत्यंशाः ।  
भवति ह्यहमिदं करोमीति ।  
तत्राहमिति चेतनोपरागो दर्पणस्यैव मुखोपरागो भेदाग्रहादतात्त्विकः ।  
इदमिति विषयोपराग इन्द्रियप्रनाडिकया परिणतिभेदो दर्परस्येव मलसम्बन्धः पारमार्थिकः, तथोभयायत्तो व्यापारावेशः ।  
एषैव दिगहमिच्छामीत्यत्रापीत्यत आहउभयेति ।  
... उभयात्मकता यतः । मनुव्_२,२.२१द् ।  
कामस्य तु मनः कामः ... । मनुव्_२,२.२२अ ।  
न्यायसुधा-  
तुशब्दो ऽवधारणे ।  
तत इत्युपस्कर्तव्यम् ।  
यतः कारणात्कामस्योभयात्मकतास्ति ।  
आत्मधर्मता मनोधर्मता च ।  
तत एव मनः काम इति श्रुतिरुपपद्यते ।  
इदमुक्तं भवति ।  
भवेदिदं भेदाग्रहकल्पनम् ।  
यद्यात्मनः कामवत्त्वं पारमार्थिकं न स्यात् ।  
नचैतदस्ति ।  
बाधकाभावात् ।  
द्विविधो हि कामो ऽस्ति ।  
एक आत्मधर्मो ऽपरो ऽन्तःकरणधर्मः ।  
तत्रान्तःकरणधर्मं काममभिप्रेत्य श्रुतिः प्रवृत्ता, नात्मनः कामवत्त्वं बाधते ।  
नहि देवदत्तो गोमानिति वाक्यं यज्ञदत्तस्य गोसम्बन्धं बाधितुं शक्नोतीति ।  
*७,१३३*  
स्यादेतदेवम् ।  
यदि कामद्वैविध्यं प्रमितं स्यात्, एतदेव कुत इति चेत् ।  
श्रुत्यनुभवबलात्तावत् ।  
प्रकारसहस्रानुसरणे ऽप्यघटनायां खल्वनुभवापलापसाहसमभ्युपेयम् ।  
प्रमाणान्तरं चाहप्रियेति ।  
... प्रियाप्रियविभेदतः ।  
द्वैविध्यं दृश्यते चास्य ... । मनुव्_२,२.२२ब्च् ।  
*७,१३३फ़्.*  
न्यायसुधा-  
प्रियमित्यात्यन्तिकेष्यमुच्यते ऽप्रियमिति च तात्कालिकेष्यम् ।  
विषयेण विषयिण उपलक्षणम् ।  
अस्य कामस्य ।  
अयमर्थः ।  
अस्ति तावदास्तिककामुकस्य पुरुषस्य स्रक्चन्दवनितादौ इदं मे स्यादित्येकतः कामः ।  
अन्यतस्त्यजेयमिति ।  
नचैक एवायम् ।  
विरुद्धरूपत्वात् ।  
नच द्वावपि मनोधर्मौ, यौगपद्यात् ।  
युगपत्सजातीयधर्मजननायोगात् ।  
नच यौगपद्यं नास्ति ।  
अनुभवसिद्धत्वात् ।  
बाधकाभावाच्च ।  
तत्र यो ऽप्रियविषयः सः अन्तःकरणधर्मः यस्तु प्रियविषयः स आत्मधर्म इति ।  
*७,१३४*  
यद्वा प्रियाप्रियशब्दाभ्यां मुक्तिसंसारावुच्येते ।  
तत्सम्बन्धिविभेदेन कामद्वैविध्यं दृश्यत इति ।  
अस्ति तावत्संसारे प्रचुरो ऽयमन्तःकरणवृत्तिरूपः कामः ।  
अस्ति चासौ मुक्तौ ।  
‘स यदि पितृलोककामो भवति’ इत्यादिश्रुतेः ।  
नचैक एवायम् ।  
मुक्तावन्तःकरणविलयात् ।  
तथाचासावात्मधर्मो ऽभ्युपेयः ।  
नचागन्तुकधर्मसम्बन्धो मुक्ताविति प्रागपि कामद्वैविध्यं सिद्धयतीति ।  
*७,१३६*  
श्रुतिबाधपरिहारस्य प्रयोजनमाहतस्मादिति ।  
*७,१३७*  
... तस्माद् भेदाग्रहः कुतः । मनुव्_२,२.२२द् ।  
न्यायसुधा-  
श्रुतिविरोधस्य परिहृतत्वाद्भेदाग्रहः कुतः प्रमाणात्कल्पनीयः ।  
कुतश्चानुभवापलापेन व्यवहारस्य तन्निमित्तत्वम् ।  
न कुतो ऽपीत्यर्थः ।  
अनेनाचेतनस्य प्रधानस्य स्वातन्त्र्येण जगत्कारणत्वं साधयतामनुमानमपि स्ववचनविरोधः प्रमाणविरोधश्चोक्तौ भवतः ।  
दृष्टान्तश्च साध्यविकलः ।  
अचेतनस्वातन्त्र्यस्य क्वाप्यसम्मतेरिति ।  
*७,१३८*  
सूत्रार्थमुपसंहरन्नानुमानमित्येतत्प्रकारान्तरेण व्याचष्टेरचनेति ।  
रचनानुपपत्तेस्तन्न सर्वज्ञानुमागतम् ।  
अचेतनं जगत्कर्तृ ... । मनुव्_२,२.२३अच् ।  
न्यायसुधा-  
तत्तस्मात् ।  
सर्वज्ञानुमागतमनुमानं प्रकृत्यादिकं, कस्यचित्प्रत्यक्षं, प्रमेयत्वादिति सर्वमसाधकानुमयावगतम् ।  
एतदनुमानसिद्धसर्वज्ञवाक्यावगतमिति यावत् ।  
यद्वानुमानसिद्धप्रामाण्यकत्वेनानुमानप्रधानत्वेन च सर्वज्ञाभिमतस्य वाक्यमेव सर्वज्ञानुमोच्यते ।  
व्याख्यानान्तरस्य चेदं प्रयोजनम् ।  
यत्प्रागुक्तं न योगिप्रत्यक्षेण साङ्खयाचार्यवचनेन वायमर्थः सिद्धयतीति तदपि सूत्रसूचितमेवेति ज्ञापनम् ।  
यदा तु सर्वज्ञाभिमतोत्प्रेक्षितया भेदानां परिमाणादित्यादिकयानुमयावगतमानुमानमिति योजना ।  
तदा वैचि(त्र्य)त्रीप्रदर्शनं व्याख्यानान्तरप्रयोजनम् ।  
जगत्कर्तृ स्वातन्त्र्येण जगत्कारणम् ।  
*७,१४२फ़्.*  
स्यादेतत् ।  
परिमाणादिहेतुभिस्तावन्महदादिकार्याणां किमपि मूलकारणमस्तीत्यवगम्यते ।  
तस्यापि कारणान्तरकल्पने प्रमाणाभावादनवस्थानाच्च ।  
तस्य च स्वातन्त्र्यं कारकान्तराप्रयोज्यत्वमेव नतु स्वेच्छानुसारित्वम् ।  
येनोक्तदोषः स्यात् ।  
तच्च तत्प्रयोक्तुः कारकान्तरस्याप्रामाणिकत्वादेव सिद्धम् ।  
नचाचेतनस्य तदसम्भावितम् ।  
अचेतनेष्वपि पयो ऽम्बुप्रभृतिषु दर्शनात् ।  
अचेतनमेव हि पयो ऽन्यानधिष्ठितमपि वत्सविवृद्धयर्थं प्रवर्तते ।  
दधिभावं चापद्यते ।  
घनविनिर्मुक्तं चाम्बु जम्बीरनारिकेलादिष्वनेकविधं विकारं प्राप्नोति ।  
नादेयं चापसर्पति ।  
तृणं च गवा जग्धं क्षीरीभवति ।  
अयश्चायस्कान्तमभिसर्पति ।  
नच’इदं नाचेतनवशम्’ इत्यादिप्रमाणविरोधः ।  
तस्योक्तस्थानेष्वेवानैकान्त्यम् ।  
नचेदं ब्रह्मवादिनां सम्मतम् ।  
येन सिद्धसाधनं स्यादित्याशङ्कापरिहारार्थं सूत्रम्।  
ओं पयो ऽम्बुवच्चेत्तत्रापि ओं ।  
इति ।  
तद्वयाचष्टेपयो ऽम्ब्वादि चेति ।  
*७,१४३*  
पयो ऽम्बुवच् चेत् तत्रापि । ब्ब्स्_२,२.३ ।  
... पयो ऽम्ब्वादि च नोपमा । मनुव्_२,२.२३द् ।  
एतत्प्रशास्तिवचनाच्चेतनाचेतनस्य च । मनुव्_२,२.२४अब् ।  
न्यायसुधा-  
उपमा स्वार्थसम्भावनायामस्मदीयहेतुव्यभिचारे चेति शेषः ।  
यथात्र साध्यं व्यभिचरति तथा पक्षे ऽपि व्यभिचरतु हेतुरित्येवमर्थं हि व्यभिचारोद्भावनम् ।  
तदत्र न युज्यते ।  
चेतनाचेतनस्यैतत्प्रशास्तिवचनात् ।  
पारमेश्वरप्रेरणाप्रतिपादकश्रुतेः ।  
आद्यश्चशब्दो लौकिकानां स्वतन्त्रतया प्रतीयमानमपीत्यर्थे ।  
द्वितीयस्तु न केवलमचेतनस्य ।  
किन्तूभयस्यापीति ।  
एतदुक्तं भवति ।  
कारकान्तराप्रयोज्यत्वलक्षणमपि स्वातन्त्र्यं न प्रधानस्योपपद्यते ।  
असम्भावितत्वात् ।  
उक्तानुमानविरुद्धत्वाच्च ।  
*७,१४६*  
यदुक्तमत्र पयोम्ब्वादिवदिति ।  
तदसत् ।  
तत्रापीश्वरप्रेरणया’एतस्य वा अक्षरस्य’ इत्यदिश्रुतिसिद्धत्वात् ।  
अत एव प्रधानस्य परप्रयोज्यत्वे प्रमाणाभावो ऽपि परास्त इति ।  
सूत्रे पयो ऽम्बुवदित्युक्ते ऽपि नोदाहरणमादरणीयम् ।  
स्थलान्तरे सम्भावना व्यभिचारश्च भविष्यत इत्याशङ्कापरिहारार्थस्य’व्यतिरेकानवस्थितेश्चानपेक्षत्वात्’ इति उत्तरसूत्रस्यापि   
व्याख्यानायादिपदप्रयोगः ।  
यद्वा पयो ऽम्बुग्रहणमुपलक्षणमित्यभिप्रेत्यादिपदं प्रत्युक्तम् ।  
उत्तरसूत्रं तु कैमुत्यार्थम् ।  
चेतनप्रवृत्तेरपीश्वरव्यतिरेकेणानवस्थितेरचेतनप्रवृत्तेस्तदधीनत्वं किमु वाच्यमिति ।  
तद्वयाख्यानाय चेतनाचेतनस्य चेत्युक्तम् ।  
व्यास(२२)  
*७,१४५*  
किञ्च परिमाणादिति हेतुस्तावदनैकान्तिकः ।  
सत्त्वरजस्तमसां साम्यावस्था हि प्रकृतिरुच्यते ।  
सत्त्वादयश्च परिमिता एव ।  
यथोक्तम् ।  
अबग्नीरनभो ऽहङ्कृन्महत्तत्त्वगुणत्रयैः ।  
क्रमाद्दशोत्तरैः’ (आदि पु.वें.माहा.२४६) इति ।  
नच प्रकृतिरव्यक्तान्तरवतीति कथं नानैकान्त्यम् ।  
नच परिमितस्यापि मूलप्रकृतित्वे बाधकमस्ति ।  
सार्वत्रिककार्यानुत्पत्तिपरिमितानामेव कारणत्वम् ।  
तन्त्वादिषु दर्शनात् ।  
अपरिमितस्य कृत्स्नैकदेशविकल्पानुपपत्तेश्च ।  
अस्माकं त्वीश्वरशक्त्यैवोपपद्यते ।  
समन्वयादित्यप्यसत् ।  
यत्कार्यं यदनुगतिमत्तत्तादृक्कारणोपेतमित्यस्या व्याप्तेरव्यक्ताद्वयक्तजन्माङ्गीकारेणैव भग्नत्वात् ।  
शक्तितः प्रवृत्तेश्चेत्येतदपि न विवक्षितार्थसाधकम् ।  
अन्तर्भावितकार्यत्वमेव कारणस्य शक्तिरित्यस्य सिद्धौ हि तथा स्यात् ।  
तच्च सत्कार्यवादनिर्वाह्यमिति ।  
अत एव विभागाविभागावपि निरस्तौ ।  
विभागाविभागयोरेव सत्कार्यवादसिद्धयधीनयोरसत्त्वात् ।  
स्वप्रक्रियामात्रेणार्थसिद्धौ’स्थूलकायर्स्य लोष्ठादेः’ इत्यादिना तार्किकपरिकल्पिताभ्यां विभागाविभागाभ्यां परमाणुकारणत्वमपि   
स्यादित्यास्तां प्रपञ्चः ।  
*७,१५१फ़्.*  
नन्विदं घट्टकुट्टीप्रभातन्यायमनुसरति ।  
इच्छावत्त्वमात्मन एव न तु जडस्येत्यत्र हि प्रथममनुभवः प्रमाणीकृतः ।  
तत्र च श्रुतिविरोधे चोदिते ऽन्तःकरणधर्म आत्मधर्मश्चेति कामस्य द्वैविध्यान्न विरोध इत्युक्तम् ।  
एवञ्चात्मन एवेच्छावत्त्वं न त्वचेतनस्येति त्यक्तमेवेत्याशङ्कां सिंहावलोकनन्यायेन परिहरतिद्वैविध्ये ऽपीति ।  
*७,१५२*  
द्वैविध्ये ऽपितु कामादेः कुतः स्वामित्वमात्मनः । मनुव्_२,२.२४च्द् ।  
साक्षादनुभवारूढं शक्यते ऽपोदितुं क्वचित् । मनुव्_२,२.२५अब् ।  
न्यायसुधा-  
कामादेर्द्वैविध्ये ऽपि साक्षादनुभवारूढमात्मनः कामादेः स्वामित्वं तु कुतः प्रमाणादपोदितुं शक्यते न कुतो ऽपीति योजना ।  
श्रुत्यपेक्षयाऽदिपदग्रहणम् ।  
अपोदितुमिति सम्प्रसारणं छान्दसम् ।  
अयमत्रोत्तरक्रमः ।  
सत्यं कामो द्विविध आत्मधर्मो मनोवृत्तिश्चेति ।  
तत्र मनोवृत्तिमपि कामं प्रत्यात्मन एव स्वामित्वं न मनसः ।  
अहं कामय इति साक्ष्यनुभवसिद्धत्वात् ।  
मनसस्तु कामं प्रत्युपादानत्वमेव ।  
यथा हि ।  
क्षेत्रोपादानकानामपि सस्यानां कृषीवल एव स्वामी न क्षेत्रं तथैव ।  
नच वाच्यं मनस एव कामस्वामित्वमहं कामय इत्यनुभवस्तु भ्रान्तिर्व्यवहारमात्रं वेति ।  
बाधकप्रमाणाभावात् ।  
नच कौटस्थ्यं बाधकम् ।  
अन्तःकरणस्यैव कामोपादानत्वेनाङ्गीकृतत्वात् ।  
स्वामित्वमात्रेण च कौटस्थ्याविघातात् ।  
अन्यथा कृपणधनस्येवात्मनो वैयर्थ्यापत्तेरिति ।  
तदिदमुक्तं क्वचिदिति ।  
*७,१५५*  
नन्वस्तु कामस्वामित्वमात्मन एव मा भूच्च मनसः ।  
तथापि पूर्वोत्तरविरोधस्तदवस्थ एव ।  
इच्छास्वामित्वाभावे ऽपि यादृशतादृशस्येच्छावत्त्वस्य मनस्यङ्गीकृतत्त्वादित्यत आहइच्छेति ।  
इच्छास्वामित्वमेवोक्तमिच्छावत्त्वं नचापरम् । मनुव्_२,२.२५च्द् ।  
न्यायसुधा-  
अचेतनेच्छापगतेत्यादाविच्छास्वामित्वमेवेच्छावत्त्वमुक्तम् ।  
नचापरमिच्छोपादानत्वलक्षणम् ।  
एतदुक्तं भवति ।  
स्यादत्र पूर्वापरविरोधः ।  
यदि यदेवेच्छावत्त्वं प्राङ्मनसो निषिद्धं तदेवात्र पुनरङ्गीक्रियेत ।  
न चैतदस्ति ।  
पूर्वं हीच्छास्वामित्वलक्षणमिच्छावत्त्वमात्मन एव न त्वचेतनस्येत्युक्तम् ।  
तस्यैव कर्तृत्वोपयोगात् ।  
श्रुत्यर्थतया त्विच्छोपादानत्वलक्षणमिच्छावत्वमिदानीं मनसो ऽभ्युपगम्यत इति कुतो विरोध इति ।  
*७,१५६*  
यद्वा कामस्य द्वैविध्येन मनसो ऽपि कामवत्त्वात्कर्तृत्वमुपपत्स्यत इत्यत आहद्वैविध्ये ऽपीति ।  
द्वयोः कामवत्त्वे ऽपि कामस्वामित्वमात्मन एव न तु मनसः ।  
निरपवादसाक्ष्यनुभवसिद्धत्वात् ।  
मनसस्तु कामोपादानत्वमेवेति ।  
ततः किमित्यत आहइच्छेति ।  
इच्छास्वामित्वलक्षणमेवेच्छावत्त्वं प्राक् कर्तृत्वोपयुक्तमुक्तम् ।  
न पुनरिच्छोपादानत्वलक्षणम् ।  
यो हीच्छति स प्रयतते न तु यदिच्छा भवति तदिति ।  
तस्मादिच्छास्वामित्वाच्चेतनस्यैव कर्तृत्वं नाचेतनस्य ।  
तस्येच्छोपादानत्वे ऽपीच्छास्वामित्वाभावादिति ।  
*७,१५७*  
स्यादेतत् ।  
स्वं नाम तद्भवति, यद्यथेष्यविनियोगयोग्यम् ।  
यथा गवादि ।  
स्वामी च स उच्यते यो यथेष्यविनियोक्ता ।  
नचेच्छात्मनोरेतदस्ति ।  
यस्मादास्तिककामुकस्य निषिद्धेच्छां नियच्छतो ऽपि (इच्छा)साऽविर्भवति ।  
प्रयतमानस्यापि विहितेच्छा नोदेति ।  
तत्कथमिच्छास्वामित्वमात्मनः स्यादिति चेत् ।  
किमिच्छाऽत्मनः सर्वथापि वशा न भवति इत्युच्यते ।  
उत किञ्चिद्वशत्वमङ्गीक्रियते ।  
नाद्यः ।  
अनुभवविरोधात् ।  
इच्छति देवदत्त इत्यादिव्यवहारविरहप्रसङ्गाच्च ।  
द्वितीये तु सिद्धं स्वामित्वमित्याहकिञ्चिदिति ।  
किञ्चित् तद्वशगत्वे ऽपि स्वामित्वं लोकवद् भवेत् । मनुव्_२,२.२६अब् ।  
न्यायसुधा-  
प्रबलविरोधिवशादत्यन्तवशत्वाभावे ऽपीच्छायाः किञ्चिदात्मवशत्वमात्रेणापि तां प्रत्यात्मनः स्वामित्वं भवेदे(वत्ये)व ।  
कथम् ।  
यथात्यन्तमवशायामपि गवि किञ्चिद्वशत्वमात्रेण देवदत्तस्वामित्वं लोके दृष्टं तथैव ।  
अन्यथा तदपि न स्यादिति ।  
*७,१५८*  
नन्वेवं सत्येकं सन्धि(दि)त्सतो (परं प्रच्य)न्यच्च्यवत इत्यापन्नम् ।  
अचेतनस्य कर्तृत्वं निराकर्तुमात्मन एवेच्छास्वामित्वं नतु मनस इति समर्थितम् ।  
तर्हीश्वरस्यापि कुलालादिमनोवृत्तीच्छां प्रति स्वामित्वं नास्तीति घटादिकर्तृत्वं न स्यात् ।  
तथाचेतरव्यपदेशादित्यधिकरणविरोधैत्यत आहसर्वात्मेति ।  
सर्वात्मतन्त्रकामादेः किमुतैव परेशितुः । मनुव्_२,२.२६च्द् ।  
न्यायसुधा-  
यदा जीवस्यापि कामादिस्वाम्यं तदा सर्वात्मना तन्त्रमधीनं कामादि यस्यासौ तथोक्तः ।  
सर्वेषामात्मनां तन्त्रं साधनं यः कामस्तस्यादिः कारणं तस्य परेशितुः कामस्वामित्वं किमुतैव वक्तव्यम् ।  
एतदुक्तं भवति ।  
जीवेश्वरौ द्वावपि शरीरमधितिष्ठतः ।  
तत्रेश्वरो ऽन्तःकरणं स्पष्टं दृष्ट्वा तत्र ज्ञानेच्छाप्रयत्नरूपा वृत्तीः स्वेच्छाज्ञानप्रयत्नैरुत्पाद्य बाह्यकरणानि चाधिष्ठाय घटाद्युत्पादयति ।  
जीवस्तु तद्दत्तस्वाम्यो ऽवतिष्ठते ।  
यथोक्तं’बद्धिर्ज्ञानम्’ इत्यादि ।  
तस्मादीश्वरस्यैव मुख्यं स्वाम्यं कर्तृत्वं च ।  
जीवस्य त्वमुख्यमेवेति ।  
तथा चोक्तम्’स्वस्वामिभावो ध्रुव एष यत्र तर्ह्यच्युते ऽसाविति कृत्ययोगे’ इति ।  
*७,१६१*  
यदुक्तं निरपवादानुभवबलादात्मन एवेच्छास्वामित्वमिति ।  
तदयुक्तम् ।  
कामः सङ्कल्प इति मनसः कामस्वामित्वाभिधात्र्यापौरुषेयत्वेन बलवत्या वेदवाचैवापोदितत्वादित्यत आहनचेति ।  
न चानुभवगं कामस्वामित्वं वेदवागपि ।  
शक्तापवदितुं ... । मनुव्_२,२.२७अच् ।  
*७,१६१फ़्.*  
न्यायसुधा-  
कामस्वामित्वमात्मन इति शेषः ।  
कामाद्यनुवादेन खल्वियं वेदवाक् आत्मोपादानत्वं वैशेषिकादिमतप्राप्तं वारयितुं तेषां मनोरूपत्वमाचष्टे ।  
कामादिस्वरूपं च साक्ष्यनुभवेनैव सिद्धमिति तस्योपजीव्यत्वम् ।  
स च तानात्मस्वामिकानेव विषयीकरोति ।  
नचोपजीव्यकमुपजीव्यमपवदितुं शक्नोति ।  
वेदस्योत्सर्गतो बलवत्त्वे ऽप्युपजीव्यापेक्षया दौर्बल्यमेव ।  
यथा आहुः ।  
‘प्राबल्यमागमस्यैव जात्या तेषु त्रिषु स्मृतम् ।  
उपजीव्यविरोधे तु न प्रामाण्यममुष्य च’ इति ।  
अतो न श्रुतेरनुभवापवादकत्वं युक्तमिति ।  
तर्हि श्रुतेः का गतिरित्यत आहतस्मादिति ।  
... तस्मात् सा तदन्याभिधायिनी । मनुव्_२,२.२७च्द् ।  
न्यायसुधा-  
उपजीव्यत्वेन बलवतानुभवेन बाधितत्वादित्यर्थः ।  
तदन्याभिधायिनी स्वामित्वादन्यस्योपादानत्वस्याभिधायिनी ।  
*७,१६४*  
न केवलमुपजीव्यबाधात् ।  
किन्तूपपत्तिविरोधाच्चेत्याहमोक्षकाम इति ।  
मोक्षकामो भवेदन्यो यदि मुक्ताद् भविष्यतः । मनुव्_२,२.२८अब् ।  
न्यायसुधा-  
यदि कामो ऽन्तःकरणकर्तृकः स्यात्तदा मोक्षकामो ऽप्यन्तःकरणस्यैव स्यात् ।  
मोक्षस्तु आत्मन इति च प्रसिद्धम् ।  
तथाच यो मुक्तो भविष्यति तस्मादन्य एव मोक्षकाम इतयुक्तं स्यात् ।  
कामस्यान्यगतत्वे साधनानुष्ठाताप्यन्य एवेत्यङ्गीकर्तव्यम् ।  
फलकामनासाधनानुष्ठानयोरेकनिष्ठत्वदृष्टेः ।  
तथाचाकृताभ्यागमकृतविप्रणशप्रसङ्गः ।  
*७,१६६*  
ननु नायं दोषः ।  
पुरुषविमोक्षार्थं प्रकृतिप्रवृत्त्यभ्युपगमात् ।  
दृश्यते हि परप्रयोजनार्थं जनानां प्रवृत्तिरिति ।  
अत्रेदमुपतिष्ठतेमोक्षकामस्येति ।  
मोक्षकामस्य किं तेन ... । मनुव्_२,२.२८च् ।  
न्यायसुधा-  
उपलक्षणमेतत् ।  
साधनानुष्ठातेत्यपि द्रष्टव्यम् ।  
परप्रयोजनार्तं प्रवतर्मानाः खलु लोके दृष्टमदृष्टं वा किमपि प्रयोजनमनुसन्दधानाः प्रायेणोपलब्धाः ।  
तथात्रापि प्रकृतेः प्रयोजनेन भाव्यम् ।  
नच तदस्तीत्यर्थः ।  
स्यादेतत् ।  
स्वप्रयोजनमननुसन्धायैव जीवमोक्षार्थं प्रकृतेः प्रवृत्तिः, यता कृपालुत्वेन भवतामीश्वरस्येत्यत आहस्वनाशार्थं चेति ।  
... स्वनाशार्थं च को यतेत् । मनुव्_२,२.२८द् ।  
*७,१६७*  
न्यायसुधा-  
न केवलं परप्रयोजनार्था प्रकृतेः प्रवृत्तिर्युज्यते ।  
प्रकृतिलयो हि मोक्षो नाम ।  
न हि को ऽपि कृपालुरात्मनाशार्थं यतमानो दृष्ट इति ।  
यद्यप्यत्रानाधेयातिशयस्य निष्क्रियस्योपकार्यत्वमपि क्वचिन्न दृष्टमित्येव वक्तव्यम् ।  
तथापि तच्छिष्यैरेवोह्यतामिति तदभ्युपगमेन दूषणान्तरमिदमुक्तम् ।  
*७,१६८*  
नन्विदमयुक्तम् ।  
चेतनो हि स्वप्रयोजनमनुसन्दध्यात् ।  
स्वनाशाच्च बिभ्यत् परावर्तेत ।  
प्रकृतिस्त्वचेतना कथमेवं पर्यनुयोगमर्हतीति ।  
एवं तर्हि कथमात्ममोक्षमप्यनुसन्धाय प्रवर्तेत ।  
स्वभावो ऽयं प्रधानस्येति चेत् ।  
तर्हि कदापि संसारो ऽस्य न स्यात् ।  
भोगार्था प्रवृत्तिः प्रकृतेः स्वभाव इति चेत् ।  
तर्हि मोक्षाभावः ।  
उभयस्वभावत्वे तूभयं न स्यात् ।  
विरोधात् ।  
अविरोधे वा युगपदुभयं स्यात् ।  
व्यवस्थापकाभावात् ।  
भोगेषूपभुक्तेषु मोक्षार्थेति चेन्न ।  
भोगानामानन्त्येनापरिसमाप्तेरिति ।  
अयं प्रसङ्गाथर्ः ।  
यद्यात्मा न कामकर्ता स्यात्तदा मुमुक्षुरपि न स्यात् ।  
ततश्च न तदर्थं प्रयतेत ।  
तथाच न मुच्येत ।  
परप्रवृत्तेः स्वप्रयोजनभावाभावयोरयुक्तत्वादिति ।  
बहुलमेतन्निदर्शनमिति स्मरणाद्यतेदिति परस्मैपदम् ।  
तथाचाह’चन्द्रादयस्तु मन्यन्ते सर्वस्मादुभयं पदम्’ इति ।  
*७,१७१*  
एवमनीश्वरसाङ्खयमतं साधारणदूषणैरपाकृत्य ये कर्तृत्वं प्रकृतेरेव भोक्तृत्वं त्वात्मन इति मन्यन्ते तन्मतं दूषयतिकर्तृत्वमिति ।  
कर्तृत्वं यस्य तस्यैव भोक्तृत्वमुपलभ्यते । मनुव्_२,२.२९अब् ।  
न्यायसुधा-  
यद्वैवमात्मनः कर्तृत्वमुपपाद्य भोक्तृत्वमप्यनेनैवोपपादयति ।  
येन मयेदं कृतं स एवाहं तत्फलं भुञ्ज इति कर्तृत्वभोक्तृत्वयोः सामानाधिकरण्यानुभवात्तयद्वैयधिकरण्याङ्गीकारे ऽनुभवविरोध इत्यर्थः ।  
भ्रान्तो ऽयमनुभव इति चेन्न ।  
बाधकाभावादित्याहविभागे चेति ।  
विभागे च तयोर्मानं नैव किञ्चित् क्वचिद् भवेत् । मनुव्_२,२.२९च्द् ।  
न्यायसुधा-  
तयोः कर्तृत्वभोक्तृत्वयोः ।  
विभागे व्यधिकरणत्वे ।  
अकृताभ्यागमकृतविनाशौ चैवं सति स्यातामिति ।  
*७,१७२*  
यदुक्तमात्मनो मोक्षो न स्यादिति ।  
तदिष्यापादनम् ।  
प्रकृतेरेव मोक्षाभ्युपगमात् ।  
नच बन्धमोक्षयोर्वैयधिकरण्यानुपपत्तिः ।  
बन्धस्यापि प्रकृतिगतत्वादिति चेन्न ।  
सकलश्रुतिस्मृतीहासपुराणानुभवैर्बन्धमोक्षयेरात्मगतत्वावगमेन तद्विरोधादित्याशयवानुपसंहरतिसर्वेति ।  
सर्वमानविरोधैकदुर्दीक्षादीक्षितस्त्वयम् ।  
मायावाद्युपमां यायात् ... । मनुव्_२,२.३० ।  
न्यायसुधा-  
सर्वमानविरोध एव या प्रधानदुर्दीक्षा दुष्यो ऽनुष्ठानसङ्कल्पः ।  
तया दीक्षितो ऽयं तु साङ्खयो मायावादिनामुपमात्वं प्राप्नुयात् ।  
ते ऽपि हि कर्तृत्वभोक्तृत्वादिसकलधर्मविकलमसत्कल्पं चैतन्यमात्रमङ्गीकृत्याविद्याया एवाचेतनायाः सर्वकारणत्वं बन्धमोक्षाधिकरणत्वं   
चाभ्युपगच्छन्ति ।  
तदेतेषां सर्वप्रमाणविरुद्धार्थाङ्गीकारित्वे साङ्खयो ऽयं दृष्टान्तभावमापद्यत इति ।  
*७,१७४*  
यत्पुरुषबहुत्वं साङ्खयेनाङ्गीकृतं तदपि मायावादिभिरभ्युपगतमेव ।  
जननादिप्रकृतिधर्मैरेव हि तद्बहुत्वम् ।  
नतु स्वरूपे कश्चिदस्ति परस्परतो विशेषः ।  
मायावादिनो ऽपि उपाधिनिबन्धनं भेदमङ्गीकुर्वन्त्येव ।  
नच प्रपञ्चसत्यत्वं विशेषः ।  
कारणमात्रत्वाभ्युपगमेन कायर्प्रपञ्चस्य साङ्खयेन निरस्तत्वादिति ।  
*७,१७७*  
यापि साङ्खयपरिकल्पिता सृष्टिप्रलयबन्धमोक्षतत्साधनप्रक्रिया सापि सर्वप्रमाणविरुद्धेत्युक्तं भवति ।  
*७,१७८*  
न केवलं साङ्खयस्य मायावादिसदृशत्वमस्माभिरेवोच्यते, किन्तु सूत्रकृतापि सूचितमित्याहतदिति ।  
... तच्चशब्दान्निराकृतः । मनुव्_२,२.३०द् ।  
न्यायसुधा-  
तस्मान्मायावादिसदृशत्वादेव हि साङ्खयो भोक्त्रापत्तेरविभागश्चेत्स्याल्लोकवदिति प्राक् पराकृतेन मायावादिना रचनानुपपत्तेश्च   
नानुमानमिति चशब्देन समुच्चित्य निराकृतः ।  
यद्वा प्रमाणविरोधो ऽपि नोत्सूत्रित इत्यनेनाह ।  
तस्मात्सर्वमानविरोधित्वादेव ।  
चशब्दात्सर्वमानविरोधसमुच्चयार्थं चशब्दं प्रक्षिप्येत्यर्थः ।  
। इति श्रीमन्न्यायसुधायां रचनानुपपत्त्यधिकरणम् ।  
_________________________________________________________________________  
__  
*७,१८०*  