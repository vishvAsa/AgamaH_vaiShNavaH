+++
title = "१६ अन्तर्याम्यधिकरणम्"

+++
*३,६८९*  
ओं अन्तर्याम्यधिदैवादिषु तद्धर्मव्यपदेशात् ओं   
अन्तर्याम्यधिदैवाधिलोकादिषु तद्धर्मव्यपदेशात् । ब्ब्स्_१,२.१८ ।  
नन्वेतदनन्तरातीतेनैव गतार्थम् ।  
अन्तर्यामित्वं ह्यन्तःस्थित्वा नियामकत्वम् ।  
एतदेवान्तर उपपत्तेरित्युक्तम् ।  
नच तत्र नियामकत्वं न विवक्षितम् ।  
तथा सत्यनवस्थितेरसम्भवाच्चेति दूषणस्यालग्नकत्वप्रसङ्गादित्यतः प्रमेयभेदं दर्शयितुं एतदधिकरणनिवर्तनीयामाशङ्कामाह रमणमिति   
रमणं नातियत्नस्य विक्षेपादेव युज्यते  (अनुव्याख्यानम्)१,२.१४अब्   
न्यायसुधा-  
पूर्वाधिकरणे ऽक्ष्यादिषु स्थित्वा रममाणस्तत्प्रेरको हरिरित्युक्तम् ।  
तदसत् ।  
व्याहतत्वात् ।  
आदित्यादिनियमनार्थमतियत्नेन हि भाव्यम् ।  
प्रयत्नस्य व्यापारानुगुणत्वदर्शनात् ।  
अतियत्नवतश्च चित्तविक्षेपो नियतः ।  
नच चित्तविक्षेपवतो रमणमुपपद्यते ।  
अतो नियामकश्च रतिमांश्चेति व्याहतम् ।  
नच व्याहतं शतेनापि हेतूनां सिद्धयति ।  
तदुक्तम्,’बहुव्यापारतायाश्च क्लेशो ऽधिकतरो भवेत्’ इति ।  
उक्तव्याप्तिपक्षधर्मतावधारणाय एवशब्दः ।  
एतत्परिहारत्वेन गूढाभिसन्धिरधिकरणार्थमाह इति चेदिति   
इति चेत् सर्वनियमो यस्य कस्मान्न शक्यते  (अनुव्याख्यानम्)१,२.१४च्द्   
न्यायसुधा-  
तत्रेदमुत्तरमिति शेषः ।  
यस्य परमेश्वरस्य सर्वनियमः सर्वान्तर्यामित्वमस्ति(?) ।  
तस्य कस्मान्न शक्यते रमणमिति प्रकृतम् ।  
एतामाशङ्कां परिहर्तुं सर्वान्तर्यामित्वमिह हेतुतयोच्यत इति भावः ।  
नन्वेतत्पिण्याकयाचनार्थं गतस्य खारीतैलदानमिव ।  
यत् आदित्यादिनियामकस्य चित्तविक्षेपसम्भवेन रमणं न युज्यत इत्युक्ते, सर्वनियामकत्वमुक्तम् ।  
ततो ह्यतिशयेन चित्तविक्षेपाद्रमणानुपपत्तिः, इत्यतो ऽभिप्रायमुद्घाटयति स्वात्मनेति   
स्वात्मनानियतं वस्तु प्रतीपं ह्यात्मनो भवेत् ।  
स्वाधीनसत्ताशक्तयादि कथमात्मप्रतीपकम्  (अनुव्याख्यानम्)१,२.१५   
*३,६८९फ़्.*  
न्यायसुधा-  
यद्वस्तु स्वात्मना देवदत्तेनानियतं देवदत्तानधीनसत्ताप्रतीतिप्रवृत्तिकं, तदेवात्मनो देवदत्तस्य प्रतीपं चित्तविक्षेपकं भवेदिति हि दृष्टम् ।  
इदं तु जगदीश्वराधीनसत्तादिकम् ।  
तत्कथं तस्य चित्तविक्षेपकं भवेत् ।  
अथवा यदीदं यस्तु विश्वं स्वात्मनेश्वरेणानियतं स्यात् ।  
तदधीनसत्तादिकं न स्यात्, तदैव ह्यात्मनः परमेश्वरस्य प्रतीपं भवेत् ।  
नचैवमिति योज्यम् ।  
न राजादिवन्नियामकत्वमात्रमन्तर्यामित्वम्, अपि तर्हि सत्तादिप्रदत्वमित्युक्तं भवति ।  
इति श्रीमन्न्यायसुधायां अन्तर्याम्यधिकरणम्   
_________________________________________________________________________  
__  