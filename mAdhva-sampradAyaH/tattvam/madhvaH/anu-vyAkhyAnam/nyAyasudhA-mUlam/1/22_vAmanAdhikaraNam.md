+++
title = "२२ वामनाधिकरणम्"

+++
अतःपराणि सूत्राणि भाष्य एव स्पष्टार्थानीति न तत्र वक्तव्यमस्ति ।  
परमाख्यविद्याव्याख्यां करोमीति च प्रतिज्ञातम् ।  
तदुभयसिद्धयर्थमेतत्पादाधिकरणविषयपूर्वपक्षसिद्धान्तन्यायान् सङ्ग्रहेण दर्शयति लिङ्गमिति   
लिङ्गं साधारणं शब्दौ स्थानं लिङ्गमनुग्रहः ।  
पुनः शब्दा लिङ्गशब्दौ विचार्या द्विस्थिता इह  (अनुव्याख्यानम्)१,३.७   
बाहुल्यं लिङ्गशब्दानामनुक्तिश्च विरुद्धता ।  
अदृष्टिरन्वयाभावो विपरीतश्रुतिभ्रमः  (अनुव्याख्यानम्)१,३.८   
लिङ्गावकाशराहित्यभ्रमस्तादृग् द्वयं तथा ।  
बहुतादृक्तवमुक्तस्य विरोधो ऽर्थात् तथा गतिः ।  
समस्तमेतदित्यत्र पूर्वपक्षेषु युक्तयः  (अनुव्याख्यानम्)१,३.९   
त एव बलवन्तस्तु गत्यन्तरविवर्जिताः ।  
सिद्धान्तयुक्तयो ज्ञेया दृश्यन्ते ताश्च सर्वशः  (अनुव्याख्यानम्)१,३.१०   
न्यायसुधा-  
एतच्च न्यायविवरणे स्वयमेवाचार्येण व्याख्यातमिति तत्रैवावगन्तव्यम् ।  
*४,४०*  
सूत्रसूचितान्सिद्धान्तन्यायानभिधाय साक्षादुक्तानप्याह मुक्तेति   
मुक्तोपसृप्यता प्राणादाधिक्यं सर्वतस्तथा ।  
वैलक्षण्यं स्वभावस्य प्रेक्षापूर्वक्रिया तथा  (अनुव्याख्यानम्)१,३.११   
अरस्य ण्यस्य चेशत्वं सूर्याद्यनुकृतिस्तथा ।  
वामनाख्या सर्वकम्पस्तच्छब्दानन्यसिद्धता  (अनुव्याख्यानम्)१,३.१२   
अनामरूपता भेदस्योपजीव्यप्रमाणता ।  
सर्वैश्वर्यादिकाद्यास्ता वेदेशेन प्रदर्शिताः  (अनुव्याख्यानम्)१,३.१३   
न्यायसुधा-  
अत एव पूर्वं दृश्यन्त इत्युक्त्वात्र प्रदर्शिता इत्युक्तम् ।  
सर्वतस्तथा इत्येतत्पूर्वेणोत्तरेण च सम्बद्धयते ।  
प्राणादाधिक्यं तथा सर्वत आधिक्यमिति ।  
स्वभावस्य सर्वतो वैलक्षण्यं तथाम्बरान्तधृत्यादीति ।  
प्रेक्षापूर्वक्रिया तथेति तथाशब्द उत्तरत्र सम्बध्यते ।  
तेनापहतपाप्मत्वादीनां ग्रहणम् ।  
सूर्याद्यनुकृतिस्तथा सर्वप्रकाशकत्वम् ।  
तच्छब्दानन्यसिद्धतेति ज्योतिःशब्दस्यान्यत्रासम्भव इत्यर्थः ।  
उपजीव्यं प्रमाणं यस्यासौ तथोक्तस्तस्य भाव उपजीव्यप्रमाणता ।  
ता इति सिद्धान्तयुक्तयः ।  
*४,४२*  
नन्वत्र पादे चतुर्दशाधिकरणानि भाष्यादवगम्यन्ते ।  
विषयाः पूर्वपक्षन्यायाः सिद्धान्तन्यायाश्चात्र द्वादशैवोक्ताः न च विषयादिना विनाधिकरणं सम्भवति ।  
तत्कथमेतदिति चेत् ।  
इत्थम् ।  
‘तदुपर्यपि बादरायणः सम्भवात्ऽ‘शुगस्य तदनादरश्रवणात्तदाद्रवणात्सूच्यते हि’ इत्येतदधिकरणद्वयं न समन्वयसमर्थनार्थम् ।  
किं नाम देवादीनां वेदविद्याधिकारसमर्थनार्थमाद्यम् ।  
द्वितीयं तु त्रैवर्णिकव्यतिरिक्तानां तदभावसमर्थनाथर्मित्येतज्ज्ञापयितुमेतदधिकरणद्वयविषयविषयाद्यनुक्तिः ।  
अन्यथा तत्रापि समन्वयसम्बन्धान्वेषणेन शिष्याणां वृथा प्रयासः प्रसज्येत ।  
*४,४४*  
नन्वेतद्द्वयमत्र न विचारणीयम् ।  
असङ्गतत्वात् ।  
तथाहि ।  
सङ्गतिस्तावद्द्विविधा भवति ।  
अन्तर्भावलक्षणाऽनन्तर्यलक्षणा च ।  
तत्राद्या तावदनयोरधिकरणयोर्न सम्भवति ।  
समन्वयलक्षणे प्रथमाध्याये ऽनन्तर्भावस्य भवद्भिरेवोक्तत्वात् ।  
अध्यायानन्तर्भूतयोश्च पादान्तर्भावासम्भवात् ।  
उत्तरापि षोढा भवति ।  
प्रसङ्गोपोद्घातावसरप्राप्तिकारणकार्यत्वैककार्यत्वभेदात् ।  
तत्र न तावत्प्रथमात्रास्ति ।  
स्मारकाभावात् ।  
न द्वितीया ।  
विनैव तेन प्रकृतसिद्धेः ।  
न तृतीया ।  
समन्वयशेषेणावरुद्धत्वात् ।  
न चतुर्थी ।  
उत्तरं प्रबन्धं प्रति कारणत्वानुपलम्भात् ।  
न पञ्चमी ।  
पूर्वप्रबन्धकार्यत्वादर्शनात् ।  
नापि षष्ठी ।  
पूर्वेणानेनोत्तरेण चैकस्याजननात् ।  
तस्मादिदं नेहावकाशमर्हतीत्यत आह अधिकारश्चेति   
अधिकारश्च तद्धानिः प्रसङ्गादेव चिन्तितौ  (अनुव्याख्यानम्)१,३.१४अब्   
न्यायसुधा-  
अन्तर्भावलक्षणसङ्गत्यभावे ऽपि देवानां वेदविद्याधिकारः तदभावः शूद्रादीनामत्र प्रसङ्गादेव चिन्तितौ ।  
प्रसङ्गश्च मनुष्याधिकारत्वादिति पूर्वसूत्रोक्त्योपोद्बलित इति भावः ।  
नच प्रसक्तानुप्रसक्तविचन्तने ऽतिप्रसङ्गः ।  
प्रयोजनभावाभावाभ्यां व्यवस्थानात् ।  
प्रकृते च’विश्वेदेवा उपासते’ इत्युक्तोपपन्नत्वादिकं प्रयोजनमस्ति ।  
*४,५०*  
ननु चिन्तिताविति कथम् ।  
विप्रतिषेधे परं कार्यमिति स्त्रीलिङ्गेन भाव्यम् ।  
मैवम् ।  
इतामौ विषयावित्यध्याहारम् ।  
*४,५८*  
_________________________________________________________________________  
__  