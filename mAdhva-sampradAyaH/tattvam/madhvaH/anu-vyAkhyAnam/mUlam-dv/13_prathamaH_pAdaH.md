+++
title = "13 प्रथमः पादः"

+++


## समन्वयाविरोधाभ्यां सिद्धे वस्तुनि साधने

## चतुर्थाध्यायः

### प्रथमः पादः

समन्वयाविरोधाभ्यां सिद्धे वस्तुनि साधने ।

विचारितेष्वशेषेषु साधनेषु विशेषतः ॥1॥

नित्यशः कार्यमत्यन्तमवश्यम्भावि साधनम् ।

चिन्त्यते प्रथमं तत्र श्रवणादिसकृत्क्रिया ॥2॥

आवृत्तिर्वेति सन्देहे कर्तव्यावृत्तिरेव हि ।

उपदेशोतत्त्वमसीत्यादि ह्यसकृदेव यत् ॥3॥

लिङ्गाल्लातव्यतः पूर्वमृजोबर्‌रह्मत्वतः शतात् ।

शुश्रावोग्रतपा नाम योग्यो रुद्रपदस्य यः ॥4॥

सार्धं परार्धं विष्णोस्तु गुणान् भक्त्या सदोद्यतः ।

तत्त्रिभागमुपासां च चक्रे सम्भृतमानसः ॥5॥

दशमन्वन्तरं शक्रपदयोग्यो गरुत्मतः ।

पदयोग्यात्सुमनसः सुनन्दो नाम चाशृणोत् ॥6॥

उपासां चक्र उद्युक्तो मन्वन्तरचतुष्टयम् ।

सूर्याचन्द्रमसोश्चैव पदयोग्यौ सुतेजसौ ॥7॥

सुरूपः शान्तरूपश्च मन्वन्तरचतुष्टयम् ।

अशृण्वतां सुमनसो मन्वन्तरमुपासताम् ॥8॥

ततः प्रोक्तास्तु ते सर्वे भक्त्योग्रतपआदयः ।

अपश्यन् परमं विष्णुं तत्प्रसादैधिताः सदा ॥9॥

इत्युक्तं विष्णुना साक्षाद् ग्रन्थे सत्तत्त्वसञ्ज्ञिते ।

आत्मेति नाम कथितं साक्षान्नारायणस्य हि ॥10॥

### आत्माधिकरणम्

आत्मा ब्रह्म महांस्तारः परमेशः शुचिश्रवाः ।

विष्णुर्नारायणोनन्त इति श्रीपतिरीर्यते ॥11॥

इति पैङ्गिश्रुतिश्चैव तथैव परमश्रुतिः ।

ओमात्मा भगवान् विष्णुरात्मानन्दोक्षरः स्वराट् ॥12॥

विश्वत्राता नृसिंहोजो नारायण उरुक्रमः ।

अनसूया तथैवात्रेर्जज्ञे पुत्रानकल्मषान् ॥13॥

दत्तं दुर्वाससं सोममात्मेशब्रह्मसम्भवान् ।

इति भागवते चैव तस्मादात्मा जनार्दनः ॥14॥

तस्मादुपास्यो विष्णुरिति ज्ञातव्यः सज्जनैः सदा ।

तथैवोपासते सन्तस्तथैवोपदिशन्ति च ॥15॥

आदानर्थत्वतस्छायमात्माशब्दः पतिं वदेत् ।

स्वामी मे विष्णुरित्येव नित्यदोपास्यमञ्जसा ॥16॥

स्वामी विष्णुरिति ध्यानं विशेषणविशेष्यतः ।

कर्तव्यं सर्वथैवैतन्न कथञ्चन विस्मरेत् ॥17॥

इति सत्तत्ववचनं षाड्गुण्यवचनं परम् ।

मम स्वामी हरिर्नित्यं सर्वस्य पतिरेव च ॥18॥

इति ध्येयः सर्वदैव भगवान् विष्णुरव्ययः ।

### न प्रतीकाधिकरणम्

प्रतीकविषयत्वेन न कार्या विष्णुभावना ॥19॥

प्रतीकं नैव विष्णुर्यन्मिथ्योपासा ह्यनर्थदा ।

योन्यथा सन्तमात्मेशमन्यथा प्रतिपद्यते ॥20॥

किं तेन न कृतं पापं चोरेणात्मापहारिणा ।

योन्यथा सन्तमात्मानमन्यथा प्रतिपद्यते ॥21॥

किं तेन न कृतं पापं चोरेणात्मापहारिणा ।

योन्यथैव स्थितं विष्णुमन्यथा प्रतिपद्यते ॥22॥

किं तेन न कृतं पापं चोरेण ब्रह्महारिणा ।

स्वात्मानं प्रतिमां वापि देवतान्तरमेव वा ॥23॥

चेतनाचेतनं वान्यद् ध्यायेद्यः केशवस्त्विति ।

किं तेन न कृतं पापं चोरेणेशापहारिणा ॥24॥

योन्यद्विष्णुरिति ध्यायेज्जानीयाद्वा हरिं तथा ।

अन्धे तमसि मज्जेत् स यत्र नैवोत्थितिः क्वचित् ॥25॥

योन्यद्विणुरिति ध्यायेद् विष्णुरन्यदिति स्म वा ।

अन्यथाध्यानदोषेण सोन्धे तमसि मज्जति ॥26॥

योन्यद्विष्णुरिति ध्यायेद् विष्णुरन्यदिति स्म वा ।

महातमसि मग्नस्य तस्य नैवोत्थितिः क्वचित् ॥27॥

यत्किञ्चिदन्यथासंस्थमन्यथाध्यातमञ्जसा ।

ध्यातुर्महादोषकरं किमु सर्वेश्वरो हरिः ॥28॥

यत्किञ्चिदन्यथासंस्थमन्यथाज्ञातमञ्जसा ।

महादोषकरं विष्णुः किमु सर्वेश्वरेश्वरः ॥29॥

यत्किञ्चिदन्यथासंस्थमन्यथाज्ञातमञ्जसा ।

अनर्थकारणं लोके किमु सर्वेश्वरेश्वरः ॥30॥

न किञ्चिदन्यथा ज्ञेयं ध्येयं वा तेन कुत्रचित् ।

किमु सर्वोत्तमो विष्णुर्ज्ञेयो नीचतया क्वचित् ॥31॥

तस्माद्वस्तु यथारूपं ज्ञेयं ध्येयं च सर्वदा ।

कारणं पुरुषार्थस्य नान्यथा भवति क्वचित् ॥32॥

इति श्रुतिपुराणोक्तिबलतो न प्रतीकता ।

ध्येया विष्णोः क्वचिद्यस्मान् मिथ्याज्ञानमनर्थदम् ॥33॥

इत्यभिप्रेत्य न हि स इत्याह भगवान् प्रभुः ।

प्रतीकसंस्थितत्वेन ध्येयो विष्णुर्न चान्यथा ॥34॥

### ब्रह्माधिकरणम्

ब्रह्मेति च सदा ध्येयो भगवान् विष्णुरञ्जसा ।

उत्कृष्टो ब्रह्मशब्दार्थः पूर्णत्वं ब्रह्मतां यतः ॥35॥

आधिव्याधिनिमित्तेन विक्षिप्तमनसोपि तु ।

ध्येयैव ब्रह्मता नित्यं विष्णोर्भक्त्या निरन्तरम् ॥36॥

इति प्रकाशिकायां च वचनं विष्णुनेरितम् ।

नात्मेति सूत्रमीशस्य जीवत्वप्रतिपादकम् ॥37॥

आत्मशब्दं यतो हेतुं कृत्वा जीवं न्यवारयत् ।

स्वशब्दात् प्राणभृच्चैव नोक्त इत्येव वेदराट् ॥38॥

यद्यात्मशब्दो जीवेपि कथं स विनिवारयेत् ।

आत्मशब्दोदितस्तस्माद्विष्णुरेव न चापरः ॥39॥

आत्मब्रह्मादयः शब्दास्तमृते विष्णुमव्ययम् ।

न वदन्ति यतो नाप्ता क्वापि तैर्गुणपूर्णता ॥40॥

नारायणाध्यात्मगतमिति यद्वैष्णवं वचः ।

यदि जीवेशयोर्वेदपतिरैक्यं च मन्यते ॥41॥

आत्मशब्दं कथं तस्मान्निवारयति युक्तितः ।

भेदस्य व्यपदेशं च स्थितिं चादनमेव च ॥42॥

भेददार्ढ्ये हेतुमाह तात्पर्यं स जगत्पतिः ।

व्यावहारिकभेदश्चेत् क्वासावव्याहारिकः ॥43॥

व्यावहारिकमित्येव वचनं व्यावहारिकम् ।

उत नेति विकल्पे तु यदि स्याद् व्यावहारिकम् ॥44॥

तस्यापि बाध्यता चेत् स्याद् भेदः स्यात् पारमार्थिकः ।

अव्यवहारिकत्वं चेद्भेदोयं सत्यतां गतः ॥45॥

एकस्यासत्यतायां हि द्वयोरेव विरुद्धयोः ।

अन्यस्य सत्यतैव स्यादिति केन निवार्यते ॥46॥

असत्यं नोक्तमित्युक्तं सत्यमुक्तमिति प्रजाः ।

जानन्त्युक्तं तु नो सत्यमित्युक्तेसत्यतामपि ॥47॥

न स्वप्नेपि द्वयं मिथ्या तत्रैकं सत्यमेव हि ।

भावाभावावुभौ तत्र कथं मिथ्या भविष्यतः ॥48॥

भावस्य हि निषेधे तु नाभावस्य निषेधनम् ।

स्ववाचोसत्यता चेत् स्यात् तस्माद्भेदस्य सत्यता ॥49॥

तस्माज्जीवेशयोर्भेद उक्तन्यायेन गम्यते ।

एतस्मादात्मशब्दोयं परमात्माभिधा भवेत् ॥50॥

प्रतीकविषयत्वेन विष्णुदृष्टिर्न तद्भवेत् ।

प्रतीके विष्णुरित्यैव तस्मात् कार्या ह्युपासना ॥51॥

न च विष्णुः प्रतीकं यत् तस्मान् नात्मेत्युपासना ।

इति पक्षो यदा ब्रह्मदृष्टिश्चात्र विरुध्यते ॥52॥

स नेति युक्तिस्तत्रापि समेत्युक्तविरुद्धता ।

यद्यप्युत्कर्षमात्रेण ह्यतद्भावेप्युपासना ॥53॥

उत्कर्ष आत्मनोपि स्याच्चेतनत्वादचेतनात् ।

तस्मादतत्त्वं नोपास्यमिति वेदविदो मतम् ॥54॥

उत्कर्षाद्ब्रह्मताध्याने यदि स्यात् फलमञ्जसा ।

ब्रह्मणो नीचताध्यानादनर्थः किं न जायते ॥55॥

अचेतनस्य ब्रह्मत्वध्याने तुष्टिर्न हि क्वचित् ।

नीचस्य स्वात्मताध्यानात् कुप्यति ब्रह्म लोकवत् ॥56॥

चण्डालो नृप इत्युक्ते नृपश्चण्डाल इत्यपि ।

को विशेषः परिज्ञाते नृपेण स्यात् कथञ्चन ॥57॥

पुरतो नरदेवस्य चाण्डालो यदि पूज्यते ।

राजवत् किं न कोपः स्याद्राज्ञो लोकेभिपश्यति ॥58॥

राज्ञस्तु पुरतः प्रोक्ते चण्डाले नृप इत्यपि ।

आत्मानं स इति प्रोक्तमितिवद्ध्येव कुप्यति ॥59॥

अभेदेनैतयोर्ध्याने को विशेषो वचस्यपि ।

अयं राजा त्वमित्युक्ते चण्डालेथ नृपेपि च ॥60॥

चण्डाल इति तु प्रोक्ते सममेव हि दूषणम् ।

ध्यातेप्येकस्य तद्भावे तद्भावोन्यस्य किं न तत् ॥61॥

न चैव तदविज्ञातं सर्वज्ञब्रह्मणा क्वचित् ।

तस्मादपेशलं सर्वमन्यस्य ब्रह्मतावचः ॥62॥

तस्माद्यथोक्तमार्गेण ब्रह्मोपास्यं मुमुक्षुभिः ।

### तदधिगमाधिकरणं

तथोपास्यञ्जसा दृष्टं ब्रह्म पापं च भस्मसात् ॥63॥

करोति निखिलं पूर्वं पाश्चात्यस्याप्यसङ्गताम् ।

करोति तद्द्विषश्चैवं पुण्यनाशोप्यसङ्गता ॥64॥

यदेव विद्ययेत्यत्र पूर्वोक्ताद्धि विशिष्यते ।

पूर्वं स्वर्गादलिब्ध्यर्थं वीयवत्वेन चोदितम् ॥65॥

कर्म विद्यायुतं पश्चान्मोक्षे वीर्यप्रदं त्विति ।

ततो भोगेन पुण्यं च क्षपयित्वेतरत् तथा ॥66॥

ब्रह्मद्विट् ब्रह्मदर्शी च तमोमोक्षाववाप्नुतः ।

ब्रह्मणां शतकालात् तु पूर्वमारब्धसङ्क्षयः ॥67॥

ब्रह्मणस्त्वेव तावत्वं पञ्चाशद्ब्रह्मणस्तथा ।

रुद्रस्य विंशदेव स्यादिन्द्रस्यार्कादिके दश ॥68॥

अन्येषां ब्रह्ममात्रस्य त्वन्त आरब्धसङ्क्षयः ।

ब्रह्मणैव सहातश्च परं नारायणं व्रजेत् ॥69॥

इति सत्तत्ववचनं स्वयं भगवतेरितम् ।

**इति श्रीमदानन्दतीर्थभगवत्पादाचार्यविरचिते ब्रह्मसूत्रानुव्याख्याने चतुर्थाध्यायस्य प्रथमः पादः ॥**

