+++
title = "04 चतुर्थः पादः"

+++


## दुःखिबद्धावराद्यास्तु तदधीनत्वहेतुतः

## चतुर्थः पादः

### आनुमानिकाधिकरणं

दुःखिबद्धावराद्यास्तु तदधीनत्वहेतुतः ॥1॥

शब्दा ब्रह्मणि वर्तन्ते राज्ञि यद्वत्पराजयः ।

स्वातन्त्र्यं तद्गतत्वं च शब्दवृत्तेर्हि कारणम् ॥2॥

स्वातन्त्र्यं तत्र मुख्यं स्यात् कुतो राज्ञि जयोन्यथा ।

न हि भृत्यस्य विजयिशब्दस्तावत् प्रयुज्यते ॥3॥

यावद्राज्ञ्यन्यगत्वेपि स्वातन्त्र्याभासमात्रतः ।

भृत्यबन्धादिकं राज्ञि राज्ञो बन्धादियोग्यतः ॥4॥

कारणं संशयस्य स्यादिति नैव प्रयुज्यते ।

अमङ्गलत्वाच्छब्दानां राज्ञो योगादमङ्गले ॥5॥

अप्रियत्वात्तु शब्दस्य स्यात् प्रयोगनिवर्तनम् ।

गुणास्तु तादृशा यत्र प्रयुज्यन्तेखिला अपि ॥6॥

पूज्येष्वेव विशेषेण स्वातन्त्र्यं मुख्यकारणम् ।

अतो दोषातिदूरत्वात् संशयस्याप्यसम्भवात् ॥7॥

दोषाणां विष्णुगत्वस्य प्राज्ञबुद्धिव्यपेक्षया ।

स्वातन्त्र्यार्थमभिप्रेत्य दोषशब्दाश्च विष्णवि ॥8॥

वासुदेवश्रुतिश्चाह नैव विष्णावमङ्गलम् ।

मङ्गलामङ्गलेन्यत्र ततो नामङ्गलं वदेत् ॥9॥

स्वातन्त्र्यापेक्षया विष्णौ दोषो नामङ्गलोक्तितः ।

बहुभुक्त्वं यथा दोषो नृषु नैव हरौ क्वचित् ॥10॥

एवं दुःख्यादिशब्दाश्च स्वातन्त्र्यापेक्षयोदिताः ।

नैव दोषा हरौ तद्गबुद्ध्योक्ता दोषकारिणः ॥11॥

तस्मात्ते दोषशब्दाश्च तत्रैव गुणवाचकाः ।

### ज्योतिरुपक्रमाधिकरणं

जातमोतं हरौ यस्माज्ज्योतिः षः प्राणरूपतः ॥12॥

आयजेतश्चायजेतो वसन्तिश्च वसंस्ततः ।

विगतच्छादनत्वात्तु गच्छ भूतभयङ्करः ॥13॥

भुङ्क्ष्वेत्युक्तो हरिहुर्र्ं च हुतमस्मिन् जगद्यतः ।

स्फुटत्वात् फडिति प्रोक्तः कव रक्षण इत्यतः ॥14॥

कवचं वर्तते यस्मात् षड्गुणत्वेन सर्वदा ।

वषट् तद्गत्वतस्तेषां वौषडित्येव कथ्यते ॥15॥

स्वीयं स्वीकुरुते यस्मात् स्वाहेत्युक्तो जनार्दनः ।

नमन्त्यस्मिन् गुणा यस्मान्नम इत्येव कथ्यते ॥16॥

इत्यशेषक्रियानामशब्दैरेको जनार्दनः ।

उच्यते मुख्यतो यस्मात् पदवर्णस्वरात्मभिः ॥17॥

तस्मादनन्तगुणता श्रुतितात्पर्यतोस्य हि ।

विज्ञानार्थत्वतः सर्वशब्दानां नास्ति दूषणम् ॥18॥

अङ्गीकृतेपि नैवास्ति दोषो वाक्यसमन्वये ।

तदर्थत्वेन कर्मादेः सम्भवादल्पबुद्धये ॥19॥

कश्छन्दसां योगमिति श्रुतेर्योगार्थतत्त्ववित् ।

ब्रह्मैको नैव चान्योस्ति क इत्यस्योभयार्थतः ॥20॥

तस्यापि पूर्वसिद्धस्य ज्ञानमेवेति निश्चयात् ।

नित्ययोगोपि शब्दानामर्थैर्नैव निषिध्यते ॥21॥

### प्रकृत्यधिकरणं

स्त्रीशब्दाश्च निषेधार्थाः सर्वेपि ब्रह्मवाचकाः ।

विरोधिसर्वबाहुल्यकारणस्त्रीनिषेधिनाम् ॥22॥

पृथक्समन्वयार्थानि स्थानान्येतानि सर्वशः ।

सर्वमानैर्विरोधश्च व्युत्पत्तेरप्यशक्यता ॥23॥

परस्परविरोधश्च विरोधः कार्यतद्वतोः ।

स्त्रीलिङ्गत्वं निषेधश्च पूर्वपक्षेषु युक्तयः ॥24॥

दोषात्यस्पृष्टिनियमः शब्दार्थानेकता तथा ।

बहुरूपत्वमीशस्य व्यक्त्यव्यक्तिविशेषिता ॥25॥

उत्पादनं स्वदेहाच्च दुर्जनाव्यक्तता तथा ।

इत्यादियुक्तयः साक्षात् सिद्धन्तस्थापका इह ॥26॥

अन्वयः सर्वशब्दानामशक्यो ज्ञातुमञ्जसा ।

इति यल्लोकवैमुख्यं जैमिन्यादिमतं वदन् ॥27॥

विद्याधिनाथो भगवानपाचक्रे स्वयं प्रभुः ।

स्वशिष्याणां प्रसिद्ध्यर्थं मतमात्मीयमंशतः ॥28॥

विज्ञातं तैर्जगादात्र तारतम्यं नृणां वदन् ।

तेषु तेषु पदार्थेषु रूढिरङ्गीकृता यतः ॥29॥

प्रयोजनबहुत्वेन तस्य तस्याविरोधतः ।

उपदेशादिसामर्थ्याद्विष्णौ शक्तिश्च गृह्यते ॥30॥

तथाप्येतद्विरोधे तु तद्वाचित्वमपोद्यते ।

अविरोधे तु बह्वर्था एतन्मूलतया मताः ॥31॥

इतो हि रूढतान्येषामुपजीव्यत्वमत्र हि ।

तत्सिद्धिस्तदपेक्षा च सापेक्षा च हरीच्छया ॥32॥

तस्मात् परममुख्यत्वं विष्णावन्यत्र मुख्यता ।

उपलक्षणा च गौणी च तिस्रः शब्दस्य वृत्तयः ॥33॥

प्रवृत्तिहेतोर्बाहुल्यं ज्ञेयं परममुख्यता ।

तत्र प्रयोगबाहुल्यं यदि तत्परता किमु ॥34॥

उभयं दृश्यते विष्णौ शब्दानामपि सर्वशः ।

प्रयोगमात्रबाहुल्यं रूढिरित्यभिधीयते ॥35॥

प्रयोगयुक्तसादृश्यं सम्बन्धो वाप्यमुख्यतः ।

वृत्तिहेतुरिति ज्ञेयः पूर्वायोगेपरग्रहः ॥36॥

एतमेव तथा सन्तं शतर्चीत्यादिनामभिः ।

आचक्षत इति ह्यत्र सन्तमित्यवधारणात् ॥37॥

योगस्य रूढेः प्राबल्यं विद्वद्रूढिं च तत्रगाम् ।

बहुशो दर्शयत्यञ्जस्तात्पर्यात् सनिरुक्तिकम् ॥38॥

अ इति ब्रह्म कथितं तद्य्वाख्यानात्मता तथा ।

शब्दानामपि सर्वेषां नामवित् कृतकृत्यता ॥39॥

विष्णुनामार्थरूपत्वं संहितादेरथाब्रवीत् ।

णकारं च षकारं च बलचेष्टात्मकं वदन् ॥40॥

तज्ज्ञानपूर्वकत्वेन संहिताध्ययनं तथा ।

उपसर्गत्वतो वेस्तु ताच्छील्यार्थादुनस्तथा ॥41॥

णकारश्च षकारश्च नामरूपतया मतौ ।

तस्मात् समन्वयो विष्णौ स्वरवर्णपदात्मनः ॥42॥

अपि वेदस्य किमुत वाक्यरूपेण सङ्गतिः ।

घोषाः सर्वेपि वेदाश्च सर्वे वेदाश्च यत्पदम् ॥43॥

इन्द्रं मित्रं यमिन्द्रं च प्रथमः सङ्कृतिस्तथा ।

नामधाः सर्वदेवानामेक इत्यादिका श्रुतिः ॥44॥

प्रमाणमुक्तविषये तदेवोक्तमुपक्रमात् ।

इति स्वयं भगवता ब्रुवताशेषमन्वयम् ॥45॥

न शब्दवाच्यतैवात्र प्रधानस्य निषिद्ध्यते ।

सर्ववेदेतिहासेषु पुराणेषु च सङ्ग्रहात् ॥46॥

सत्त्वं रजस्तम इति गुणाः प्रकृतिसम्भवाः ।

निबध्नन्ति महाबाहो देहे देहिनमव्ययम् ॥47॥

इत्यादिवाक्यरूपेण यत्रार्थो नान्य इष्यते ।

तेजोबन्नात्मकं वापि यद्युपादानमिष्यते ॥48॥

अनाद्येवापराधः कः प्रधानमिति चोदिते ।

अजामेकामिति प्राह श्रुतिरेतां यदा तदा ॥49॥

को दोषः सर्वथैवास्ति परिणामि जडं यदि ।

अस्माकं परमुख्यार्थो भगवानेक एव तु ॥50॥

मुख्यमात्रतया रूढं सर्वमभ्युपगम्यते ।

सर्वेषामपि शब्दानां गौणाद्यं तदयोगतः ॥51॥

अर्थद्वयमभिप्रेत्य प्रवृत्ते हरिरुक्तवान् ।

कार्याणां कारणं पूर्वं वचसां वाच्यमुत्तमम् ॥52॥

योगानां परमां सिद्धिं परमं ते पदं विदुः ।

इति बुद्धौ समारोहादुभयोर्योगरूढयोः ॥53॥

त्यागे च कारणाभावादुभयार्थत्वमिष्यते ।

विपरीतप्रमाभावे पूर्वारोहस्तु कारणम् ॥54॥

सा भवेद्यत्र न व्यर्थः पूर्वारोहो भ्रमो यथा ।

अतो जगदुपादानं प्रधानं वक्ति सा श्रुतिः ॥55॥

यतत्त्रिगुणमव्यक्तं नित्यं सदसदात्मकम् ।

प्रधानं प्रकृतिं प्राहुरविशेषं विशेषवत् ॥56॥

पञ्चभिः पञ्चभिर् ब्रह्म चतुर्भिर्दशभिस्तथा ।

एतच्चतुर्विंशतिकं गणं प्राधानिकं विदुः ॥57॥

इति भागवते प्राह विद्याधीशः स्वयं प्रभुः ।

न च प्रकृतिशब्देन ब्रह्मोपादानमुच्यते ॥58॥

अविकारः सदा शुद्धो नित्य आत्मा सदा हरिः ।

सदैकरूपविज्ञानबल आनन्दरूपकः ॥59॥

निर्विकारोक्षरः शुद्धो निरातङ्कोजरोमरः ।

अविश्वो विश्वकर्ताजो यः परः सोभिधीयते ॥60॥

निर्विकारमनौपम्यं सदैकरसमक्षयम् ।

ब्रह्मेति परमात्मेति यं विदुर्वैदिका जनाः ॥61॥

इति श्रुतिपुराणोक्त्या न विकारी जनार्दनः ।

पराधीनविशेषाप्तिरनिवर्त्यान्यथाभवः ॥62॥

क्षीरादिवद्विकारः स्यान्नैव स स्याद्धरेः क्वचित् ।

अपादानत्वमेवास्य यद्युपादानतयेष्यते ॥63॥

अङ्गीकृतं तत्पितृवन्न तु विश्वात्मना भवः ।

न चोर्णनाभिजनितृमातॄणां च विकारिता ॥64॥

चेतनात्वात् तदन्नं हि कार्यरूपतया भवेत् ।

अपादानतया विश्वकर्तृत्वं बुद्धिपूर्वकम् ॥65॥

उक्तं भाल्लविशाखायां ब्रह्मतर्के च सादरम् ।

इच्छामात्रात् प्रभोः सृष्टिरविकारस्य सर्वदा ॥66॥

स्वभावोयमनन्तस्य रजो येनाभवज्जगत् ।

स्वदेहादिच्छया विश्वं भुक्तपूर्वं जनार्दनः ॥67॥

ससर्ज मातापितृवदूर्णनाभिवदेव वा ।

प्रधानं परिणाम्येशो निर्विकारः स्वयं सदा ॥68॥

न चेतनविकारः स्याद्यत्र क्वाप ह्यचेतनम् ।

नाचेतनविकारोपि चेतनः स्यात् कदाचन ॥69॥

न चान्यस्यान्यरूपत्वं विकृतत्वेपि दृश्यते ।

न क्षीरादन्यता दध्नः केनचिद्दृश्यते क्वचित् ॥70॥

सर्वज्ञाद् ब्रह्मणोन्यत्वं जगतो ह्यनुभूयते ।

अभेदः सत्वमात्रेण स्यात् खर्वस्वर्णयोरपि ॥71॥

भागेन परिणामश्चेद्भागयोर्भेद एव हि ।

यो भागो न विकारी स्यात् स एवास्माकमीश्वरः ॥72॥

भिन्नानां समुदायस्य नाम ब्रह्मेति तद्भवेत् ।

ब्रह्मोपादानता न स्यात् तदा विश्वस्य हि क्वचित् ॥73॥

शृङ्गाच्छरोवलिमभ्यो दूर्वा गोमयतस्तथा ।

वृश्चिकश्चेत्येवमाद्येष्वपादानत्वमिष्यते ॥74॥

उपादानैकदेशत्वं यद्यप्यत्र प्रदृश्यते ।

अप्यपादानतैवात्र दृष्टान्तो ब्रह्मणो भवेत् ॥75॥

न ह्युपादानतैवात्र बाह्यावयवगौरवात् ।

न चाचेतनतस्तत्र चेतनस्य समुद्भवः ॥76॥

उपादानतया किं तर्ह्यपादानं ह्यचेतनम् ।

कार्यदेहगतस्यास्य चेतनस्य प्रदृश्यते ॥77॥

सच्च त्यच्चाभवदिति नास्य विश्वत्वमुच्यते ।

तत्सृष्ट्वेति गिरैवास्य पूर्वं विश्वस्य सिद्धितः ॥78॥

सत्त्वात् ततेर्वैदिकत्वात् सम्यग्वक्तुमशक्यतः ।

आश्रयत्वात् स्वाश्रयत्वाज्ज्ञानत्वाद् दुर्विदत्वतः ॥79॥

सत्ततेर्यातनाच्चैव ह्यप्राप्तत्वाच्च दुर्जनैः ।

नित्यसाधुगुणव्याप्तियन्तृरूपत्वतः सदा ॥80॥

जगद्गतेन रूपेण ब्रह्मैव हि तथोच्यते ।

व्यक्तिरुक्तगुणानां हि पुरुषापेक्षया नृणाम् ॥81॥

भवेदभवदित्याद्यः प्रयोगश्चात्र युज्यते ।

तस्मादशेषकर्तैको निर्विकारो रमापतिः ॥82॥

शब्दैः प्रकृतिरित्याद्यैः स्त्रीलिङ्गैरभिधीयते ।

बहु स्यामिति तस्यैव ह्युक्तमार्गेण युज्यते ॥83॥

तत्तद्गतेन रूपेण तदर्थं ह्यसृजज्जगत् ।

यच्चाविकृतमेवैकं ब्रह्म विश्वात्मना मृषा ॥84॥

दृश्यते मन्ददृष्ट्यैव स सर्ग इति कथ्यते ।

सा मन्ददृष्टिस्तस्यैव ब्रह्मणः किं ततोन्यगा ॥85॥

ब्रह्मणश्चेत् क्व सार्वज्ञमन्यथा चेत् स्वतोन्यता ।

नादेहयोगिनो दृष्टिरिति तत्कारणं स्वतः ॥86॥

देहिनः कारणयुता देहाश्च यदि न भ्रमात् ।

किं भ्रान्तिकल्पितं तत्र भेदोपि भ्रमजो यदि ॥87॥

भ्रान्तेरज्ञानमूलत्वात् तस्य भेदव्यपेक्षया ।

नाज्ञानकल्पकं किञ्चिदन्योन्याश्रयता यतः ॥88॥

भ्रमत्वे त्वियमुक्तिश्च तदन्तःपतनान्न हि ।

व्यावहारिकता चास्य स्यादबाध्यत्व एव हि ॥89॥

बाध्यं नार्थक्रियाकारि न च स्वप्नोपि नो मृषा ।

वासनाजनितत्वेन तस्याप्यङ्गीकृतत्वतः ॥90॥

स हि कर्तेति वाक्याच्च जाग्रत्वमिति हि भ्रमः ।

सर्पभ्रमादावपि हि ज्ञानमस्त्येव तादृशम् ॥91॥

तदेवार्थक्रियाकारि तत्सदेवार्थकारकम् ।

ब्रह्म त्वर्थक्रियाकारि परतः स्वत एव वा ॥92॥

अङ्गीकृतं हि तेनैव परतस्त्वे न च प्रमा ।

अमुख्यसत्यमानस्य साधकत्वे सदावयोः ॥93॥

न हि सम्प्रतिपत्तिः स्यादतस्तिष्ठतु सा प्रमा ।

न हि विप्रतिपन्नेन शक्यं साधयितुं क्वचित् ॥94॥

साधकत्वं तु सत्यस्य साक्षिणो ह्यावयोर्द्वयोः ।

सम्यक् सम्प्रतिपन्नं तन्न विवर्तमतं भवेत् ॥95॥

यदि नाङ्गीकृतं किञ्चिदनङ्गीकृततापि हि ।

नाङ्गीकृतेति मूकः स्यादिति नास्मद्विवादिता ॥96॥

विश्वं सत्यं यच्चिकेत प्र घा न्वस्य यथार्थतः ।

इत्याद्याः श्रुतयः सर्वा विश्वसत्यत्ववाचिकाः ॥97॥

सत्यत्वं गगनादेश्च साक्षिप्रत्यक्षसाधितम् ।

साक्षिसिद्धस्य न क्वपि बाध्यत्वं तददोषतः ॥98॥

सर्वकालेष्वबाध्यत्वं साक्षिणैव प्रतीयते ।

कालो हि साक्षिप्रत्यक्षः सुषुप्तौ च प्रतीतितः ॥99॥

अतीतानागतौ कालावपि नासाक्षिगोचरौ ।

पक्षीकर्तुमशक्यत्वान्नानुमा तत्र वर्तते ॥100॥

तदेतदिति सर्वं च दृश्यं वा स्मृतिगोचरम् ।

साक्षिसिद्धेन कालेन खचितं ह्येव वर्तते ॥101॥

तस्मान्न तं विना किञ्चन्स्मर्तुं द्रष्टुमथापि वा ।

शक्यं तन्नित्यसिद्धेर्हि नानुमावसरो भवेत् ॥102॥

अतोदोषप्रतीतस्य सत्यत्वं साक्षिणा मतम् ।

परीक्षादेश्च सत्यत्वं तेन ह्येव मतं भवेत् ॥103॥

अन्यथा श्रुतियुक्त्यादिप्रमाणैश्च सहैव तु ।

अकस्माद्विनिवृत्तिश्च किं विश्वस्य न शङ्क्यते ॥104॥

इतः पूर्वं तथा भावाद्यदि नो संसृतेर्गतिः ।

वाक्यानुमादितश्चेत् स्यात् तत्प्रामाण्यं च साक्षिणा ॥105॥

तत्प्रामाण्यं यथा साक्षी स्थापयत्येवमेव हि ।

सर्वकालेष्वपि स्थैर्याद् व्यभिचारमपोह्य च ॥106॥

एवमक्षजमानत्वसिद्धां विश्वस्य सत्यताम् ।

किमिति स्थापयेन्नायं निर्दोषज्ञानशक्तितः ॥107॥

एकाज्ञानकृतं विश्वमिति यच्चोच्यते मृषा ।

बहुज्ञानकृतं विश्वमिति तस्योत्तरं भवेत् ॥108॥

परस्य सत्यतां जानन्नपि यः स्वात्मतस्करः ।

परो नास्तीति वदति किमित्युन्मत्तवद्वदेत् ॥109॥

पराभावे हि वाग्व्यर्था यदि नैवोच्यते तदा ।

कशावेत्रादिकं तस्य तस्करस्योत्तरं वदेत् ॥110॥

प्रपञ्चो यदि विद्येत निवर्तेत न संशयः ।

मायामात्रमिदं द्वैतमद्वैतं परमार्थतः ॥111॥

विकल्पो विनिवर्तेत कल्पितो यदि केनचित् ।

उपदेशादयं वादो ज्ञाते द्वैतं न विद्यते ॥112॥

इत्यत्र यदिशब्दौ च निवर्तेतेति च द्वयम् ।

विश्वस्य सत्यतामाहुर् विद्येतोत्पत्तिमेव च ॥113॥

विदोत्पत्ताविति ह्यस्माद्धातोरुत्पत्तिरेव हि ।

निवृत्तिव्याप्तियुक् प्रायः प्रपञ्चो भेदपञ्चकः ॥114॥

जीवेश्वरभिदा चैव जडेश्वरभिदा तथा ।

जीवभेदो मिथश्चैव जडजीवभिदा तथा ॥115॥

मिथश्च जडभेदोयं प्रपञ्चो भेदपञ्चकः ।

सोयं सत्यो ह्यनादिश्च सादिश्चेन्नाशमाप्नुयात् ॥116॥

द्वैतं न विद्यत इति तस्मादज्ञानिनां मतम् ।

इति श्रुतेर् मितं त्रातं मायाख्यहरिविद्यया ॥117॥

उत्तमोर्थो हरिस्त्वेकस्तदन्यन्मध्यमाधमम् ।

वाचारब्धं तु साङ्केत्यनाम स्याद्विकृतं बहु ॥118॥

नित्यं तु नामधेयं यन्मृत्तिकेत्यादि वैदिकम् ।

प्राधान्यात् तत्परिज्ञानात् प्राकृताज्ञोपि पूरुषः ॥119॥

विद्वानित्युच्यते सद्भिरेवं नित्यपरात्मवित् ।

सदातनं सत्यमिति नित्यमेवोच्यते बुधैः ॥120॥

प्रयोगश्चोत्तरत्रास्ति जरा यद्येनमाप्नुयात् ।

देहः प्रध्वंसते वायं किं ततोस्यातिशिष्यते ॥121॥

हन्यते न वधेनायं जरया च न जीर्यति ।

एतत्सत्यं ब्रह्मपुरमिति नित्यत्व एव हि ॥122॥

वाचारम्भणमित्युक्ते मिथ्येत्यश्रुतकल्पनम् ।

पुनरुक्तिर्नामधेयमितीत्यस्य निरर्थता ॥123॥

एकः पिण्डो मणिश्चेति पदवैयर्थ्यमेव च ।

विकारित्वविवक्षायां न चैकनखकृन्तनम् ॥124॥

सर्वं कार्ष्णायसं च स्यादतः सादृश्य एव च ।

विवक्षात्र तु नित्यत्वे प्राधान्ये चोक्तवर्त्मना ॥125॥

प्राधान्यप्रतिपत्त्यर्थं सृष्ट्यादेश्चैव विस्तरः ।

तस्मात् केनापि मार्गेण न विवर्तमतं भवेत् ॥126॥

तदसङ्ख्‌यातदोषेतं हेयमेव शुभार्थिभिः ।

असङ्ख्यत्वेन दोषाणां ग्रन्थाधिक्यभयादपि ॥127॥

उपरम्यते ततो विष्णुरिच्छापूर्वकमश्रमः ।

करोति पितृवद्विश्वं पूर्णाशेषगुणात्मकः ॥128॥

**इति श्रीमदानन्दतीर्थभगवत्पादाचार्यविरचिते ब्रह्मसूत्रानुव्याख्याने प्रथमाध्यायस्य चतुर्थः पादः ॥**

