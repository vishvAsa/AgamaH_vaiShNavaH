+++
title = "07 तृतीयः पादः"

+++


## अथाशेषसमाम्याविरोधापाकृतिं प्रभुः

## तृतीयः पादो

ऽथाशेषसमाम्याविरोधापाकृतिं प्रभुः ।

करिष्यन् अधिदैवाधिभूतजीवपरात्मनाम् ॥1॥

स्वरूपनिर्णयायैव वचनानां परस्परम् ।

पादेनानेनाविरोधं दर्शयत्यमितद्युतिः ॥2॥

अनुभूतियुक्तिबहुवाग्वैलोम्यं च ततोधिकम् ।

एतत्सर्वं सतः साम्यं द्वारवैयर्थ्यमेव च ॥3॥

दृष्टयुक्त्यनुसारित्वमुक्तान्यार्थाविरोधतः ।

प्रसिद्धनामस्वीकारे बहुवाक्यानुवर्तिता ॥4॥

लोकदृष्टानुसारित्वं जीवसाम्यमनादिता ।

तत्र तत्र परिज्ञानं गुणसाम्यश्रुती तथा ॥5॥

उत्पत्तिमत्वं स्वगुणाननुभूत्यल्पकल्पने ।

नानाश्रुतिश्च वैचित्र्यं युक्तयः पूर्वपक्षगाः ॥6॥

व्यवस्थानुपपत्तिश्च स्वातन्त्र्यमनुसारिता ।

मुख्यता शक्तिमत्त्वं च वैरूप्यं सर्वसङ्ग्रहः ॥7॥

गत्यादिरीशशक्तिश्च सर्वमानविरोधिता ।

अभीष्टासिद्धिसुव्यक्ती शास्त्रसिद्धिर्विपर्ययः ॥8॥

विशेषकारणं चेति सिद्धान्तस्यैव साधिकाः ।

### वियदधिकरणम्

प्रकृतिः पुरुषः कालो वेदास्तदभिमानिनः ॥9॥

महादाद्याश्च जायन्ते पराधीनविशेषिता ।

इदं सर्वं ससर्जेति जनिमत्त्वमिहोदितम् ॥10॥

अवकाशमात्रमाकाशः कथमुत्पद्यतेन्यथा ।

यद्यनाकाशता पूर्वं किं मूर्तनिबिडं जगत् ॥11॥

मूर्तसम्पूर्णता चैव यद्यनाकाशता भवेत् ।

मूर्तद्रव्याणि चाकाशे स्थितान्येव हि सर्वदा ॥12॥

अत आकाशशब्दोक्तस्तद्देवोत्र विनायकः ।

देहोत्पत्त्या समुत्पन्न इति श्रुत्याभिधीयते ॥13॥

भूतमप्यसितं दिव्यदृष्टिगोचरमेव तु ।

उत्पद्यतेव्याकृतं हि गगनं साक्षिगोचरम् ॥14॥

प्रदेश इति विज्ञेयं नित्यं नोत्पद्यते हि तत् ।

तथापि मूर्तसम्बन्धपरतन्त्रविशेषयुक् ॥15॥

खमेवोत्पत्तिमन्नाम श्रुतिशब्दविवक्षितम् ।

प्रकृतिः पुरुषः काल इत्येते च समस्तशः ॥16॥

ईशाधीनविशेषेण जन्या इत्येव कीर्तिताः ।

कालप्रवाह एवैको नित्यो न तु विशेषवान् ॥17॥

पुरुषाव्यक्तकालानां रमैवैकाभिमानिनी ।

सिसृक्षुत्वविशेषं तत्साक्षाद्भगवदिच्छया ॥18॥

प्राप्तैव सृष्टेत्युदिता प्रधानं विकृतेरपि ।

पुमांसो देहसम्बन्धात् सृष्टिमन्त इतीरिताः ॥19॥

### मातरिश्वाधिकरणम्

एवं प्रलयकालेपि प्रतिभातपरावरः ।

मुख्यवायुर्नित्यसमः शरीरोत्पत्तिकारणात् ॥20॥

पराधीनविशेषेण जनिमानेव शब्दितः ।

नैव किञ्चित् ततो जन्मवर्जितं परमादृते ॥21॥

पराधीनविशेषत्वे जन्मनः स्थूलताभवः ।

पूर्वशब्दवलिपश्च यदि जन्मेति कीर्त्यते ॥22॥

रमाया नैव जन्मास्ति चैतन्यस्यापि केवलम् ।

प्रधानस्य च वेदस्यापीश्वरेच्छया ॥23॥

व्यक्तिर्नाम विशेषोस्ति तस्मात् तद्वशतैव हि ।

उत्पत्तिरत्र कथिता ....... ॥

### असम्भवाधिकरणम्

...... स्वतन्त्रत्वात् परात्मनः ॥24॥

नैवोत्पत्तिः कथमपि न स्वतन्त्रं ततोपरम् ।

### व्यतिरेकाधिकरणम्

अच्छेद्यस्यापि जीवस्य विभागं बहुधा हरिः ॥25॥

कृत्वा भोगान् प्रदायैव चैक्यमापादयेत् पुनः ।

अत ईशवशं सर्वं चेतनाचेतनं जगत् ॥26॥

अविभागं विभागाय यदा नयति केशवः ।

किमशक्यं परेशस्य तदेति ह्यभिधीयते ॥27॥

### पृथगधिकरणम्

एवं स्थितेपि जीवैक्यं केचिदाहुः परात्मना ।

तद्योहमिति पूर्वाभिः श्रुतिभिश्चानुमाबलात् ॥28॥

न तद्युक्तं यतो विष्णुः पृथगेवाभिधीयते ।

प्रज्ञानेत्रो लोक इति मुक्तो भेदोभिधीयते ॥29॥

एतमानन्दमित्यन्या परं साम्यमित्यपि ।

इदं ज्ञानमुपाश्रित्य मम साधर्म्यमागताः ॥30॥

सर्गेपि नोपजायन्ते प्रलये न व्यथन्ति च ।

उपसम्पद्यते ज्योतिः स्वरूपेणाभिपद्यते ॥31॥

तत्र पर्येति जक्षंश्च क्रीडन्नपि सदा सुखी ।

आचक्ष्व मे परं मोक्षं धीरा यं प्रवदन्ति तम् ॥32॥

इत्युक्त आह वाग्देवी परं मोक्षं प्रजापतेः ।

शाखां शाखां महानद्यः संयान्ति परितः स्रवाः ॥33॥

धानापूपा मांसकामाः सदा पायसकर्दमाः ।

यस्मिन्नग्निमुखा देवाः सेन्द्राः सहमरुद्गणाः ॥34॥

ईजिरे क्रतुभिः श्रेष्ठैस्तदक्षरमुपासते ।

प्रविशन्ति परं देवं मुक्तास्तत्रैव भोगिनः ॥35॥

निर्गच्छन्ति यथाकामं परेशेनैव चोदिताः ।

भेददृष्ट्याभिमानेन निःसङ्गेनापि कर्मणा ॥36॥

कर्तृत्वात् सगुणं ब्रह्म पुरुषं पुरुषर्षभम् ।

स सङ्गत्य पुनःकाले कालेनेश्वरमूर्तिना ॥37॥

जाते गुणव्यतिकरे यथापूर्वं प्रजायते ।

ऋचां त्वः पोषमास्ते च परेण प्रेरिताः सदा ॥38॥

यत्कामस्तत्सृजत्यद्धैवात्मना तत्सृजत्यपि ।

सहैव ब्रह्मणा कामान् भुङ्क्ते निस्तीर्णतद्गुणः ॥39॥

दुःखादींश्च परित्यज्य जगद्य्वापारवर्जितः ।

भुङ्क्ते भोगान् सहैवोच्चानित्याद्यागममानतः ॥40॥

मुक्तस्य भेदावगतेः कथमेव ह्यभिन्नता ।

जीवेशयोर्नानुमा च तदभेदं प्रमापयेत् ॥41॥

मिथ्यैव भेदो विमतो भेदत्वाच्चन्द्रभेदवत् ।

इति चेत् साध्यधर्मोयं सन्न सन् वा न वोभयम् ॥42॥

यदि सन्नपसिद्धान्तः स एवासन्नितीरिते ।

नोभयं चेन्न सिद्धं तदिति मानस्य दूषणम् ॥43॥

न च मानान्तरेणैतच्छक्यं साधयितुं क्वचित् ।

अनुमानेन चेत् सैव ह्यनवस्था भविष्यति ॥44॥

न चागमस्तदर्थोस्ति नासदासीन्न तद्भवेत् ।

परिशेषादनिर्वाच्यं यदि सिद्ध्येत् परात्मनः ॥45॥

अनिर्वाच्यत्वमेव स्यात् परिशिष्टो ह्यसौ सदा ।

न चान्य आगमस्तत्र सदसत्प्रतियोगिनि ॥46॥

न च प्रत्यक्षमत्रास्ति न चार्थापत्तिरिष्यते ।

बाधायोगात् सत इति बाधाभावत एव हि ॥47॥

इष्टापत्तिर्न हि भ्रान्तावपि बाधोवगम्यते ।

विषयस्य कुतो बाधो विद्यमानं हि बाध्यते ॥48॥

न हि वन्ध्यासुतो वध्यो यज्ञदत्तो हि वध्यते ।

बाधायोगात् सत इति व्याप्तिरेषा क्व दृश्यते ॥49॥

कश्चायं बाध उद्दिष्टो न हि नाशोसतो भवेत् ।

निवृत्तिश्चाप्रवृत्तस्य कथमेवोपपद्यते ॥50॥

नासीदस्ति भविष्यच्च तदिति ज्ञानमेयता ।

यदि बाधस्तदा सत्त्वं तेनैवाङ्गीकृतं पुनः ॥51॥

प्रतीतिर्नासत इति वदन्नङ्गीकरोति ताम् ।

निषेधो ह्यप्रतीतस्य कथञ्चिन्नोपपद्यते ॥52॥

न चोपमा भवेदत्र प्रत्यक्षात् सत्त्वमेव च ।

शास्त्रगम्यपरेशानाद्भेदः स्वात्मन ईयते ॥53॥

अनुभूतिविरोधेन कथमेकत्वमुच्यते ।

किञ्चित् कर्ता च दुःखीति सर्वैरेवानुभूयते ॥54॥

सर्वज्ञो भगवान् विष्णुः सर्वशक्तिरिति श्रुतः ।

अनुभूताद्धि भेदेन श्रुतिरेषा वदत्यमुम् ॥55॥

उपजीव्यविरुद्धं तु कथमैक्यं श्रुतिर्वदेत् ।

अप्रामाण्यं यदा भेदवाचकस्य भविष्यति ॥56॥

स एव धर्मिणी ग्राही तदभेदः कथं भवेत् ।

यत् स्वरूपग्रहे मानं तद्धर्मे न कथं भवेत् ॥57॥

एकविज्ञानविज्ञप्त्या द्वयं मानं भविष्यति ।

न चेदेकं प्रमाणं तद्द्वयमप्यत्र नो भवेत् ॥58॥

धर्मिग्राहिविरोधस्तु तस्मान्मानस्य दूषणम् ।

नोपजीव्यो ह्यभेदोत्र क्वचिद्भेदश्रुतेर्बलात् ॥59॥

न च मानान्तरोपेयं ब्रह्म तद्भवति क्वचित् ।

येन मानेन चोपेयं भेदस्तेनावगम्यते ॥60॥

सर्वज्ञानुमयैवेशो यद्युपेयः कथञ्चन ।

सर्वज्ञत्वगुणेनैव तया भेदोवगम्यते ॥61॥

न दुःखानुभवः क्वापि मिथ्यानुभवतां व्रजेत् ।

न हि बाधः क्वचिद् दृष्टो दुःखाद्यनुभवस्य तु ॥62॥

यदि दुःखानुभूतिश्च भ्रान्तिरित्यवसीयते ।

अदुःखिताश्रुतिः केन न भ्रान्तिरिति गम्यते ॥63॥

श्रुतिस्वरूपमर्थश्च मानेनैवावसीयते ।

तच्चेन्मानं गृहीतं ते किं दुःखानुभवे भ्रमः ॥64॥

न च बाधविशेषोस्ति यदबाधितमेव तत् ।

बाधो यद्यनुभूतेर्थे कथं निर्णय ईयते ॥65॥

कोपि ह्यर्थो न निश्चेतुं शक्यते भ्रमवादिना ।

भ्रमत्वमभ्रमत्वं च यदैवानुभवोपगम् ॥66॥

एकस्य भ्रमता तत्र परस्याभ्रमता कुतः ।

भ्रमत्वमभ्रमत्वं च सर्वं वेद्यं हि साक्षिणा ॥67॥

स चेत् साक्षी क्वचिद्दुष्टः कथं निर्णय ईयते ।

विशेषाः सर्व एवैते साक्षिप्रत्यक्षगोचराः ॥68॥

ऊरीकृत्य च तान् सर्वान् व्यवहारः प्रवर्तते ।

साक्षिणो व्यवसायी तु व्यवहारोभिधीयते ॥69॥

तस्मात् सर्वप्रसिद्धस्य व्यवहारस्य सिद्धये ।

साक्षी निर्दोष एवैकः सदाङ्गीकार्य एव सः ॥70॥

शुद्धः साक्षी यदा सिद्धो दुःखित्वं वार्यते कथम् ।

उपजीव्यप्रमाणं तद्भेदग्राहकमेव हि ॥71॥

अतो जीवेशयोर्भेदः श्रुतिसामर्थ्यसुस्थिरः ।

तथापि तु चिदानन्दपूर्वास्तत्सदृशा गुणाः ॥72॥

सारस्वरूपमस्यापि मुक्तावप्यवशिष्यते ।

अतोभेदवदेवैताः श्रुतयः प्रवदन्ति हि ॥73॥

पौराणि च वाक्यानि सादृश्याभेदसंश्रयात् ।

सादृश्याच्च प्रधानत्वात् स्वातन्त्र्यादपि चाभिदाम् ॥74॥

आहुरीशेन जीवस्य न स्वरूपाभिदां क्वचित् ।

स्थानैक्यमैकमत्यं च मुक्तस्य तु विशिष्यते ॥75॥

सादृश्यं च विशेषेण जडानां द्वयमेव तु ।

भवेत् सादृश्यमत्यल्पं तृतीयं परमात्मना ॥76॥

ईशरूपक्रियाणां च गुणानामपि सर्वशः ।

तथैवावयवानां तत्स्वरूपैक्यं तु मुख्यतः ॥77॥

यथोदकं दुर्गे वृष्टं पर्वतेषु विधावति ।

एवं धर्मान् पृथक् पश्यंस्तानेवानुविधावति ॥78॥

इति श्रुतेर् नोभयं च भेदाभेदाख्यमिष्यते ।

एकमेवाद्वितीयं तन्नेह नानास्ति किञ्चन ॥79॥

मृत्योः स मृत्युमाप्नोति य इह नानेव पश्यति ।

इति श्रुताविवेत्यस्माद्भेदाभेदनिराकृतिः ॥80॥

इवोभये च सादृश्य इति वाक् शब्दनिर्णये ।

अंशाधिकरणम्

भेदस्य मुक्तौ वचनादापि तत्पक्षनिग्रहः ॥81॥

चेतनत्वादि सादृश्यं यद्यभेद इतीष्यते ।

अङ्गीकृतं तदस्माभिर्न स्वरूपैकता क्वचित् ॥82॥

न केनचिदभेदोस्ति भेदाभेदोपि वा क्वचित् ।

समुदायमृते विष्णोः स्वगुणादीन् विनापि वा ॥83॥

इति श्रुतेर्न तस्यास्ति भेदाभेदोपि केनचित् ।

अभेदश्रुतयोंशत्वात् सादृश्यं चांशतास्य तु ॥84॥

अंशस्तु द्विविधो ज्ञेयः स्वरूपांशोन्य एव च ।

विभिन्नांशोल्पशक्तिः स्यात् किञ्चित् सादृश्यमात्रयुक् ॥85॥

अंशिनो यत्तु सामर्थ्यं यत्स्वरूपं यथा स्थितिः ।

स एव चेत् स्वरूपांशः प्रादुर्भावा हरेर्यथा ॥86॥

सूर्यमण्डलमान्येकस्तत्प्रकाशाभिमानवान् ।

सूर्योथ सप्तमाब्धेश्च बाह्योदस्य च वारिपः ॥87॥

कठिनत्वेन मेर्वादेः पृथिव्या अपि देवता ।

धरादेव्येवमेवैको भगवान् विष्णुरव्ययः ॥88॥

नानावताररूपेण स्थितः पूर्णगुणः सदा ।

विण्मूत्राद्यभिमानिन्यो यथापभ्रष्टदेवताः ॥89॥

सूर्यादिभ्यस्तथैवायं संसारी परमात् पृथक् ।

देहदोषैश्च दृष्टत्वादपभ्रष्टाख्यदेवताः ॥90॥

अन्याः सूर्यादिदेवेभ्यो ह्यनुग्राह्याश्च तैः सदा ।

एवमेवं पराद्विष्णोः पृथक् संसारिणो मताः ॥91॥

अनुग्राह्याश्च तेनैव तत्प्रसादाच्च मोक्षिणः ।

न तु मत्स्यादिरूपाणामनुग्राह्यत्वमिष्यते ॥92॥

गुणैरशेषैः पूर्णत्वान्मुख्याभेदो परैर्न च ।

अंशाभासाश्च सर्वेपि परस्यांशा न मुख्यतः ॥93॥

यथैषा पुरुषे छाया एतस्मिन्नेतदाततम् ।

न तु पुम्पादवत् पादा जीवा एते परात्मनः ॥94॥

पूर्णास्तस्य गुणा एव प्रादुर्भावतया स्थिताः ।

एवं जगाद परमा श्रुतिर्नारायणं परम् ॥95॥

अक्षयो भगवान् विष्णुर्लक्ष्म्यावासो लये स्थितः ।

मुक्तैः सदा चिन्त्यमानो ब्रह्माद्यैस्तारतम्यगैः ॥96॥

प्रकृतिः पुरुषः कालो वेदाश्चेति चतुष्टयम् ।

नित्यं स्वरूपतो विष्णोर्विशेषावाप्तिमात्रतः ॥97॥

उत्पत्तिमदिति प्रोक्तं लक्ष्मीस्तदभिमानिनी ।

ततो जातः पुमान्नाम ब्रह्मास्यां वासुदेवतः ॥98॥

सूत्रात्मा प्राणनामा च देव्यौ प्रकृतिमानिनी ।

ततो रूपं महन्नाम ब्रह्मणोहङ्कृतिः शिवः ॥99॥

ब्रह्मणो बुद्धिनाम्नोमा तत इन्द्रो मनोभिधः ।

स्कन्दश्च तत एवान्ये सर्वे देवाः प्रजज्ञिरे ॥100॥

तत्र पूर्वतनः श्रेयान् गुणैः सर्वैः समस्तशः ।

तेभ्यश्च भगवान् विष्णुस्तदधीना इमे सदा ॥101॥

जन्मस्थितलियाज्ञाननियतिज्ञानसंसृतिः ।

मोक्षश्च तदधीनत्वमेतेषां नैव हीयते ॥102॥

मुक्तावपि स एवैकः स्वतन्त्रः पूर्णसद्गुणः ।

इति श्रुत्युपपत्तिभ्यां पादेस्मिन् प्रभुणोदितम् ॥103॥

**इति श्रीमदानन्दतीर्थभगवत्पादाचार्यविरचिते ब्रह्मसूत्रानुव्याख्याने द्वितीयाध्यायस्य तृतीयः पादः ॥**

