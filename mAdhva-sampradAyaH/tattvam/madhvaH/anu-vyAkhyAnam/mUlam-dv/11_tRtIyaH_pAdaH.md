+++
title = "11 तृतीयः पादः"

+++


## वैराग्यतो भक्तिदार्ढ्यं तेनोपासा यदा भवेत्

## तृतीयः पादः

वैराग्यतो भक्तिदार्ढ्यं तेनोपासा यदा भवेत् ।

आपरोक्ष्यं भवेद् विष्णोरिति पादक्रमो भवेत् ॥1॥

युक्तितो ज्ञातवेदार्थो निरस्य समयान् परान् ।

परस्परविरोधे च प्रणुद्याशेषवाक्यगम् ॥2॥

अध्यात्मप्रवणो भूत्वा तस्य सन्निहितत्वतः ।

बहुयुक्तिविरोधानां भानात् तत्सहितश्रुतेः ॥3॥

विरोधं च निराकृत्य श्रुतीनां प्राणतत्वगान् ।

परिहृत्य विरोधांश्च तत्प्रसादानुरञ्जितः ॥4॥

देहकर्तृत्वमीशस्य ज्ञात्वा तत्पितृतास्मृतेः ।

विशेषस्नेहमापाद्य सर्वकर्तृत्वतोधिकम् ॥5॥

निष्पाद्य बहुमानं च तदन्यत्रातिदुःखतः ।

उत्पाद्याधिकवैराग्यं तद्गुणाधिक्यवेदनात् ॥6॥

सर्वस्य तद्वशत्वाच्च दार्ढ्यं भक्तेरवाप्य च ।

यतेतोपासनायैव विशिष्टाचार्यसम्पदा ॥7॥

कर्तव्या ब्रह्मजिज्ञासेत्युक्ते किमिति संशये ।

अत इत्युदितेप्यस्य विशेषानुक्तितः पुनः ॥8॥

सृष्टिबन्धनमोक्षादिकर्तृत्वस्य श्रुतत्वतः ।

यतो मोक्षादिदातासावतो जिज्ञास्य एव वः ॥9॥

इत्याह तत्परं ब्रह्म व्यासाख्यं ज्ञानरश्मिमत् ।

येनैव बन्धमोक्षः स्यात् स च जिज्ञासया गतः ॥10॥

सुप्रसन्नो भवेदीशो जिज्ञासातोस्य मुक्तिदा ।

मोक्षादिदत्वमीशस्य कथमेवावगम्यते ॥11॥

इति चेच्छास्त्रयोनित्वात् शास्त्रगम्यो हि मोक्षदः ।

प्रत्यक्षावसितेभ्यः स्याद्यदि मोक्षः कथञ्चन ॥12॥

किमित्यनादिसंसारमग्नाः सर्वा इमाः प्रजाः ।

यस्मान्नियमतो दुःखहानिः प्रत्यक्षतो भवेत् ॥13॥

धावन्त्येव तमुद्दिश्य राजाद्यमखिलाः प्रजाः ।

अनुमागम्यतो मोक्षो यदि स्यादनुमैव हि ॥14॥

दृष्टपूरुषवन्मोक्षदातृतां विनिवारयेत् ।

तच्छास्त्रगम्य एवैको मोक्षदो भवति ध्रुवम् ॥15॥

शास्त्रगम्यश्च नान्योस्ति मोक्षदत्वेन केशवात् ।

मोक्षदो हि स्वतन्त्रः स्यात् परतन्त्रः स्वयं सृतौ ॥16॥

वर्तमानः कथं शक्तः परमोक्षाय केवलम् ।

अन्याश्रयेण यद्येष दद्यान्मोक्षं स एव हि ॥17॥

तेन नानुसृतो मोक्षं न दद्यादन्यवाक्यतः ।

अतस्तदर्थमपि स ज्ञेयो विष्णुर्मुमुक्षुभिः ॥18॥

यमेवैष इति श्रुत्या तमेवेति च सादरम् ।

शास्त्रयोनित्वमस्यैव ज्ञायते वेदवादिभिः ॥19॥

य एनं विदुरमृता इत्युक्तस्तु समुद्रगः ।

तदेव ब्रह्म परममिति श्रुत्यावधारितः ॥20॥

यतः प्रसूतेति ततः सृष्टिमाह ततो हरिः ।

शास्त्रयोनिर्न चान्योस्ति मुख्यतस्त्विति गम्यते ॥21॥

शास्त्रयोनित्वमेतस्य ज्ञायते हि समन्वयात् ।

समिति ह्युपसर्गेन परमुख्यार्थतोच्यते ॥22॥

एवं परममुख्यार्थो नारायण इति श्रुतेः ।

निर्धारणाय नाशब्दमिति वेदपतिर्जगौ ॥23॥

कथं समन्वयो ज्ञेयः स्वल्पशाखाविदां नृणाम् ।

वेदा ह्यनन्ता इति हि श्रुतिराहाप्यनन्ताम् ॥24॥

अनन्तवेदनिर्णीतिर्महाप्रलयवारिधेः ।

उत्तारणोपमेत्यस्मान्न ज्ञेयात्र समन्वयः ॥25॥

इत्याशङ्कापनोदार्थं स आह करुणाकरः ।

अशक्योत्तारणत्वेपि ह्यागमापारवारिधेः ॥26॥

निर्णीयते मयैवायं रोमकूपलयोदिना ।

यद्यप्यशेषवेदार्थो दुर्गमोखलिमानवैः ॥27॥

मज्ज्ञानाव्याकृताकाशे प्राप्नोति परमाणुताम् ।

इति प्रकाशयन् वेदपतिराह प्रमेयताम् ॥28॥

निखलिस्यापि वेदस्य गतिसामान्यमञ्जसा ।

को नाम गतिसामान्यमनन्तागमसम्पदः ॥29॥

ज्ञानसूर्यमृते ब्रूयात् तमेकं बादरायणम् ।

अन्योप्यल्पमतिः शाखाचतुष्पञ्चगतं वसु ॥30॥

जानन्ननुमितत्वेन ब्रूयात् तस्य प्रसादतः ।

इति मुख्यतयाशेषगतिसामान्यवित् प्रभुः ॥31॥

प्रतिजज्ञे दृढं यस्माद्देवानामपि पूर्यते ।

अतो निखलिवेदानां सिद्ध एव समन्वयः ॥32॥

इति सुज्ञापितार्थोपि पृथक् चाह समन्वयम् ।

तत्र प्रथमतोन्यत्र प्रसिद्धानां समन्वयः ॥33॥

शब्दानां वाच्य एवात्र महामल्लेशभङ्गवत् ।

इतोत्यभ्यधिकत्वेपि तुर्यपादोदितस्य तु ॥34॥

महासमन्वये तस्मिन्नाधिकारोखलिस्य हि ।

ब्रह्मैवाधिकृतस्तत्र मुख्यतोपि यथाक्रमम् ॥35॥

दुर्गमत्वाच्च नैवात्र प्राथम्येनोदितोञ्जसा ।

अतोन्यत्र प्रसिद्धानां शब्दानां निर्णयाय तु ॥36॥

प्रवृत्तः प्रथमं देवस् तत्रानन्दादयो गुणाः ।

ईशस्यैवेति निर्णीताः श्रुतियुक्तिसमाश्रयात् ॥37॥

देवतान्तरगाः सर्वे शब्दवृत्तिनिमित्ततः ।

विष्णुमेव वदन्त्यद्धा तत्सङ्गादुपचारतः ॥38॥

अन्यदेवान् वदन्तीह विशेषगुणवक्तृतः ।

विष्णुमेव परं ब्रूयुरेवमन्येप्यशेषतः ॥39॥

इत्यन्यत्र प्रसिद्धोरुशब्दराशेरशेषतः ।

ज्ञाते समन्वये विष्णौ लिङ्गैर्ह्येष समन्वयः ॥40॥

तेषामन्यगतत्वे तु न स्यात् सम्यक्समन्वयः ।

इत्येवाशेषलिङ्गानां ब्रह्मण्येव समन्वयम् ॥41॥

आह उभयगतत्वं च स्यादतो लिङ्गशब्दयोः ।

इति संशयनुत्त्यर्थमुभयत्र प्रतीतितः ॥42॥

शब्दानां वर्तमानानां सलिङ्गानां विशेषतः ।

समन्वयो हरावेव यन्नैवान्यत्र मुख्यतः ॥43॥

शब्दा लिङ्गानि च यतो नैवान्यत्र स्वतन्त्रता ।

अस्वतन्त्रेषु शब्दस्य वृत्तिहेतुर्न मुख्यतः ॥44॥

यतोतो यदधीनास्ते शब्दार्थत्वमुपागतः ।

अत्यल्पेनैव शब्दस्य वृत्तिहेतुगुणेन तु ॥45॥

अयो यथा दाहकत्वं स एवेशः स्वतन्त्रतः ।

मुख्यशब्दार्थ इति हि स्वीकर्तव्यो मनीषिभिः ॥46॥

इत्याह एवं च शब्दानां नारायणसमन्वये ।

सिद्धेप्यशेषशब्दानां न कथञ्चन युज्यते ॥47॥

विरोधादवरत्वादेरपि प्राप्तिर्यतो भवेत् ।

इति चेदवरत्वादि द्विविधं ह्युपलभ्यते ॥48॥

परस्यावरताहेतुर्यः स्वयं पर एव सन् ।

सोपि ह्यवरशब्दार्थो यथा राजा जयी भवेत् ॥49॥

अन्योवरत्वानुभवी तयोः पूर्वोस्ति केशवे ।

द्वितीयो जीव एवास्ति स्वातन्त्र्यान्न तु दूषणम् ॥50॥

हरेरेवमशेषेण सर्वशब्दसमन्वये ।

उक्ते विरोधहीनस्य स्यात् समन्वयता यतः ॥51॥

अतोशेषविरोधानां कृतेशेन निराकृतिः ।

समन्वयाविरोधाभ्यां सञ्जाते वस्तुनिर्णये ॥52॥

किं मया कार्यमित्येव स्याद्बुद्धिरधिकारिणः ।

तत्र भक्तिविधानार्थमभक्तानर्थसन्ततौ ॥53॥

उक्तायां भक्तिदार्ढ्याय प्रोक्तेशेषगुणोच्चये ।

वक्तव्योपासना नित्यं कर्तव्येत्यादरेण हि ॥54॥

सोपासना च द्विविधा शास्त्राभ्यासस्वरूपिणी ।

ध्यानरूपा परा चैव तदङ्गं धारणादिकम् ॥55॥

तथोभयात्मकं चैव पादेस्मिन् बादरायणः ।

आहोपासनमद्धैव विस्तरात् श्रुतिपूर्वकम् ॥56॥

पृथग्दृष्टिरशक्यत्वमनिर्णीतिः समुच्चयः ।

विशेषदर्शनं कार्यलोपो नानोक्तिराशुता ॥57॥

विभ्रमोपाकृतिर्लिङ्गमनवस्थाविशेषिता ।

अप्रयोजनता चातिप्रसङ्गोदूरसंश्रयः ॥58॥

विशिष्टकारणं चेष्टां दृष्टवैरूप्यमुन्नतिः ।

अनुक्तिरप्रयत्नत्वं दृढबन्धपराभवौ ॥59॥

पुंसाम्यं प्राप्तसन्त्यागः कारणानिर्णयो भ्रमः ।

विशेषदर्शितालापो गुणसाम्यं पृथग्दृशिः ॥60॥

अगम्यवर्त्म सन्धानमिष्टं फलमकल्पना ।

शुद्धवैरूप्यमङ्गत्वमविशेषदृशिः क्रिया ॥61॥

युक्तयः पूर्वपक्षस्थाः सुज्ञेयत्वं विधिक्रिया ।

माहात्म्यमल्पशक्तित्वं यथायोग्यफलं भवः ॥62॥

फलसाम्यं विशेषश्च गुणाधिक्यं प्रधानता ।

यथाशक्तिक्रिया सन्धिः प्रमाणबलमानतिः ॥63॥

कारणं कार्यवैशेष्यं स्वभावो वस्तुदूषणम् ।

प्रतिक्रियाविरोधश्च प्रतिसन्धिरनूनता ॥64॥

संस्कारपाटवं स्वेच्छानियतिर्वस्तुवैभवम् ।

विशेषोक्तिरमानत्वं प्राधान्यं प्रीतिरागमः ॥65॥

सुस्थिरत्वं कृतप्राप्तिरनादिगुणविस्तरः ।

साधनोत्तमता नानादृष्टिः शिष्टिरनूनता ॥66॥

अविघ्नत्वाविरोधौ च गुणवैशेष्यमागमः ।

सिद्धान्तनिर्णया ह्येता युक्तयो व्याहृताः सदा ॥67॥

### सर्ववेदान्तप्रत्ययाधिकरणं

यथाशक्त्यखिलान् वेदान् विज्ञायोपासनं भवेत् ।

तत्राखलिस्य विज्ञप्तिः सम्यग्ब्रह्मण एव हि ॥68॥

तदन्येषां यथायोगमखलिज्ञप्तिरिष्यते ।

तावतोपासने योग्यो भवेदेवाखलिः पुमान् ॥69॥

महत्त्वस्य परं पारं विदित्वैव जनार्दनः ।

स्तोष्यतामेति तुष्टत्वमिति नास्त्येव नारद ॥70॥

किन्तु निश्चलया भक्त्या ह्यात्मज्ञानानुरूपतः ।

यः स्तोष्यति सदा भक्तस्तुष्टस्तस्य सदा हरिः ॥71॥

इत्यादिवाक्यसन्दर्भाद्यथायोग्याखलिज्ञता ।

आत्मज्ञानानुरूपत्वं यथाशक्ति विचारणम् ॥72॥

वेदः कृत्स्नोधिगन्तव्यः स्वाध्यायाध्ययनं भवेत् ।

इत्यादिवाक्यवैयर्थ्यमन्यथा न निवार्यते ॥73॥

अद्यापि तेन देवाद्याः शृण्वते मन्वते सदा ।

ध्यायन्ति च यथायोगं तथाप्यावस्तुनिर्णयात् ॥74॥

श्रवणं मननं चैव कर्तव्यं सर्वदैव हि ।

मतिश्रुतिध्यानकालविशेषं गुरुरुत्तमः ॥75॥

वेत्ति तस्योक्तिमार्गेण कुर्वतः स्याद्धि दर्शनम् ।

श्रवणं दृष्टतत्त्वस्य मननं ध्यानमेव च ॥76॥

विशेषानन्दसम्प्राप्त्या अन्यस्यैतानि दृष्टये ।

यदि तादृग्गुरुर्नास्ति निर्णीतश्रवणादिकम् ॥77॥

सत्सिद्धान्तानुसारेण निर्णयज्ञात् समाचरेत् ।

श्रवणादि विना नैव क्षणं तिष्ठेदपि क्वचित् ॥78॥

अत्यशक्ये तु निद्रादौ पुनरेव समाचरेत् ।

अभावे निर्णयज्ञस्य सच्छास्त्राण्येव सर्वदा ॥79॥

शृणुयाद्यदि सज्ज्ञानप्राचुर्यमुपलभ्यते ।

महद्भ्यो विष्णुभक्तेभ्यो यथाशक्ति च संशयम् ॥80॥

छिन्द्यात् स्वतोधिकाभावे स्वयमेव समभ्यसेत् ।

ब्रूयादपि च शिष्येभ्यः सत्सिद्धान्तमहापयन् ॥81॥

अशेषगुणपूर्णत्वं सर्वदोषसमुज्झितिः ।

विष्णोरन्यच्च तत्तन्त्रमिति सम्यग्विनिर्णयः ॥82॥

स्वतन्त्रत्वं सदा तस्य तस्य भेदश्च सर्वतः ।

अदोषत्वस्य सिद्ध्यर्थं यदभेदे तदन्वयः ॥83॥

तत्तन्त्रत्वं च मुक्तानामपि तद्गुणपूर्तये ।

मुक्तानामपि भेदश्च न हि भिन्नमभिन्नताम् ॥84॥

गच्छद्दृष्टं क्वचित् तस्याप्यभावोनुभवोपगः ।

पूर्वाभेदे दोषवत्त्वमीशस्येत्यातिभिन्नता ॥85॥

नारायणेन मुक्तानामपि सम्यगिति स्थितिः ।

भेदाभेदेप्यभेदेन दोषाणामपि सम्भवः ॥86॥

निर्दोषत्वं रमायाश्च तदनन्तरता तथा ।

ब्रह्मा सरस्वती वीन्द्रशेषरुद्राश्च तत्स्त्रियः ॥87॥

शक्रकामौ तदन्ये च क्रमान्मुक्तावपीति च ।

सत्सिद्धान्त इति ज्ञेयो निर्णीतो हरिणा स्वयम् ॥88॥

एतद्विरोधे यत्सर्वं तमसेन्धाय केवलम् ।

अन्धन्तमो विशन्तीति प्राह श्रुतिरतिस्फुटम् ॥89॥

इत्येव श्रुतयोशेषाः पञ्चरात्रमथाखलिम् ।

मूलरामायणं चैव भारतं स्मृतयोखिलाः ॥90॥

वैष्णवानि पुराणानि साङ्ख्ययोगौ परावपि ।

ब्रह्मतर्कश्च मीमांसेत्यनन्तः शब्दसागरः ॥91॥

अनन्ता युक्तयश्चैव प्रत्यक्षागममूलकाः ।

प्रत्यक्षमैश्वरं चैव रमादीनामशेषतः ॥92॥

मुक्तानामप्यमुक्तानामेतमेवार्थमुत्तमम् ।

अन्यावकाशरहितं प्रकाशयति सादरम् ॥93॥

एतदेव च सच्छास्त्रं दुःशास्त्रं तु ततः परम् ।

सच्छास्त्रमभ्यसेन्नित्यं दुःशास्त्रं च परित्यजेत् ॥94॥

असंशयेन तत्त्वस्य निर्णये ब्रह्मदर्शनम् ।

सम्यग्विषमविज्ञानतारतम्यानुसारतः ॥95॥

फलं भवेत् तारतम्यात् सुखदुःखात्मकं नृणाम् ।

सम्यक् चाधिकविज्ञानात् सुखाधिक्यं भवेन्नृणाम् ॥96॥

अतो यथात्मशक्त्यैव श्रवणं मननं तथा ।

### उपसंहाराधिकरणं

कृत्वाथ कुर्वन्नपि वा निदिध्यासनमाचरेत् ॥97॥

### नवाधिकरणं

विषयेषु च संसर्गात् शाश्वतस्य च संशयात् ।

मनसा चान्यदाकाङ्क्षात् परं न प्रतिपद्यते ॥98॥

इति भारतवाक्यं हि तेनैतद्दोषवर्जितः ।

सदोपासनया युक्तो वासुदेवं प्रपश्यति ॥99॥

दोषा अनादिसम्बद्धास्ते मुक्तिपरिपन्थिनः ।

सन्त्येव प्रायशः पुंस्सु तेन मोक्षो न जायते ॥100॥

सर्वे त एते जीवेषु दृश्यन्ते तारतम्यतः ।

ऋजूनामेक एवास्ति परमोत्साहवर्जनम् ॥101॥

स गुणाल्पत्वमात्रत्वान्नर्जुत्वेन विरुद्ध्यते ।

अतो विष्णौ परा भक्तिस्तद्भक्तेषु रमादिषु ॥102॥

तारतम्येन कर्तव्या पुरुषार्थमभीप्सता ।

स्वादरः सर्वजन्तूनां संसिद्धो हि स्वभावतः ॥103॥

ततोधिकः स्वोत्तमेषु तदाधिक्यानुसारतः ।

कर्तव्यो वासुदेवान्तं सर्वथा शुभमिच्छता ॥104॥

न कदाचित् त्यजेत् तं च क्रमेणैनं विवर्धयेत् ।

समेषु स्वात्मवत् स्नेहः सत्स्वन्यत्र ततो दया ॥105॥

कायैवमापरोक्ष्येण दृश्यते क्षिप्रमीश्वरः ।

तत्तमोन्धं व्रजेद् विष्णुसमत्वं योनुपश्यति ॥106॥

रमाब्रह्मशिवादीनामपि मुक्तौ कथञ्चन ।

किमुताधिक्यदृष्टेस्तु गुणाभावमतेरपि ॥107॥

दोषवेत्तुरभेदस्य द्रष्टुर्द्रष्टुस्तथोभयोः ।

इत्याह सच्छ्रुतिस्तेन सम्प्रोक्तगुणसंयुतः ॥108॥

उपासीत हरिं दृष्ट्वा मुक्तिस्तेनैव जायते ।

द्वेषाद्यन्मुक्तिकथनं श्रुतिवाक्यविरोधि तत् ॥109॥

रिपवो ये तु रामस्य विमुखत्वान्निरामिणः ।

अभिद्रोहपदे नित्यमन्धे तमसि ते स्थिताः ॥110॥

हरिद्विषस्तमो यान्ति ये चैव तदभेदिनः ।

तन्निर्गुणत्ववेत्तारस्तस्य दोषविदोपि च ॥111॥

इत्यादिश्रुतिसन्दर्भाद् द्वेषिणस्तम ईयते ।

हिरण्यकशिपुश्चापि भगवन्निन्दया तमः ॥112॥

विविक्षुरत्यगात् सूनोः प्रह्लादस्यानुभावतः ।

यदनिन्दत् पिता मह्यं त्वद्भक्ते मयि चाघवान् ॥113॥

तस्मात् पिता मे पूयेत दुरन्ताद् दुस्तरादघात् ।

निन्दां भगवतः शृण्वन् तत्परस्य जनस्य वा ॥114॥

ततो नापैति यः सोपि यात्यधः सुकृताच्च्युतः ।

अवजानन्ति मां मूढा मानुषीं तनुमाश्रितम् ॥115॥

परं भावमजानन्तो मम भूतमहेश्वरम् ।

मोघाशा मोघकर्माणो मोघज्ञाना विचेतसः ॥116॥

राक्षसीमासुरीं चैव प्रकृतिं मोहिनीं श्रिताः ।

मामात्मपरदेहेषु प्रद्विषन्तोभ्यसूयकाः ॥117॥

तानहं द्विषतः क्रूरान् संसारेषु नराधमान् ।

क्षिपाम्यजस्रमशुभानासुरीष्वेव योनिषु ॥118॥

आसुरीं योनिमापन्ना मूढा जन्मनि जन्मनि ।

मामप्राप्यैव कौन्तेय ततो यान्त्यधमां गतिम् ॥119॥

यो द्विष्याद् विबुधश्रेष्ठं देवं नारायणं प्रभुम् ।

कथं स न भवेद् द्वेष्य आलोकान्तस्य कस्यचित् ॥120॥

यो द्विष्याद् विबुधश्रेष्ठं देवं नारायणं प्रभुम् ।

मज्जन्ति पितरस्तस्य नरके शाश्वतीः समाः ॥121॥

इत्यादिवाक्यसन्दोहाद् द्वेषिणस्तम एव तु ।

॥ विद्याधिकरणम् ॥

नैव मोक्ष इति प्राहुर्लोकायतमते स्थिताः ॥122॥

भोगः शरीरपर्यन्तं भस्मीभावस्ततो भवेत् ।

इति तत्केन मानेन दृष्टं प्रत्यक्षवादिना ॥123॥

न हि प्रत्यक्षमानेन मोक्षाभावोवसीयते ।

घटते मुक्तिदृष्टिस्तु पुरुषेण महीयसा ॥124॥

नेति वक्तुमर्हत्त्वं तु कथञ्चन न विद्यते ।

साधयन् सर्वसामान्यं कथमेव विशेषवान् ॥125॥

दृश्यन्ते पुरुषा लोके परापरविदोपि च ।

अपरोक्षदृशो योगनिष्ठाश्चामलचक्षुषः ॥126॥

प्रत्यक्षं देवतां दृष्ट्वा तत्प्रसादाप्तभूतयः ।

ज्ञानविज्ञानपारज्ञा निषिध्यन्ते कथं नृभिः ॥127॥

दृश्यते चातिमाहात्म्यं तेषामतिमहौजसाम् ।

यदि तेपि निषिद्ध्यन्ते किं नोक्तिस्ते निषिद्ध्यते ॥128॥

यदुक्तवाक्यप्रामाण्यं प्रत्यक्षेणोपलभ्यते ।

वरादयोपि तद्दत्ताः सदा सत्या भवन्ति हि ॥129॥

अप्रामाण्यं तदुक्तेश्च वृथा वाचावसीयते ।

न हि प्रयोजनं किञ्चित् परलोकनिवारणात् ॥130॥

वृथावाचं वृथा हन्याद्यदि तस्य किमुत्तरम् ।

स्वजीवनविरोधाय वदन् किं नाम बुद्धिमान् ॥131॥

प्रामाण्ये संशयः किं स्यात् तयोः पुरुषयोरपि ।

स्वजीवनविरुद्धोक्तिरज्ञो दृष्टस्य चापि यः ॥132॥

यश्चातीन्द्रियदेवोक्तिश्रोता दृष्टपरावरः ।

अतीतानागतं सर्वं लोकानुभवमापयन् ॥133॥

अतः प्रत्यक्षगम्यत्वाद् वेदमात्वस्य च स्फुटम् ।

यद्यागमस्य नो मात्वमक्षजस्य तथा भवेत् ॥134॥

यद्यक्षजस्य मात्वं स्यादागमस्य कथं न तत् ।

लोकवाक्याद् विशेषश्चाव्यभिचारेण सिद्ध्यति ॥135॥

अस्ति मोक्षोपि धर्मेण यथार्थज्ञानतोपि च ।

प्रामाण्यमनुमायाश्च जिनस्याप्तत्वसाधने ॥136॥

तद्वाक्याद् धर्मसज्ज्ञानविज्ञप्तिर्भवतीति च ।

धर्मोहिंसापरो नान्यो ज्ञानं पुद्गलदर्शनम् ॥137॥

इति जैनाः कथं तत्स्यात् प्रमाणमनुमानतः ।

विषयान् प्रति स्थितं ह्यक्षं प्रत्यक्षमिति गीयते ॥138॥

प्रत्यक्षशब्दानुसारादनुमेति प्रकीर्तिता ।

आसमन्ताद् गमयति धर्माधर्मौ परं पदम् ॥139॥

यच्चाप्यतीन्द्रियं त्वन्यत् तेनासावागमः स्मृतः ।

एतेन कारणेनैव तत्तन्मानत्वमिष्यते ॥140॥

स्वरूपं हि तदेतेषामन्यथासिद्धिमानतः ।

अतोनुमा कथं धर्मं पुद्गलं चापि दर्शयेत् ॥141॥

स्वरूपे पुद्गलस्योक्ता दोषा आनन्दमेव च ।

न मन्यते पुद्गलं स दुःखाभावः सुखं त्विति ॥142॥

मात्राभोगातिरेकेण सुखाधिक्यस्य दर्शनात् ।

सुखस्याभावता केन न च स्यात् किं विपर्ययः ॥143॥

यदि भावेपि कश्चित् स्यात् तस्यैवाभावता कुतः ।

यदि सर्वेप्यभावाः स्युरन्योन्यमिति भावना ॥144॥

अभावाभावतैव स्यात् किं नश्छिन्नं तदा भवेत् ।

भावत्वं विधिरूपत्वं निषेधत्वमभावता ॥145॥

निषेधस्य निषेधोपि भाव एव बलाद्भवेत् ।

प्रथमप्रतिपत्तिस्तु भावाभावनियामिका ॥146॥

न च पुद्गलविज्ञानं मोक्षदं भवति क्वचित् ।

अस्वातन्त्र्यात् पुद्गलस्य ज्ञातोपि सुखदो न हि ॥147॥

न हि दुःखिपरिज्ञानाद्दुःखित्वं विनिवर्तते ।

यदि पुद्गलविज्ञानाद् दुःखी स्यात् कथञ्चन ॥148॥

देहवानपि नादुःखी किं ज्ञानादुत्तरं सदा ।

ईशक्लृप्त्यनुसारेण स्यात् कालादीशवादिनः ॥149॥

कर्महेतुत्वमपि तु निश्चैतन्यान्न हि क्वचित् ।

अशेषदुःखवलिये नेदानीं कारणं यथा ॥150॥

तथोत्तरं च नैव स्याद् दृष्टिपूर्वानुमा यतः ।

शक्तस्यान्यस्य विज्ञानं तत्प्रीतिजनकं यदि ॥151॥

तयैव बन्धहानिः स्यादिति किं नाम दूषणम् ।

स्वज्ञानाद् बन्धहानिस्तु दृश्यते कस्य कुत्रचित् ॥152॥

अहिंसायाश्च धर्मत्वं केन मानेन गम्यते ।

हिंसाया एव धर्मत्वमित्युक्ते स्यात् किमुत्तरम् ॥153॥

धर्मस्य सुखहेतुत्वमपि केनावगम्यते ।

हत्याया मोक्षहेतुत्वं कुतो मानान्निवार्यते ॥154॥

न च शून्यपरिज्ञानाच्छून्यभावनयापि च ।

मोक्षः कथञ्चन भवेद् यदीदानीं कथं न सः ॥155॥

परप्रसादनेच्छोस्तु वलिम्बो नाम युज्यते ।

पुमिच्छाधीनता नो चेद्वलिम्बः किं कृतो भवेत् ॥156॥

अन्यत्रापि वलिम्बास्तु स्युरीशेच्छानिमित्ततः ।

अन्यथा कारणं चेत् स्यात् किं कार्यं नोपजायते ॥157॥

कारणे सति कार्यस्य भावः सुनियतोस्य हि ।

विज्ञानवादिनश्चैव विज्ञानाद्वैतवेदनात् ॥158॥

विज्ञानभावनाच्चैव मोक्षो न घटते क्वचित् ।

अन्तर्ज्ञानस्य बाह्ये च क्षणिकत्वस्य वेदनात् ॥159॥

भावनाच्चोक्तमार्गेण मानाभावान्न मुच्यते ।

प्रकृतेः पुरुषस्यापि विवेको मुक्तिसाधनम् ॥160॥

इति साङ्ख्या न चैतस्मिन् मानमीशाप्रसादतः ।

श्रुतयः स्मृतयश्चैव यदेशस्य प्रसादतः ॥161॥

वदन्ति नियमान्मुक्तिं तमृतेतः कुतो भवेत् ।

कणादयोगक्षपादा अपीशस्य प्रसादतः ॥162॥

मुक्तिं ब्रुवाणा अप्याहुर् भोगादेव च कर्मणाम् ।

क्षयं प्राहुः कुतश्चेत् प्रसन्ने जगदीश्वरे ॥163॥

भिद्यते हृदयग्रन्थिश्छिद्यन्ते सर्वसंशयाः ।

क्षीयन्ते चास्य कर्माणि तस्मिन् दृष्टे परावरे ॥164॥

भिद्यते हृदयग्रन्थिश्छिद्यन्ते सर्वसंशयाः ।

क्षीयन्ते चास्य कर्माणि दृष्ट आत्मनीश्वरे ॥165॥

इति श्रुतिपुराणादिवचनेभ्योन्यथागतेः ।

न च पाशुपताद्युक्तशिवादीनामनुग्रहात् ॥166॥

नान्यः पन्था इति ह्युक्तं पुरुषज्ञानतः श्रुतौ ।

सर्वे निमेषा जज्ञिरे विद्युतः पुरुषादधि ॥167॥

एवं पुरुषशब्दश्च प्रयुक्तोब्धिशये हरौ ।

न तस्यैशे कश्चन तस्य नाम महद्यशः ॥168॥

इति चाधिपतिस्तस्य प्रतिषिद्धः स्वयं श्रुतौ ।

विश्वतः परमां नित्यं विश्वं नारायणं हरिम् ॥169॥

इति सर्वाधिकत्वोक्त्या समोपि विनिवारितः ।

समाधिकस्य राहित्यान्नोपचारपुमानसौ ॥170॥

पुरुष एवेदं सर्वं यद्भूतं यच्च भव्यम् ।

उतामृतत्वस्येशानो यदन्नेनातिरोहति ॥171॥

मुक्तामुक्तपरेशत्वमिति तस्याह सा श्रुतिः ।

अमृतेशानवचनात् सर्वस्येशानतोदिता ॥172॥

यदि सर्वत्वमुदितमुतेश इति तद्वृथा ।

उतशब्दो वदेदेष हीशत्वस्य समुच्चयम् ॥173॥

पुरुषेणैवेदं व्याप्तमिति ब्राह्मणं चाह तं प्रति ।

एतावानस्य महिमेति महिम्नो वचो हि यत् ॥174॥

सोमृतस्याभयस्येशो मर्त्यमन्नं यदत्यगात् ।

इत्यमुक्ताधिपत्यं तु पूर्वार्धोक्तमनूद्य च ॥175॥

उतामृतस्येश इति विधत्ते मुक्तिगेशताम् ।

अतो विष्णुपरिज्ञानादेव मुक्तिर्न चान्यतः ॥176॥

तद्यथेति श्रुतेश्चैव ततः कर्मक्षयो भवेत् ।

यथैधांसि समिद्धोग्निर्भस्मसात् कुरुतेर्जुन ॥177॥

ज्ञानाग्निः सर्वकर्माणि भस्मासात् कुरुते तथा ।

सर्वधर्मान् परित्यज्य मामेकं शरणं व्रज ॥178॥

अहं त्वां सर्वपापेभ्यो मोक्षयिष्यामि मा शुचः ।

इत्यादिभगवद्वाक्यैरुक्तार्थश्चावसीयते ॥179॥

नित्यनैमित्तिकं कर्म कुर्वन्नन्यत् परित्यजन् ।

मुच्यते संसृतेश्चैतदप्येतेन निराकृतम् ॥180॥

विद्यैवेतीममेवार्थं स्वयमेवाह वेदराट् ।

विना कर्म न मोक्षः स्याज्ज्ञानेनेत्यपि सा श्रुतिः ॥181॥

नान्यः पन्था इति ह्येव निवारयति सादरम् ।

अन्यथोपासनमपि तमेवमिति वादिनी ॥182॥

निवारयत्यादरेण न प्रतीक इति प्रभुः ।

अन्धंतमः प्रविशन्ति ये त्वविद्यामुपासते ॥183॥

इति श्रुतिविरोधाच्च नान्यथोपासनं भवेत् ।

न चाप्येकत्वविज्ञानादुक्तन्यायेन मुच्यते ॥184॥

इति सर्वं प्रविज्ञाय सर्वैस्तर्कैः सदागमैः ।

उपासीत हरिं नित्यं गुणैरेव स्वयोग्यतः ॥185॥

ब्रह्मा सर्वगुणैश्चैव क्रियासामान्यतश्च गीः ।

गुणसामान्यतो रुद्रो द्रव्यसामान्यतः परे ॥186॥

॥ यावदधिकाराधिकरणम् ॥

अधिकारविशेषेण भक्तिज्ञानसुखादिभिः ।

विशेषो देवतादीनां मोक्षे चैव विशेषतः ॥187॥

न तावता विरोधोस्ति निर्दोषत्वात् समस्तशः ।

आभासत्वात् परेषां तदवराणां च सर्वशः ॥188॥

यतोवराणां सर्वेपि गुणाः सर्वाः क्रिया अपि ।

नियमेनैव पूर्वेषां सुप्रसादनिबन्धनाः ॥189॥

अतः सच्छिष्यवत् तेषां नैवेर्ष्यादिः कथञ्चन ।

न च संसारिदेवानां कालेयत्तापरे इमे ॥190॥

सूत्रे ह्यारब्धमात्रस्य भोगेनैव क्षयो ध्रुवः ।

अनारब्धस्य भोगेन त्वितरे इति चोदिताः ॥191॥

पौनरुक्त्येन तेनैते उक्तार्थे इति निश्चयः ।

॥ इयदामननाधिकरणम् ॥

उषाः स्वाहा च पर्जन्यो मित्रोग्निर्वरुणो विधुः ॥192॥

प्रवहोनिरुद्ध इन्द्रोमे रुद्रो वाणी च मारुतः ।

उत्तरोत्तरतस्त्वेते गुणैः सवैश्च मुक्तिगाः ॥193॥

सूर्यधर्मौ यथा सोमो मनुर्दक्षो बृहस्पतिः ।

शची रतिश्चानिरुद्धसमास्तारा च मित्रवत् ॥194॥

सोमवच्छतरूपा तु प्रसूतिर्वह्निवद्विराट् ।

पर्जन्यवद्वारुणी च तथा सञ्ज्ञा च रोहिणी ॥195॥

धार्मी च मित्रवत्त्वेव प्रावही परिकीर्तिता ।

मित्रपर्जन्यमध्यस्थावश्विनौ विघ्नवित्तपौ ॥196॥

भृगुरग्निसमो मित्रस्तन्मध्ये ब्रह्मपुत्रकाः ।

वरुणाग्न्यन्तरा तत्र नारदः प्राय इन्द्रवत् ॥197॥

कामः सुपर्णी चोमावद्वीन्द्रो रुद्रवदीरितः ।

निर्ऋतिर्मित्रसदृशो विश्वामित्रः कसूनुवत् ॥198॥

वैवस्वतो मनुश्चाश्विपश्चादन्ये ततोवराः ।

च्यवनोचथ्यवैन्याश्च शशबिन्दुश्च हैहयः ॥199॥

तद्वच्च विप्रराजन्यविशेषोत्रापि कश्चन ।

तद्वत् प्रियव्रतश्चापि तदन्याः शतदेवताः ॥200॥

पर्जन्यमित्रान्तराले तदन्ये तु ततोवराः ।

एतेभ्योभ्यधिका श्रीस्तु सदा मुक्ता विशेषतः ॥201॥

तत्समो नास्ति परमो हरिरेव न चापरः ।

संहितायां बृहत्यां तु स्वयं भगवतोदितम् ॥202॥

तदेतदखिलं प्राण आहङ्कारिक एव च ।

इन्द्रादनन्तरो ..... ॥ ॥ दर्शनभेदाधिकरणम् ॥ ..... दृष्टिरिति योग्यानुसारतः ॥203॥

॥ प्रदानाधिकरणम् ॥ सम्यग्गुरुप्रसादश्च मुख्यतो दृष्टिकारणम् ।

॥ गुरुप्रसादाधिकरणम् ॥ श्रवणादि च कर्तव्यं नान्यथा दर्शनं क्वचित् ॥204॥

॥ पूर्वविकल्पाधिकरणम् ॥ गुणाधिकं गुरुं प्राप्य तद्धीनं नाप्नुयात् क्वचित् ।

विपर्ययस्तु कर्तव्यः सर्वथा शुभमिच्छता ॥205॥

समे विकल्प एव स्यात् पूर्वानुज्ञा च सर्वथा ।

तदुत्तमगुरुप्राप्त्यै पूर्वानुज्ञा न मृग्यते ॥206॥

गुरुबर्‌रह्माखिलानां च विद्या चैव सरस्वती ।

देवता भगवान् विष्णुः सर्वेषामविशेषतः ॥207॥

तत्प्रसादेन मुक्तिः स्यान्नान्यथा तु कथञ्चन ।

स्वोत्तमास्तु क्रमेणैव सर्वेषां गुरवः स्मृताः ॥208॥

उपदेशो ब्रह्मणस्तु सर्वेषामेव मुक्तये ।

॥ ताद्विद्याधिकरणम् ॥ साधनेभ्योधिका भक्तिर्नैवान्यत् तादृशं क्वचित् ॥209॥

भक्तिश्चैव हरावेव मुख्यान्यत्र यथाक्रमम् ।

स्वाधिका त्वेव सर्वत्र स्वोत्तमेषु क्रमेण च ॥210॥

अनुवर्तते च सा भक्तिर्मुक्तावानन्दरूपिणी ।

तत्पूर्वकोपासनैवं कर्तव्या मुक्तये गुणैः ॥211॥

**इति श्रीमदानन्दतीर्थभगवत्पादाचार्यविरचिते ब्रह्मसूत्रानुव्याख्याने तृतीयाध्यायस्य तृतीयः पादः ॥**

