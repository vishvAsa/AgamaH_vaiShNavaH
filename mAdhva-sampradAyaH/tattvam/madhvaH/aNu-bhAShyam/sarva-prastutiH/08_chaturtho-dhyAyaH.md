+++
title = "08 चतुर्थोऽध्यायः"

+++


## चतुर्थाध्यायस्य प्रथमः पादः

**चतुर्थाध्यायस्य प्रथमः पादः**

## **ब्रह्मसूत्राणुभाष्यम्**

***विष्णुर्ब्रह्म तथाऽदातेत्येवं नित्यमुपासनम्‌।***

***कार्यमापद्यपि ब्रह्म तेन यात्यपरोक्षताम्‌॥ १॥***

***प्रारब्धकर्मणोऽन्यस्य ज्ञानादेव परिक्षयः।***

***अनिष्टस्योभयस्यापि सर्वस्यान्यस्य भोगतः॥ २॥***

### **तत्वमञ्जरी**

१. अस्मिन्नध्याये आद्यसूत्रस्थातःपदोक्तकर्मक्षयोत्क्रान्तिमार्ग- भोगरूपमोक्षाख्यं फलं निरूप्यत इति श्रीमद्भाष्यादेव अत्रैवाग्रे प्रतिपादनदिशा वा अध्यायार्थः सुज्ञानः । तथैव पादार्था अपि । तत्रान्त्यनये कर्मक्षयाख्यं फलं वक्ष्यन् सप्तभिर्नयैर् अत्यावश्यकान्त-रङ्गसाधनं ज्ञानस्योच्यते । तदर्थं भापते - ‘विष्णुर्ब्रह्म तथा दातेत्येवं नित्यमुपासनम् । कार्यमापद्यपि ब्रह्म तेन यात्यपरोक्षताम्’ इति ।

२. तत्रायं विवेकः । सकृदनुष्ठिताग्निष्टोमादिना स्वर्गफलदर्शनात् श्रवणादिनाऽपि सकृदिनुष्ठितेनैव ज्ञानमस्त्वित्यतः प्राप्तस्य ‘आवृत्ति-रसकृदुपदेशात्’ इति नयस्याथों - नित्यमुपासनं कार्यमिति । श्रवणादिरूपमुपासंन नित्यं कार्यं न तु सकृदेवेत्यर्थः । व्रीह्यवघातादिवद् दृष्टार्थत्वेन यावज्ज्ञानोदयं श्रवणादेरावर्त्यत्वादिति भावः ॥ १ ॥

३. यत्तु हरेः स्वामित्वस्यातिप्रसिद्धत्वान् नित्यं तदुपासनं नावश्यकमित्यतः प्राप्तं ‘आत्मेति तूपगच्छन्ति ग्राहयन्ति च’ इति तदर्थः - आदातेत्येवं नित्यमुपासनम् । कार्यमापद्यपीति । विष्णुरित्यन्वेति । विष्णुरादाता स्वामीत्येवं प्रकारेण नित्यमुपासनं कार्यम् । नित्यमित्यस्य विवरणमापद्यपीति ।

‘आत्मेत्युपासनं कार्यं सर्वथैव मुमुक्षुभिः ।

नानाक्लेशसमायुक्तोऽप्येतावन्नैव विस्मरेत्’

इत्युक्तेरिति भावः ।

स्वामीति वाच्ये आदातेत्युक्तिर् आदत्ते भृत्यानित्यात्मा इत्यात्मशब्दो योगेन स्वामिवाचीति सौत्रात्मपदं व्याख्यातुम् । ‘आदानार्थत्वतश्चायमात्मशब्दः पतिं वदेत्’ इत्यनुव्याख्यानोक्तेः । आदातेतीत्येव पूर्तौ प्रकारवाच्येवंशब्दोक्तिर् आत्मत्वं विशेषण-मित्येवं रूपेणोपासनं कार्यं न तु जीवत्वेनेति वक्तुम् । ‘आत्मा विष्णुरिति ध्यानं विशेषणविशेष्यतः’ इत्यादेः । तेन विष्णुर् आत्मतया जीवत्वेनोपास्य इत्वेवं वदन्तो निरस्ताः ॥ २ ॥

४. एतेन ‘नाम ब्रह्मेत्युपासीत’ इत्यादौ नामाद्यभिमानिरूप-प्रतीकतादात्म्येन उपासनमपाकुर्वतो ‘न प्रतीके न हि सः’ इति नयस्याप्यर्थः सङ्गृहीतः । विष्णुरादातेत्यनन्तरं विष्णुर्नामादावित्य-स्याप्यभिप्रेतत्वेन विष्णुनामादावित्येवं नित्यमुपासनं कार्यं, न तु विष्णुर्नामेत्येवं रूपेणेति व्याख्यानसंभवात् ॥ ३ ॥

५. यत्तु विष्णोरतिप्रीतिहेतुत्वेन उत्कृष्टत्वरूपब्रह्मत्वोपासन-स्यावश्यकत्वं वक्तुं ‘ब्रह्मट्टष्टिर् उत्कर्षात्’ इति सूत्रं तदर्थं

भाषते - विष्णुर्ब्रह्मेत्येवं नित्यमुपासनं कार्यमापद्यपीति । पूर्ववदू्याख्यानम् ।

‘आधिव्याधिनिमित्तेन विक्षिप्तमनसोपि तु ।

गुणानां स्मरणाशक्त्तौ विष्णोर्ब्रह्मत्वमेव तु । स्मर्तव्यं’ इत्यादेः ।

अत्र विष्णुरादाता ब्रह्मेत्येवमिति सौत्रक्रमेऽनुसर्तव्येऽप्येवमुक्तिर् आत्मत्वोपासनमपि ब्रह्मत्वयुक्तमेव कार्यमिति सूचयितुम् । ‘आत्मेत्येव यदोपासा तदा ब्रह्मत्वसंयुता । कार्यैव सर्वथा’ इत्यादेः । अत एव द्वयोः समुच्चते तथाशब्दः ॥ ४ ॥

६. देवानां स्वाश्रयाङ्गकत्वगुणवच्वेन ईश्वरोपासनस्याङ्गेषु यथाऽश्रयभाव इत्युपासनापाद एवोक्तस्यात्र ‘आदित्यादिमतयश्च’ इत्यनेनावश्यकत्वमात्रोक्त्या ‘सुरेश्वरैर् यथाक्रमं बहुगुणैर्विष्णु-रुपास्यः’ इत्युपासनापादीयभाष्येणैव सङ्गृहीतप्रायत्वाद् अत्र तदर्थ-स्यानुक्तिः । यद्वा, आदातेत्यनन्तरमिति शब्दं प्रभृत्यर्थकमपि वा समुच्चयार्थं वा व्याख्याय स्वस्वोत्पत्त्यङ्गकश्च विष्णुरेवमित्यर्थमुक्त्वा ‘आदित्यादिमतयश्चङ्ग उपपत्तेः’ इत्येतदर्थसङ्ग्रहोऽपि ध्येयः ॥ ५ ॥

७. तथा स्मरणध्यानसाधारण्येन उपासनमात्रस्य नित्यं कार्यत्व-भाषणाद् ध्यानमात्राङ्गासीनादीत्थंभावोक्तिपरस्य ‘आसीनः संभवात्’ इति नयस्यार्थोऽत्र नोक्तः । यद्वा, एवमित्यनेनैव आसीनादीत्थं-भावमपि परामृश्यासीन इति नयार्थोऽपि सङ्ग्राह्यः । यद्वा, उपासनमित्यावर्त्यम् । एवं नित्यमुपासन कार्यम् । किं कृत्वा ? उपासनं, आसनस्योप उपासनम् । आसने उपविश्येत्यर्थः ॥ ६ ॥

८. यदपि मुक्तिपर्यन्तमुपासनस्य कार्यत्वोक्तिपरं ‘आप्राय-णात्तत्रापि हि दृष्टं’ इति सूत्रं तदर्थोऽपि नित्यं यावन्मुक्ति उपासनं कार्यमित्युक्त्यैव सङ्गृहीत इति ॥ ७ ॥

९. ननु साधनाध्याये वक्तव्यस्योपासनस्यात्र कर्मक्षयाख्य-फलोक्तिपरपादे निरूपणमसङ्गतमित्यतो ज्ञानस्यान्तरङ्गसाधनत्व-द्योतनायात्र निरूपणमिति भावेन तत्फलमाह - ब्रह्म तेन यात्य-परोक्षतामिति । तेन ब्रह्मत्वाद्युपासनेन ब्रह्म कर्तृ अधिकारिणाम-परोक्षविषयतां यातीत्यर्थः । एतेन यदुपासनापादे ‘तन्निर्धारणार्थ-नियमस्तद्दृष्टेः पृथग्ध्यप्रतिबन्धः फलम्’ इति श्रवणमनननिदिध्यास-नानां साक्षात्परंपरया साक्षात्कारहेतुत्वमुक्तं, यदपि ज्ञानपादे ‘ऐहिकमप्रस्तुतप्रतिबन्धे’ इत्यत्र व्यभिचारनिरासेन ज्ञानफलकत्व-मुक्तं तदत्र स्फुटीकृतं भवति ।

१०. यत्तु ज्ञानस्य मुक्तिहेतुत्वमयुक्तम् । येन तदर्थ-मुपासनमावश्यकं स्यात् । चिरकालीनचीर्णकर्मणां भूयसां भावेन तेषां भोगेन विना निवृच्ययोगात् कर्मणां चिरकालभोगे च

सति जीर्णबीजवज् ज्ञानस्याहेतुत्वापत्तेरित्त्यतः प्राप्तं ‘तदधिगमे’ इत्यादिसूत्रसप्तकम् । तदर्थं भाषते - प्रारब्धकर्मणोऽन्यस्य ज्ञाना- देव परिक्षयः । अरिष्टस्योभयस्यापि सर्वस्यान्यस्य भोगत इति ।

११. उभयस्यापि ज्ञानात्पूर्वोत्तरकालीनस्यापि सर्वस्य ज्ञानादेव परिक्षयो भवति । प्राचीनस्य नाशः । उदीचीनस्य चोत्तमानां सर्वात्मनाऽश्लेषः । अधमानां नृणां तु उत्तरारिष्टस्य परिक्षयो

नाम अशुचित्वास्पृश्यत्वासंभाष्यत्वाद्यनापादकत्वं तु प्रागुक्तरीत्या पापस्यास्त्येव । अतो न तेन विरोधः ।

नन्वेवं ‘नाभुक्तं क्षीयते’ इत्यादिवचनविरोध इत्यतः ‘अनारब्धकार्ये एव तु’ इति सूत्रोक्तं विशेषमाह - प्रारब्धकर्म-णोऽन्यस्यारिष्टस्येति । वचनं तु प्रारब्धपरमिति भावः । अत्र पुण्यपापसाधारण्येन कर्मण इति वाच्ये अरिष्टस्यैवेति पापस्यैवोक्तिस्तु प्राचीनपुण्यस्यानिष्टस्य त्याग इष्टस्य भोगः । उत्तरस्य चात्याग इति विशेषद्योतनाय । अन्यस्याप्रारब्धारिष्टादन्यस्य प्रारब्धपुण्यस्य च भोगतो भोगेन परिक्षय इत्यर्थः । प्रारब्धस्येति वाच्ये अन्यस्येत्युक्तिः प्रारब्धपुण्यपापोभयग्रहणाय । एतच्चोपलक्षणम् । मिथ्याज्ञानि-पुण्यस्याप्येवं ध्येयम् ॥ ८ ॥

**इति श्रीमदानन्दतीर्थभगवत्पादाचार्यविरचितस्य ब्रह्मसूत्राणुभाष्यस्य **

**विवृतौ राघवेन्द्रयतिकृतायां तत्वमञ्जर्याख्यायां **

**चतुर्थाध्यायस्य प्रथमः पादः । **

**  
**

------------------------------------------------------------------------

चतुर्थाध्यायस्य द्वितीयः पादः

**चतुर्थाध्यायस्य द्वितीयः पादः**

## **ब्रह्मसूत्राणुभाष्यम्**

***उत्तरेषूत्तरेष्वेवं यावद्वायुं विमुक्तिगाः।***

***प्रविश्य भुञ्जते भोगांस्तदन्तर्बहिरेव वा॥ ३॥***

***वायुर्विष्णुं प्रविश्यैव भोगांश्चैवोत्तरोत्तरम्‌।***

***उत्क्रम्य मानुषा मुक्तिं यान्ति देहक्षयात् सुराः॥४॥***

### **तत्वमञ्जरी**

१२. एवं ज्ञानभोगाभ्यां क्षीणकर्मणामधिकारिणां कायत्यागप्रकारं वक्तुमयं द्वितीयः पादः प्रवृत्तः । तदर्थस्तु ‘उत्क्रम्य मानुषा मुक्तिं यान्ति देहक्षयात्सुराः’ इति वक्ष्यमाणार्धेनव्यक्तः । अधिकारि-भेदेनावान्तरभेदेऽपि देहत्यागरूपैकार्थ्यात् पादैक्यमिति भावः ।

१३. तत्र कथं सुराणां देहलय इत्यतस् तं प्रकारं वक्तुं ‘वाङ्मनसि दर्शनाच्छब्दाच्च’, ‘तन्मनः प्राण उत्तरात्’ ‘भूतेषु तच्छ्रुतेः’ ‘नैकस्मिन् दर्शयतो हि’ इति नयचतुष्टयम् । तत्र पूर्वपूर्वदेहानां स्वस्वजनकदेवेषु देहलय उच्यते । सत्वयुक्त इव । तथात्वे स्वोत्तमदेहान् प्रविष्टानां कूपपतितजन्त्नामिव क्लेशापत्ते-रित्यतस् तत्तात्पर्यमाह - ‘उत्तरेषूत्तरेष्वेवं यावद्वायुं विमुक्तिगाः । प्रविश्य भुञ्जते भोगान् तदन्तर्बहिरेव वा’ इति । पूर्वे पूर्वे इति योज्यम् । पूर्वे पूर्वे अवरा अवरा देवा उत्तरेषुत्तरेषु स्वस्वजनकोत्तमदेवेषु प्रविश्य भोगान् भुञ्जते । कुत्र ? ‘तदन्तर्बहिरेव वा’ सर्वे देवाः स्वस्वतारतम्यक्रमानुरोधेन उत्तमदेवेषु प्रविश्य तद्देहान्तर्बहिर्निर्गत्य च स्वयोग्यानेव भोगान् भुञ्जते । भोगानेव न तु क्लेशानिति वाऽवधारणान्वयः । तत्र हेतुः ‘विमुक्तिगाः’ इति । कर्मादिब्नधाद् विशेषेण मुक्तिं मोचनं प्राप्ता इत्यर्थः । उत्तरेषूत्तरेष्विति विप्सा स्वस्वोत्तमदेवेषु प्रवेश इति सूचनाय । कियत्पर्यन्तमवराणाम् उत्तमानुप्रवेशेन भोगा इत्यत उक्तम् -एवं यावद्वायुमिति । वायुशब्दितचतुर्मुखपर्यन्तमेवं प्रविश्य भोगान् भुज्जत इत्यर्थः । संज्ञापूर्वको विधिरनित्य इति स्वमोर्लुङ न कृतः । तेन यावद्वायुमित्यादि साध्वित्याहुः ॥ १ ॥ २ ॥ ४ ॥ ५ ॥

१४. यद्येवं तर्हि सर्वेषां मुक्तत्वं न स्यादीशप्राप्तेरेव मुक्तित्वात् । वायोरेव वा सर्वोत्तमत्वप्राप्तेश्चेत्यतः सोऽध्यक्षे तदुपगमादिभ्य इत्येतन्नयार्थमाह - वायुर्विष्णुं प्रविश्यैव इति । तदन्तर्बहिरेव वा भोगान् भुञ्जत इत्यन्वेति । एवेति शङ्काद्वयं निराह । किं सर्वेषां भोग एकप्रकार इत्यतो नेत्याह - भोगश्चैवोत्तरोत्तरमिति । चस्त्वर्थे । भोगस्तूत्तरोत्तरमेव । स्वस्व-तारतम्यानुरोधेनैवेति ॥ ३ ॥

१५. एतेन सपादश्लोकेन वायुद्वारा सर्वदेवानामीशे प्रवेशोक्ति-परस्य ‘तानि परे तथा ह्याह’ इत्येतन्नयस्याप्यर्थः सङ्गृहीतो

ध्येयः ॥ ७ ॥

१६. तथा वायुर्विष्णुं प्रविश्यैवेति वायोरपि ईशवशत्वोक्त्यैव मुक्तानाम् ईशाधीनत्वस्य कैमुत्यसिद्धतया मुक्तानामीशाधीनत्वोक्ति-परस्य ‘अविभागो वचनात्’ इत्येतन्नयस्याप्यर्थः सङ्गृहीतो

भवति ॥ ८ ॥

१७. तथा च वाय्वन्तानां विमुक्तिगानां प्रवेशितृत्वस्य विष्णोः प्रवेश्यत्वस्य चोक्त्या श्रीदेव्या द्वयोरप्यत्राभाषणेन तस्या लयाभाव-स्वातन्त्र्याभावयोः सूचनात् श्रियो लयाभावाद्युक्तिपरस्य ‘समना चासृत्युपक्रमादमृतत्वं चानुपोष्य’ इत्यादिसूत्राष्टकस्यापि तात्पर्यार्थंः सङ्क्षिप्तो ध्येयः ॥ ६ ॥

१८. यत्तु मनुष्याणां कायत्यागप्रकारं वक्तुं ‘तदोकोग्रज्वलनं’ इत्यादिसूत्रपञ्चकं तदर्थमाह - ‘उत्क्रम्य मानुषा मुक्तिं यान्ति’ इति । ज्ञानिमानुषा ब्रह्मानाड्या देहान्निर्गत्य मुक्तिं यान्तीत्यर्थः । उत्क्रामन्ति मानुषा इत्येव वाच्ये मुक्तिं यान्तीत्युक्तिर् मुक्तिगमन एवोत्क्रमणम् अन्यदा तु नैवम् । ‘तयोर्ध्वमायन्नमृतत्वमेति विष्वगन्या उत्क्रमणे भवन्ति’ इत्यादेरिति सूचयितुम् । अत्र मानुषा इति प्रायिकत्वभिप्रायम् । तेन ‘इहैव केचिन् मुच्यन्ते नोत्क्रामन्ति कदाचन’ इति वचनविरोधो नेति ध्येयम् । यद्वेदं वचनं मानुषजीवविषयमिति बोध्यम् ॥ ९ ॥

१९. अत्रोत्क्रम्य यान्ति मुक्तिमित्युक्त्यैव उत्क्रमणपूर्वक-गमनाङ्गस्य गत्यनुस्मरणस्यावश्यकत्वोक्तिपरस्य ‘योगिनः प्रतिस्मर्येते’ इति नयस्याप्यर्थः सङ्गृहीतो भवति ॥ १० ॥

२०. उत्क्रम्य मानुषा मुक्तिं यान्तीत्युक्त्या देवाः कथमित्या-काङ्क्षायां वाङ्मनसीत्याद्यधिकरणानां प्राक् तात्पर्यार्थमात्रोक्तावपि इह प्रस्तावात् प्रतिपाद्यमर्थमाह - देहक्षयात्सुरा इति । मुक्तिं यान्ती-त्यन्वेति । एतेन विमुक्तिगा इत्युक्तमुक्तिगतत्वप्रकारो विवृतः । तत्र सुरा लीनदेहा इत्येव वाच्ये मुक्तिं यान्तीत्युक्तिर् मुक्तिगमन एव सुराणां देहलयोऽन्यदा अवन्याम् अवतारदशायाम् उत्क्रमणमप्यस्तीति सूचयितुम् । अत एव देहक्षयात्सुरा उत्क्रम्य मानुषा इत्यनुक्त्वा उत्क्रम्येत्युत्क्रमणस्य पूर्वमुक्तिः । उक्तं चानुव्याख्याने ।

‘जातानां मानुषे लोके देवानां च कदाचन ।

उत्क्रान्तिमार्गौ भवतो न तदा मुक्तिरिष्यत’ इति ॥

**इति श्रीमदानन्दतीर्थभगवत्पादाचार्यविरचितस्य ब्रह्मसूत्राणुभाष्यस्य**

**ववृतौ राघवेन्द्रयतिकृतायां तत्वमञ्जर्याख्यायां **

**चतुर्थाध्यायस्य द्वितीयः पादः ॥ २ ॥**

