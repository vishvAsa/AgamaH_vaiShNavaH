+++
title = "१६ मङ्गलाचरणपूर्वकं टीकासमापनम्"

+++


## श्रीमदानन्दतीर्थार्यहृदयाम्भोजमन्दिरः

**मङ्गलाचरणपूर्वकं टीकासमापनम्**

### **श्रीमज्जयतीर्थटीका**

श्रीमदानन्दतीर्थार्यहृदयाम्भोजमन्दिरः ।

कमलाश्लेषरसिकः प्रीयतां नः परः पुमान् ॥

**॥ इति श्रीमदानन्दतीर्थभगवत्पादाचार्यविरचिततत्त्वोद्योतविवरणं **

**जयतीर्थभिक्षुविरचितं सम्पूर्णम् ॥**

### **द्वैतद्युमणिः **

एवं समापितग्रन्थो भगवांष्टीकाकारोऽतोऽपि शिष्टाचारपरम्पराप्राप्तं प्रचयहेतुं मङ्गलमारचय्य शिष्यशिक्षायै निबध्नाति ॥ श्रीमदानन्दतीर्थेति ॥ हृदयमम्भोजमिवेति विग्रहः । तेन यथाऽम्भोजस्य सौगन्ध्यसौन्दर्यादिशालित्वेन प्रशस्तता, तथाऽऽचार्यमनसोऽपि निखिलविषयकज्ञानभगवद्भक्त्यादिना प्राशस्त्यं लक्ष्यते । कमला महालक्ष्मीः ॥ इत्यशेषमतिमङ्गलम् ॥

निखिलनिगमगीतानन्तकल्याणधर्मातुलमणिगणभूषो निर्भिदानन्तमूर्तिः ।

अघटितघटनायां शक्तशक्तिर्विशेषाद् अखिलसुजनपालः प्रीयतां वेदनाथः ॥ १ ॥

स्वप्रेरणामात्रत एतदुक्तं मया सुबद्धमथवाप्वबद्धम् ।

तत्सर्वमस्मान्न च मेऽपराधस्ततः प्रसीदेन्मयि मोदतीर्थः ॥ २ ॥

परोत्प्रेक्षितदोषाणामसहिष्णुतया मया ।

यदुक्तं तन्मात्रतःस्यात् प्रीतो जयमुनीश्वरः ॥ ३ ॥

यन्मन्त्राक्षतमाहात्म्याद्ग्रन्थोऽयं पूर्णतां गतः ।

तान्वन्दे सत्यसङ्कल्पानन्वर्थाभिधया युतान् ॥ ४ ॥

औतवादप्रतिभासमार्जितैर्यशोभिरामोदितसन्मनस्ततिः ।

श्रीवासुदेवार्यगुरूत्तमःपिता विद्याप्रदाताऽस्तु मयि प्रसन्नः ॥ ५ ॥

अनया ग्रन्थकृत्या यत्पुण्यं स्यात्तदशेषतः ।

गुरुहृत्पद्मवासाय प्राणेशायार्पयाम्यहम् ॥ ६ ॥

औतचन्द्रिकाछद्मतमोहृत्पाटने पटुः ।

सन्मनःपङ्कजोल्लासी जेजीयाद्द्वैतभास्करः ॥ ७ ॥

तुङ्गातीरस्थसद्व्याघ्रपुरीस्थेन विनिर्मितः ।

श्रीनाथनाम्ना पूर्णोऽयं द्वैतद्युमणिसंज्ञितः ॥ ८ ॥

इति श्रीमदानन्दतीर्थभगवत्पादाचार्यकृततत्त्वोद्योतटीकायाः श्रीमज्जयतीर्थपूज्यचरणविरचिताया व्याख्यानरूपः व्याघ्रपुरीस्थवासुदेवाचार्याणां पुत्रेण तेषामेव छात्रेण श्रीनाथनाम्नाविरचितः **द्वैतद्युमणिनामको ग्रन्थः समाप्तः ।**

॥ **श्रीकृष्णार्पणमस्तु** ॥

॥ **मध्वान्तर्गतबादरायणार्पणमस्तु** ॥

