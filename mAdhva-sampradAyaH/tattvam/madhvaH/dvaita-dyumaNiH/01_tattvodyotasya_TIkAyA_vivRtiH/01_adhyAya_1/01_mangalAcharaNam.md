+++
title = "०१ मङ्गलाचरणम्"

+++


## द्वैतद्युमणिः

**श्रीमदानन्दतीर्थभगवत्पादाचार्यविरचितस् तत्त्वोद्योतः**

श्रीजयतीर्थभिक्षुविरचितया टीकया

श्रीहुलगि श्रीनाथाचार्यविरचितद्वैतद्युमणिनामिकया टिप्पण्या च समलङ्कृतः

प्रथमसम्पुटस्य प्रथमो भागः

**मङ्गलाचरणम्**

### **श्रीमज्जयतीर्थटीका**

विश्वोत्पत्तिस्थितिध्वंसकारणं रमणं श्रियः ।

अभिवन्द्य यथाबोधं तत्त्वोद्योतं विवृण्महे ॥

### **द्वैतद्युमणिः**

श्रीमन्तं जगदुदयस्थितिप्रणाशान् कुर्वन्तं गुणगणपूर्णमीशितारम् ।

मुक्तानामपि सकलैरवद्यगन्धैरस्पृष्टं हरिमनिशं नमामि भक्त्या॥ १ ॥

श्रीमदानन्दतीर्थार्यान् जयराजमुनीनपि ।

तद्गुरून्मद्गुरूंश्चापि प्रणमाम्यहमञ्जसा॥ २ ॥

माध्वागमार्थविशदीकरणप्रवीणो दुर्वादिगर्वगिरिवज्रवचोविनोदी ।

श्रीसत्यधर्मगुरुराण्मयि सुप्रसन्नो भूयाद्धयास्यवरतः सकलार्थवेदी॥ ३ ॥

रघुपतिपदपाथोजातगन्धाभिनन्दी निखिलनिगमचर्चासद्विलासैकशौण्डः ।

जयति यमिकुलेशः सत्यसङ्कल्पनामा गुरुरखिलबुधानां भक्तिवैराग्यरागः॥ ४ ॥

दुर्वादिव्रातमाद्यत्करिवरदमनोद्दामपञ्चास्यलीला-

मातन्वन् मोदतीर्थागमगहनपयोराशिमन्थाचलश्रीः ।

विख्यातः कण्ठपल्लीस्थलवरवसतिः श्रीरघूत्तंसनामा

दद्याद्वागर्थबोधं मम परमगुरुर्ग्रन्थमेनं विधातुम्॥ ५ ॥

श्रीमद्वेदान्तशास्त्रप्रवचनमहिमत्रस्तषट्शत्रुमुख्य-

स्तातः श्रीवासुदेवाभिधगुरुतिलकः सर्वविघ्नान्निरस्य ।

ग्रन्थस्यैतस्य पारं कलयतु कमलानाथपादावलम्बी

यस्मान्माध्वागमार्थानमलमपि मनुं प्राप्तवानस्मि हृष्टात्॥ ६ ॥

अस्माद्गुरुहृदब्जस्थरमाप्राणेशतुष्टये ।

तत्त्वोद्योतस्य टीकाया विवृतिं करवाण्यहम् ॥ ७ ॥

तत्त्वोद्योतस्य टीकाया विकासो मत्कृतेः फलम् ।

माय्युक्तदूषणाभासनिरासोऽर्थत इप्यते ॥ ८ ॥

क्व टीकाकृद्वाग्विलासः क्व चाहं जडधीपतिः ।

तथापि तत्कृपालेशो न कुर्यात्किमलौकिकम् ॥ ९ ॥

निर्विघ्नपरिसमाप्त्याद्यर्थं ग्रन्थादावनुष्ठेयत्वेन शिष्टाचारपरम्परया अवगतं मङ्गलं ग्रन्थादा-वनुष्ठाय शिष्यान् ग्रहयितुं निबध्नन् स्वचिकीर्षितं प्रतिजानीते ॥ विश्वेति ॥ उत्तमपुरुष-प्रयोगाद्वयमिति कर्ता लभ्यते । अतो न न्यूनता । सकलवाङ्मनसदेवतायाः श्रियो नमनस्या-प्यावश्यकत्वाद् भगवद्विशेषणतया तन्नमनस्य च

विष्णुना सहिता ध्याता सापि तुष्टिं परां प्रजेद्

इत्यादिमानैस्तदत्यन्तप्रीतिहेतुतया श्रियो रमणमित्युक्तम् । लक्ष्मीपतित्त्वोक्त्या तदभि-मन्यमानजडप्रकृत्यादिनियामकत्वप्राप्त्या प्रकृतिबन्धाऽदिप्रयुक्तदोषराहित्यं ध्वनितम् । विश्वो-त्पत्यादिकारणत्वं तु गुणपूर्णत्वोपपादनद्वारा नम्यताप्रयोजकविशिष्टत्वस्योपपादनाय । जगद्व्यापारवर्जमित्यादिना जगद्विषयकव्यापाररहितत्वेन प्रमितमुक्तव्यावर्तकमधर्मप्रतिपादन-द्वारा प्रकृतग्रन्थप्रतिपाद्यस्य मुक्तभेदस्येश्चरे प्रतिपादनायेति टिप्पण्यां प्राहुः । अभीत्यनेन वन्दनस्य भक्त्याद्यतिशयसाहित्यं समाप्त्यादिप्रयोजकतावच्छेदकमाह । बोधपदस्य मुख्यार्थ-कत्वेन संप्रदायसिद्धयथार्थज्ञानस्य लाभेन यथापदेन अनतिक्रमार्थकेन तदनुसारित्वस्यैव प्राप्त्या ग्रन्थस्य स्वोत्प्रेक्षादिमूलकत्वप्रयुक्तानुपादेयत्वव्यवच्छेदः । तत्त्वस्य मुख्यस्वतन्त्र-तत्त्वात्मकनारायणस्य उत्कृष्टद्योतः मुक्तामुक्तसकलनियन्तृत्वादिना ज्ञानं यस्मादिति व्युत्पत्त्या ग्रन्थस्य तत्साधनत्वलाभः ।

