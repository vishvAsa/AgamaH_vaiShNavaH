+++
title = "२२ शून्यवादमायावादयोः परप्रमेये वैलक्षण्याभावोपपादनम्"

+++


## न च निर्विशेषब्रह्मवादिनः..

**शून्यवादमायावादयोः परप्रमेये वैलक्षण्याभावोपपादनम्**

### **श्रीमज्जयतीर्थटीका **

एवमपरप्रमेये वैलक्षण्याभावमुपपाद्य परप्रमेयेऽपि तमुपपादयति

## **मूलं**

***न च निर्विशेषब्रह्मवादिनः शून्यात्कश्चिद्विशेषस्तस्य***

यद्यपि मायावादी जगत्कारणं ब्रह्म वदति शून्यवादी च शून्यं तथापि ब्रह्मवादिन-स्तस्य ब्रह्मणः शून्यान्न कश्चिद्विशेषः । निर्विशेषत्वेनाङ्गीकृतत्वात् । निर्विशेषमपि ब्रह्म शून्याद्विशिष्यत इत्यङ्गीकारे स्वव्याघातात् ।

मा भूच्छून्याद्ब्रह्मणो निर्विशेषत्वाद्विशेषः । शून्यस्य तु ब्रह्मणो विशेषः किं न स्यादिति मन्दाशङ्कामपनुदन् ‘न केवलं स्वव्याघाताद् विशेषाभावो ब्रह्मशून्ययोः । किन्नाम । यादृशं शून्यवादिनः शून्यं मन्यन्ते तादृशमेव मायावादिनो ब्रह्माङ्गीकुर्वते अतोऽपि’ इत्यभिप्रायेण शून्यवादिवाक्यं तावत्पठति

**मूल**

***निर्विशेषं स्वयं भांत निर्लेपमजरामरम् ।***

***शून्यं तत्वम् ..................॥***

शून्यमित्युक्ते निःस्वरूपत्वं प्राप्तम् । अत उक्तं तत्वमिति । तर्हि कथं शून्यमित्यत आह ॥ निर्विशेषमिति ॥ सविशेष एव वस्तुनि प्रमाणप्रवृत्तेस् तदसिद्धिःस्यादित्यत उक्तम् ॥ स्वयंभातमिति ॥ अनेनात्मैव शून्यमित्युक्तम् । अन्यथा तस्य स्वयंभातत्वेन जिज्ञासोः कथं तत्सिद्धिः स्यात् । तथा चाऽत्मनः पापादिलेपो जरामरणादिकश्च विशेषो दृश्यत इत्यतो देहधर्मा एवैते नाऽत्मधर्मा इति भावेनोक्तम् ॥ निर्लेपमजरामरमिति ॥ तथापि स्वयंभातपदेन स्वविषयप्रकाशत्वं विशेष उक्त इत्यत आह–

**मूल**

***...... ......अविज्ञेयम्..............।***

तदेव विवृणोति

**मूल**

***... ... मनोवाचामगोचरम् ॥***

अपरप्रकाश्यत्वं स्वयंभातत्वम् । न तु स्वविषयप्रकाशत्वमिति ।

### **द्वैतद्युमणिः **

॥ मन्दाशङ्कामिति ॥ शून्यस्य ब्रह्मणः सकाशाद्विशेषसत्त्वे ब्रह्मणः शून्य-वृत्तिवैलक्षण्यप्रतियोगित्वलक्षणविशेषप्राप्त्या निर्विशेषत्वभङ्गापत्त्या नैषा शङ्का सुज्ञानां युक्ता । अतो मन्देत्युक्तम् । यद्वा सर्वविशेषशून्यत्वादेव शून्यमिति व्यवहारगोचरत्वात्तस्य विशेषवत्त्वशङ्का पण्डितानां न भवतीत्यतो मन्दाशङ्केत्युक्तम् ॥ अन्यथेति ॥ स्वयंप्रकाशस्य शून्यस्यात्मान्यत्वे । निर्लेपत्वादेरप्रसक्तप्रतिषेधपरत्वशङ्कानिरासायाह ॥ तथा चेति ॥ शून्यस्यैवात्मत्व इत्यर्थः ।

------------------------------------------------------------------------

जाड्यसंवृतिदुःखान्तपूर्वदोषविरोधि यत्..

### **श्रीमज्जयतीर्थटीका **

तथापि सत्यज्ञानादिविशेषाङ्गीकारात्कथं निर्विशेषत्वमित्यत आह–

## **मूलं**

***जाड्यसंवृतिदुःखान्तपूर्वदोषविरोधि यत् ।***

जाड्यविरोधित्वं संवृतिविरोधित्वं चोपादाय ज्ञानव्यवहारः । न तु ज्ञानत्वजाति-योगात् । न च संवृतिविरोधित्वे सदा संवृत्यभावः स्यादिति वाच्यम् । प्रमाण-ज्ञानोपचितस्यैव संवृतिविरोधाभ्युपगमात् । किञ्च जाड्य इव तादात्म्यविरोध एवात्र विवक्षित इत्यदोषः । तथा बाध्यसंवृतितत्कार्यजडविरोधित्वादेव सत्यव्यवहारः न तु सत्तासामान्यादिसम्बन्धात् । एवं दुःखविरोधित्वमात्रेणानन्दव्यवहारो न तु पुनः सुखत्वसामान्ययोगात् । तथा देशतः कालतो वस्तुतश्चान्तविरोधित्वमुपादाय सर्वगतत्व-नित्यत्वसर्वात्मकत्वोक्तिर्न तु परममहत्परिमाणाप्रच्युतसत्तासर्वतादात्म्यनिमित्तेन । पूर्वपदेन बन्धादिसङ्ग्रहः । तद्विरोधित्वादेव मुक्तत्वाद्युक्तिरिति ।

पद्यत इति पदमिति ज्ञातव्यतां वक्ष्यति । तत्कुतो ज्ञेयमित्यत आह–

**मूल**

***नित्यभावनया भातं तद्भावं योगिनं नयेत् ॥***

भातं साक्षात्कृतम् । तद्भावं शून्यभावम् । नयेदित्यारोपितातद्भावं निवर्तयेदिति यावत् ।

### **द्वैतद्युमणिः **

॥ सत्यज्ञानादीति ॥ तत्वत्वोक्त्या सत्यतायाः स्वतः सिद्ध्युक्त्या च १ज्ञानात्मकत्वमर्थप्राप्तमित्याशयेनाङ्गीकारादित्युक्तम् । सत्यज्ञानादिशब्दार्थतावच्छेदकीभूत-विशेषेत्यर्थः । संवृतिविरोधित्वे प्रकाशस्य यथा तमःसम्बन्धविधुरस्वरूपत्वं तद्वत् संवृति-सम्बन्धविधुरस्वरूपत्वं शून्यस्येत्यभ्युपगमे ॥ जाड्य इवेति ॥ अत्र संवृतौ ॥ तादात्म्येति ॥ जाड्यस्य संयोगेनासम्बन्धस्य सार्वत्रिकतयाऽव्यावर्तकत्वात्तादात्म्येनैव विरोधावश्यकत्वाद् दृष्टान्तत्वम् । सत्यव्यवहारस्य गत्यनुक्त्या न्यूनतापरिहारायेदमेव वाक्यं बाध्यपदपूरणेन व्याचष्टे ॥ तथा चेति ॥ संवृतितादात्म्याभावेऽपि तत्कार्यजडतादात्म्यं स्यात् । शरीरस्य दण्डतादात्म्याभावेऽपि तत्कार्यः भूतदण्डिरूपविशिष्टतादात्म्यसत्त्वात् । विशिष्टस्य विशेषणविशेष्योभयकार्यत्वादित्याशङ्क्योपलक्षणया जडमपि गृह्यत इत्याशयेन तत्कार्य-जडेत्युक्तम् ॥ तथेति ॥ अतः परिच्छेदः ॥ वक्ष्यतीति ॥ तत्पदमक्षयमिति वाक्ये ॥ कुत इति ॥ कस्मै प्रयोजनायेत्यर्थः ।



