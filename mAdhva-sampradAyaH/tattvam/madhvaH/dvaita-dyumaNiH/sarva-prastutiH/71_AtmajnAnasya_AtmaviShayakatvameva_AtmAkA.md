+++
title = "71 आत्मज्ञानस्य आत्मविषयकत्वमेव आत्माकारत्वमिति समर्थनम्"

+++


## न हि ज्ञानज्ञेययोरेकाऽकारता

**आत्मज्ञानस्य आत्मविषयकत्वमेव आत्माकारत्वमिति समर्थनम्**

### **श्रीमज्जयतीर्थटीका **

कुतस्तद्विषयत्वमेव तदाकारत्वमिति चेत् । परिशेषात् । तथा हि, तदाकार एवाकारो यस्येति वा तदाकार इवाऽकारो यस्योति वा स आकारो यस्येति वा तदाकारं विज्ञानमित्यभिधातव्यम् । प्रकारान्तरासम्भवात् । तत्र तावत्प्रथमद्वितीयपक्षावनु-पपन्नावित्याह–

## **मूलं**

***न हि ज्ञानज्ञेययोरेकाऽकारता ।***

सति हि ज्ञानज्ञेययोरेकाऽकारत्वे तदाकार एवाऽकारो यस्येति सम्भवेत् । न चैतदस्ति । अनुपलम्भात् । एकैव सत्ता ज्ञानज्ञेययोराकारोऽस्तीति चेन्न । अनुगतसत्ताया अनङ्गीकारात् । ब्रह्मसत्तयैकाऽकारत्वे च वेदान्तवाक्यजनितविज्ञानमात्माऽकारमेव कुतः । घटाऽकारमपि तत्स्यात् । नापि परेणाऽत्मनि सत्तानामाऽकारोऽङ्गीक्रियते । निराकारताऽङ्गीकारादिति ।

एवं न हि ज्ञानज्ञेययोरेकाकारता सदृशाकारताऽस्ति । येन तदाकार इवाकारो यस्येत्युपपद्येत । अत्यन्तसादृश्यस्यानुभवबाधितत्वात् । किञ्चित्सादृश्यस्य प्रागिवाति-प्रसञ्जकत्वादिति योज्यम् ।

तृतीयेऽपि पक्षे न तावत्साक्षाज्ज्ञेयं ज्ञानस्याऽकारः सम्भवति । आधाराधेयभावा-भावात् । अतः प्रकारान्तरासम्भवे परिशेषाद्विषयतया व्यावर्तकत्वेन स आकार इव यस्य तत्तदाकारमिति वक्तव्यम् । तथा च तद्विषयत्वमेव तदाकारत्वं सम्पद्यते । ततश्च वेदान्तवाक्यजनितं विज्ञानमात्मविषयं न चेत्तदा तदाकारमपि न भवेदिति युक्तमेवेति ।

‘यदि तर्हि तद्विषयत्वमेव तदाकारत्वम् । अतद्विषयत्वात्तदाकारं नेति व्याप्य-व्यापकयोरभेदापत्तिः’ इत्येतदप्यनेन निरस्तम् । न हि तदाकारत्वं तद्विषयत्वमिति पर्यायावेतौ । किं नाम सामान्यविशेषवचनौ । परिशेषसिद्धं तु पर्यवसानमभिप्रेत्य तद्विषयत्वमेव तदाकारत्वमित्युक्तमिति ।

### **द्वैतद्युमणिः **

॥ तदाकारत्वमिति ॥ तदाकारत्वपदाधीनप्रमितिविषय इत्यर्थः ॥ इतीति ॥ इति व्युत्पत्त्येत्यर्थः । अभिधातव्यं निरूपणीयम् ॥ तावदिति ॥ तृतीयपक्षस्य सर्वथा दूष्यत्वाभावादिवार्थमन्तर्भाव्य तस्यैवाङ्गीकारात्तावदित्युक्तम् । ननु मूलकारैस्तृतीयपक्ष-दूषणस्योत्तरत्राकृतत्वात् कथं तावदित्युक्तिरिति चेन्न । ज्ञानज्ञेययोरिति निर्धारणसप्तमी । ज्ञेयस्येति योग्यतया सम्बन्धः । एकपदं मुख्यार्थकम् । तथा च ज्ञानज्ञेययोर्मध्ये ज्ञेयस्य ज्ञानमुख्याकारता नेत्यभिप्रायकतयोत्तरत्र तृतीयपक्षेत्यादिना स्वयमधृत्वा व्याख्यास्यमानत्वेन तदभिप्रायकतया तावदित्युक्तिसम्भवात् । प्रथमकल्पे यावदाकारो वा यत्किञ्चिदाकारो वेति विकल्पं हृदि निधायाऽद्यं दूषयति ॥ सति हीति ॥ अनुपलम्भादिति ॥ ज्ञाने घटत्वादि-सत्ताया अनुभवबाधितत्वादित्यर्थः । द्वितीयं शङ्कते ॥ एकैवेति ॥ आत्मनो निराकारत्वेनैव द्वितीयस्यापि पक्षस्य दूषितप्रायत्वेऽपि घटादिज्ञानसाधारण्येन दूषणान्तरं वक्तुं मूलं प्रकारान्तरेण योजयति ॥ एवमिति ॥ इति वक्तव्यमिति ॥ एकपदस्य मुख्यार्थत्वमादृत्य मुख्याकारत्वे निराकृतेऽमुख्याकारत्वं व्यञ्जनया लभ्यत इति भावः ॥ अनेनेति ॥ अवयव-व्युत्पत्तिलभ्यार्थान्तरनिराकरणपूर्वकं तत्र परिशेषकथनद्वारा तदाकारत्वपदजन्यप्रमिति-विषयत्वरूपसामान्यसूचनेनेत्यर्थः। तथा च तद्विषयकत्वाभावात्तदाकारत्वपदजन्यप्रमिति-विषयाभाववानिति हेतुहेतुमद्भावो बोध्य इति भावः ।

