+++
title = "87 देशतः कालतः परिच्छिन्नत्वहेतोर्भागासिद्ध्युपपादनम्"

+++


## देशतः कालतः..

**देशतः कालतः परिच्छिन्नत्वहेतोर्भागासिद्ध्युपपादनम्**

### **श्रीमज्जयतीर्थटीका **

अथ परिच्छिन्नत्वहेतुमपि विशेषतः प्रत्याचिख्यासुस्तत्किं देशतः किं वा कालतो ऽथवा वस्तुत इति विकल्पं हृदि निधायाद्यद्वितीयौ निराकरोति ।

## **मूलं**

***देशतः कालतः परिच्छिन्नत्वं प्रकृतिकालादिष्वभावाद्भागासिद्धम्***

प्रकृतिकालाकाशादीनां पक्षैकदेशानां सर्वगतत्वान्नित्यत्वाच्च देशतः कालतः परिच्छिन्नत्वं नास्तीति भागासिद्धं भवति । न च जडत्वादिना तस्यापि परिच्छिन्नत्व-सिद्धिः । उक्तविधया अनैकान्त्याद् आगमविरोधाच्च । न च प्रकृत्यादिव्यतिरिक्तस्यैव पक्षत्वम् । तन्मिथ्यात्वस्य निर्निबन्धनत्वापत्तेः । दृश्यत्वादेर्दुष्टत्वात् । आगमानाञ्च निरसिष्यमाणत्वात् । उक्तवक्ष्यमाणदूषणगणानिस्ताराच्च ।

### **द्वैतद्युमणिः **

परिच्छिन्नत्वमभावप्रतियोगित्वमित्यर्थमभ्युपेत्य देशतः कालत इति । सप्तम्यर्थे तसिः । नचैवमव्यावर्तकता । देशकालपदयोः किञ्चिद्देशकालपरत्वेनाभावे देशत्व-कालत्वव्यापकतानिवेशभ्रमनिवर्तनार्थत्वेन वाऽभावस्य संसर्गाभावरूपत्वबोधतात्पर्यकत्वेन वा सार्थक्यात् । परिच्छिन्नत्वमित्यस्य भेदप्रतियोगित्वमित्यर्थस्फोरणाय वस्तुत इति । आगमेति ॥ ‘गौरनाद्यन्तवती’ ‘अजामेकां लोहितशुक्लकृष्णां’ ‘कालश्च नित्यः प्रकृतिश्च नित्या’ ‘स यथानन्तोऽयमाकाश एवमनन्त आत्मा वेदितव्यः’ ‘आकाशवत्सर्वगतश्च नित्यः’ ‘यावद्ब्रह्म विष्ठितं तावती वाक्’ इत्याद्यागमविरोधादित्यर्थः ॥ आगमानामिति ॥ वाचारम्भणमित्यादीनामित्यर्थः ॥ उक्तवक्ष्यमाणेति ॥ अप्रसिद्धविशेषणत्वादीनामुक्तानां प्रत्यक्षबाधादीनां वक्ष्यमाणानामित्यर्थः ॥ अनिस्तारादिति ॥ तेषां मित्थ्यात्वसाधकानु-मानादीनामित्यर्थः ।

