+++
title = "161 अन्ते निवेशितशिष्यनिबद्धश्लोकार्थविवरणम्"

+++


## नमो नारायणायार्यवृन्दवन्दितपद्द्वय..

**अन्ते निवेशितशिष्यनिबद्धश्लोकार्थविवरणम्**

***नमो नारायणायार्यवृन्दवन्दितपद्द्वय***

### **श्रीमज्जयतीर्थटीका **

इतः परं भगवदाचार्यशिष्यप्रणीताः श्लोकाः । एवमत्र कथां कथयन्ति । पुण्डरीकवनाभिधानेन मायिना सह भगवत आचार्यस्य कथाप्रसक्तौ सभ्यसभापतिप्राश्निकेषु मिलितेष्वाचार्यदर्शनमात्रेण भीतः प्रतिवादी तूष्णीं बभूव । तदाऽऽचार्येण तस्याकर्णयतः सतः मायामतनिकृन्तनोपन्यासोऽयं निर्मितस् तच्छ्रवणेनात्यन्तत्रस्तहृदयोऽसौ पलायित-वान् । तदाऽऽचार्यशिष्याः प्रतिवादिभयङ्करं भगवन्तमाचार्यं तदभीष्टदेवतां नरहरिं चोपश्लोकयाम्बभूवुः । ते च श्लोका अविच्छिन्नप्रवृत्तये शिष्यैरर्थितेन भगवता प्रकरणान्ते निवेशिता इति । अत एव ते जाह्नवीजलानुगतयामुनोदकवत्प्रकरणान्तर्गता एव । अनेककर्तृकत्वान्न तेषामन्योन्यसङ्गतिः ।

## **मूलं**

***आनन्दतीर्थपुंसिंहो मायावादिदितेः सुतान् ।***

***विदार्य युक्तिनखरैरप्रतीपोऽभिभासते ॥***

मायावादिदितेः सुतानिति ‘षष्ठ्या आक्रोशे’ इत्यलुक् ।

**मूलं**

***पलायध्वं पलायध्वं त्वरया मायिदानवाः ।***

***सर्वज्ञहरिरायाति तर्कागमदरारिभृत् ।***

पलायध्वं पलायध्वामिति सभ्भ्रमे द्विर्वचनम् । सर्वज्ञः पूर्णप्रज्ञाचार्यः ।

**मूलं**

***द्रवत द्रवताऽशु मायिनः प्रविशध्वमतन्द्रिता गुहाः ।***

***कमलारमणाम्बराश्रयः समुदेत्यखिलज्ञभास्करः ॥***

पूर्ववद्विर्वचनम् । मायिनश्चोरा मायावादिनश्च । समुदेति यत इति शेषः ।

**मूलं**

***नृहरिः सकलज्ञनामकः समुपैति हि मायिदानवान् ।***

***प्रपलायनमत्र तत्क्षमं त्वरया वसतिर्गुहासु च ॥***

हिशब्दो हेतौ ।

**मूलं**

***जयत्यानन्दतीर्थेष्टदेवता नरकेसरी ।***

***विपाटिताज्ञानतमःकपाटात्युरुहुंकृतः ॥***

जयत्युत्कृष्टो वर्तते । अज्ञानं तम इवाज्ञानतमःप्रकाशप्रतिबन्धकत्वात् । तच्च कपाटमिवाज्ञानतमःकपाटम् । परमपुरुषाराधनधामप्रवेशप्रतिबन्धकत्वाद् विपाटितमज्ञान-तमःकपाटं येन तद्विपाटिताज्ञानतमःकपाटं विपाटिताज्ञानतमःकपाटमत्युरुहुंकृतं हुङ्कारो यस्यासौ तथोक्तः। अत्राज्ञानं च माया मतमेवाभिमतं प्रसङ्गात् ।

**मूलं**

***जयत्यमितपौरुषः स्वजनतेष्टचिन्तामणिः ।***

***अजेशमुखवन्दितो गुणगणार्णवः श्रीपतिः ॥***

जनता जनसमूहः । इष्टसिद्धौ चिन्तामणिरिवेष्टचिन्तामणिः ।

**मूलं**

***सर्वज्ञसन्मुनीन्द्रोच्चसन्मनःपङ्कजालयः ।***

***अजितो जयति श्रीशो रमाबाहुलताश्रयः ॥***

रमाबाहुलतयोराश्रयो रमाबाहुलताश्रयः ।

### **द्वैतद्युमणिः **

स्वग्रन्थस्य स्तुतेः कुत्राप्यदर्शनादुत्तरवाक्यनां ग्रन्थाघटकत्वे तेषां स्वाव्याख्ये-यत्वशङ्कापनोदायाह ॥ एवमत्रेति ॥ आकार्णयतः सत इति ॥ ‘षष्ठी चारादरे’ इति स्मरणाद्भावलक्षणे षष्ठी ॥ आक्रोश इति ॥ निन्दायां गम्यमानायामित्यर्थः । तद्बोधः शाब्द आर्थिको वेत्यन्यदेतत् ॥ अत्रेति ॥ एतच्छ्लोकस्थाज्ञानपदबोध्यमित्यर्थः । मुख्यार्थानुप-पत्त्यभावात्कुतो लक्षणेत्यत आह ॥ प्रसङ्गादिति ॥ इदानीं मायामतनिरासस्यैव कृतत्वात्त-न्निरासमूलकस्तुतेरेव प्रसक्तत्वादित्यर्थः । तथा च तात्पर्यानुपपत्तिर्लक्षणाबीजमिति भावः।

