+++
title = "118 सत्यज्ञानादिवाक्यानां हेत्वन्तरेण विशिष्टार्थतासमर्थनम्"

+++


## अङ्गीक्रियमाणत्वाद्विशिष्टादे..

**सत्यज्ञानादिवाक्यानां हेत्वन्तरेण विशिष्टार्थतासमर्थनम्**

### **श्रीमज्जयतीर्थटीका **

एवं सत्यज्ञानादिवाक्यानामखण्डार्थतां निराकृत्य विशिष्टार्थता समर्थिता । हेत्वन्तरेण तामुपपादयति ।

## **मूलं**

***अङ्गीक्रियमाणत्वाद्विशिष्टादेरनिर्वचनीयाभावाच्च सत्यत्वञ्च सिद्धम् ।***

### **श्रीमज्जयतीर्थटीका **

आदिपदेन विशेषणभेदादेर्विशिष्टापेक्षितस्य ग्रहणम् । सत्यज्ञानादिवाक्यानि लक्षणया ब्रह्मस्वरूपमात्रपराणीति वदताऽवश्यं वाच्यार्थोऽङ्गीकार्यः । वाच्यार्थद्वारेण लक्षणाया दृष्टत्वात् । न च गङ्गायां घोष इतिवदन्यदेव वाच्यम् । अन्यत्रानन्तत्वादीनामसम्भवात् । अतो ब्रह्मण्येव सत्यत्वादिविशेषणानि तदुपयुक्तं (विशेषण) भेदादिकं विशिष्टाकारश्चाङ्गीकर्तव्यः । तथा च मुख्यार्थस्य ब्रह्मण्यङ्गीक्रिय-माणत्वाद् अनुपपत्त्यभावेन किं स्वरूपमात्रलक्षणाश्रयणेन ।

### **द्वैतद्युमणिः **

॥ विशेषणेति ॥ विशेषणं च तस्य विशेष्येण भेदश्चेत्यर्थः । आदिपदेन तत्सम्बन्धादिग्रहणम् ॥ लक्षणयेति ॥ स्वघटकपदानां लक्षणयेत्यर्थः ।

यद्वा लक्षणयेति सामान्यशब्देन वाक्यलक्षणापदलक्षणापक्षयोः सामान्येन ग्रहणम् । वाच्यार्थोऽङ्गीकार्य इत्यादेरपि स्वघटकपदवाच्यार्थ इति वाक्यलक्षणापक्षेऽर्थः ।

॥ अन्यदेवेति ॥ ब्रह्मान्यदित्यर्थः । जहल्लक्षणापक्षे तथैव वाच्यत्वादिति भावः ॥ अनन्तत्वादीनामिति ॥ सत्यत्वादेर्घटादौ कथञ्चिद्वक्तुं शक्यत्वात्त्रिविधपरिच्छेद-राहित्यरूपानन्तत्वस्यैव ग्रहणं कृतम् ॥ किं स्वरूपमात्रलक्षणेति ॥ विशिष्टशबलादि-बोधकपदानां तत्तादात्म्यानुयोगिस्वरूपमात्रबोधकत्वं लक्षणयैव । नीलपदस्य घटबोधकत्वं यथेति भावः । विशिष्टशक्त्यैव तदेकदेशबोधकत्वं तु प्रागेव दूषितम् ॥

