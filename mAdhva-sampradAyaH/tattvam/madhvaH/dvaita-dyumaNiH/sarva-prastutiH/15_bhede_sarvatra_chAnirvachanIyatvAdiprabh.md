+++
title = "15 भेदे सर्वत्र चानिर्वचनीयत्वादिप्रभेदाभावेन पूर्वोक्तसंशयायोगसमर्थनम्"

+++


## अनिर्वचनीयस्य सर्वत्राप्रसिद्धत्वादेव ..

**भेदे सर्वत्र चानिर्वचनीयत्वादिप्रभेदाभावेन पूर्वोक्तसंशयायोगसमर्थनम्**

### **श्रीमज्जयतीर्थटीका **

अथ कथमनिर्वचनीयत्वपारमार्थिकत्वप्रभेदो भेदे न युज्यत इत्यत आह

## **मूलं**

***अनिर्वचनीयस्य सर्वत्राप्रसिद्धत्वादेव ।***

### **श्रीमज्जयतीर्थटीका **

अनिर्वचनीयस्य भेदस्येति शेषः । एवकारोऽनिर्वचनीयस्येत्यनेन सम्बध्यते । उपलक्षणं चैतत् । पारमार्थिकोपि भेदो न परस्य सिद्ध इत्यापि द्रष्टव्यम् । ननु नायमस्ति नियमः यत्सन्देहविषयजातीयमेवारोप्यमाणकोटिसम्बन्धितया प्रतिपत्तव्यमिति । आरोप्य-माणकोटिप्रतिपत्तिमात्रेणापि सन्देहदर्शनादिति चेत्सत्यम् । तथापि नायं सन्देहो युज्यते । आरोप्यमाणानिर्वचनीयस्य कुत्राप्यप्रतीतत्वात् । एतदप्युक्तम् अनिर्वचनीयस्य सर्वत्रा-प्रसिद्धत्वादेवेति ।

