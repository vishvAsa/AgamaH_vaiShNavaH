+++
title = "०३"

+++
तृतीयः पादः  
उपासनास्मिन् पादे उच्यते । सर्वपरिज्ञानं प्रथमत उच्यते-   
ॐ सर्ववेदान्तप्रत्ययं चोदनाद्यविशेषात् ॐ ॥1॥  
अन्तो निर्णयः । ‘उभयोरपि दृष्टोन्तः' इति वचनात् । सर्ववेदनिर्णयोत्पाद्यज्ञानं ब्रह्म । ‘आत्मेत्येवोपासीत' इत्यादिविधीनां तदुक्तयुक्तीनां   
चाविशिष्टत्वात् ॥1॥  
ॐ भेदान्नेति चेदेकस्यामपि ॐ ॥2॥  
‘विज्ञानमानन्दं ब्रह्म' ‘सत्यं ज्ञानमानन्दं ब्रह्म' इत्यादि प्रतिशाखमुक्तिभेदात् नैकाधिकारिविषयाः सर्वशाखा इति चेन्न । एकस्यामपि शाखायां   
‘आत्मेत्येवोपासीत' ‘ॐ खं ब्रह्म' इत्यादिभेददर्शनात् ॥2॥  
ॐ स्वाध्यायस्य तथात्वेन हि समाचारेधिकाराच्च ॐ ॥3॥  
‘स्वाध्यायोध्येतव्य' इति सामान्यविधेः । हिशब्दात् ‘वेदः कृत्स्नोधिगन्तव्यः सरहस्यो द्विजन्मना' इति स्मृतेः ।  
‘सर्ववेदोक्तमार्गेण कर्म कुर्वीत नित्यशः । आनन्दो हि फलं यस्माच्छाखाभेदो ह्यशक्तिजः ॥  
सर्वकर्मकृतौ यस्मादशक्ताः सर्वजन्तवः । शाखाभेदं कर्मभेदं व्यासस्तस्मादचीक्लृपत् ॥' इति समाचारे सर्वेषामधिकाराच्च ॥3॥  
ॐ सलिलवच्च तन्नियमः ॐ ॥4॥  
यथा सर्वं सलिलं समुद्रं गच्छत्येवं सर्वाणि वचनानि ब्रह्मज्ञानार्थानीति नियमः । आग्नेये च  
‘यथा नदीनां सलिलं शक्ये सागरगं भवेत् । एवं वाक्यानि सर्वाणि पुंशक्त्या ब्रह्मवित्तये ॥' इति ॥  
ॐ दर्शयति च ॥5॥  
सर्वैश्च वेदैः परमो हि देवो जिज्ञास्योसौ नाल्पवेदैः प्रसिद्ध्येत् । तस्मादेनं सर्ववेदानधीत्य विचार्य च ज्ञातुमिच्छेन्मुमुक्षुः ॥ इति चतुवेदशिखायाम् ।  
‘सर्वान् वेदान् सेतिहासान् सपुराणान् सयुक्तिकान् । सपञ्चरात्रान् विज्ञाय विष्णुर्ज्ञेयो न चान्यथा ॥' इति ब्रह्मतर्के ॥5॥  
॥ इति सर्ववेदान्तप्रत्ययाधिकरणम् ॥1॥  
सर्वैर्वेदैर्ज्ञेयो नोपास्योशक्यत्वादित्यत आह-  
ॐ उपसंहारोर्थाभेदाद्विधिशेषवत् समाने च ॐ ॥6॥  
सर्ववेदोक्तान् गुणान् दोषाभावांश्चोपसंहृत्यैव परमात्मोपास्यः ।  
उपास्य एकः परतः परो यो वेदैश्च सर्वै सह चेतिहासैः । सपञ्चरात्रैः सपुराणैश्च देवः सर्वैर्गुणैस्तत्र तत्र प्रतीतैः ॥ इति भाल्लवेयश्रुतिः ।  
आग्नेये च- विधिशेषाणि कर्माणि सर्ववेदोदितान्यपि । यथा कार्याणि सर्वैश्च सर्वाण्येवाविशेषतः ॥  
एवं सर्वगुणान् सर्वदोषाभावांश्च यत्नतः । योजयित्वैव भगवानुपास्यो नान्यथा क्वचित् ॥ इति ।  
समानविषये चोपसंहारः । न तु ‘सोरोदीत्' इत्यादीनाम् ।   
गुणैरेव स तूपास्यो नैव दोषैः कथञ्चन । गुणैरपि न तूपास्यो ये पूर्णत्वविरोधिनः ॥ इति बृहत्तन्त्रे ॥6॥  
ॐ अन्यथात्वं शब्दादिति चेन्नाविशेषात् ॐ ॥7॥  
‘आत्मेत्येवोपासीत' इतिशब्दादुपसंहारस्यान्यथात्वमिति चेन्न । एते गुणा नोपास्या इति विशेषवचनाभावात् ।  
‘सर्वैगुणैरेक एवेशितासावुपासितव्यो न तु दोषैः कदाचित्' इति विशेषवचनाच्च । आत्मेत्यवधारणमनात्मत्वनिवृत्त्यर्थम् ॥7॥  
ॐ न वा प्रकरणभेदात् परोवरीयस्त्वादिवत् ॐ ॥8॥  
प्रकरणभेदान्न वोपसंहारः कार्यः । परोवरीयस्त्वादिषु तावदेव ह्युक्तम् ॥8॥  
ॐ सञ्ज्ञातश्चेत्तदुक्तमस्ति तु तदपि ॐ ॥9॥   
सर्वविद्या ‘उक्त्वा सोहं नामविदेवास्मि नात्मवित्' इति वचनात् सर्वस्य ब्रह्मनामत्वात् तदुसंहारः कार्यः ।  
नामत्वात् सर्वविद्यानां गुणानामुपसंहृतिः । कार्यैव ब्रह्मणि परे नात्र कार्या विचारणा ॥ इति च ब्रह्मतर्के ।  
इति चेत् सत्यम् । उक्तो ह्युपसंहारः । तत्प्रमाणमप्यस्त्येव । ‘नाम वा एता ब्रह्मणः सर्वविद्यास्तस्मादेकः सर्वगुणैर्विचिन्त्यः' इति   
कौण्डिन्यश्रुतौ ॥9॥  
॥ इति उपसंहाराधिकरणम् ॥2॥  
ॐ प्राप्तेश्च समञ्जसम् ॐ ॥10॥  
युज्यते चोपसंहारोनुपसंहारश्च योग्यताविशेषात् ।  
गुणैस्सर्वैरुपास्योसौ ब्रह्मणा परमेश्वरः । अन्यैर्यथाक्रमं चैव मानुषैः कैश्चिदेव तु ॥ इति भविष्यत्पर्वणि ॥10॥  
॥इति प्राप्त्यधिकरणम् ॥3॥  
ॐ सर्वाभेदादन्यत्रेमे ॐ ॥11॥  
सर्वगुणयुक्तत्वेनोपासनादन्यत्रैव फले ब्रह्मादयो भवन्ति ।  
सम्पूर्णोपासनाद् ब्रह्मा सम्पूर्णानन्दभाग् भवेत् । इतरे तु यथायोगं सम्यङ्मुक्तौ भवन्ति हि ॥ इति पाद्मे ॥11॥  
॥ इति सर्वाभेदाधिकरणम् ॥4॥  
सर्वेषां मुमुक्षूणां कियन्नियमेनोपास्यमिति आह-  
ॐ आनन्दादयः प्रधानस्य ॐ ॥12॥  
प्रधानफलस्य मोक्षस्यार्थे आनन्दो ज्ञानं सदात्मेत्युपास्य एव ।  
सच्चिदानन्द आत्मेति ब्रह्मोपासा विनिश्चिता । सर्वेषां च मुमुक्षूणां फलसाम्यादपेक्षिता ॥ इति ब्रह्मतर्के ।।12।।  
।। इति आनन्दाद्यधिकरणम् ।।5।।  
ॐ प्रियशिरस्त्वाद्यप्राप्तिरुपचयापचयौ हि भेदे ॐ ।।13।।  
फलभेदार्थमुपचयापचययोर्भावान्न सर्वेषां प्रियशिरस्त्वादिगुणोपासाप्राप्तिः ।  
नैव सर्वगुणाः सर्वैरुपास्या मुक्तिभेदतः । विरिञ्चस्यैव यन्मुक्तावानन्दस्य सुपूर्णता ।। इति हि वाराहे ।।  
।। इति प्रियशिरस्त्वाधिकरणम् ।।6।।  
ॐ इतरे त्वर्थसामान्यात् ॐ ।।14।।  
इतरे गुणाः फलसाम्यापेक्षयोपसंहतव्याः ।।14।।  
।।इति इतराधिकरणम् (फलसाम्याधिकरणम्)।।   
उपसंहारानुपसंहारप्रमाणमाह-  
ॐ आध्यानाय प्रयोजनाभावात् ॐ ।।15।।  
आध्यानार्थं हि सर्वे गुणा उच्यन्ते प्रयोजनान्तराभावात् ।  
ज्ञानार्थमथ ध्यानार्थं गुणानां समुदीरणा । ज्ञातव्याश्चैव ध्यातव्या गुणास्सर्वेप्यतो हरेः ।।  
नान्यत् प्रयोजनं ज्ञानात् ध्यानात् कर्मकृतेरपि । श्रवणाच्चाथ पाठाद्वा विद्याभिः किञ्चिदिष्यते ।। इति परमसंहितायाम् ।।  
गुणा सर्वेपि वेत्तव्या ध्यातव्याश्च न संशयः । नान्यत् प्रयोजनं मुख्यं गुणानां कथने भवेत् ।।  
ज्ञानध्यानसमायोगात् गुणानां सर्वशः फलम् । मुख्यं भवेन्न चान्येन फलं मुख्यं क्वचिद्भवेत् ।। इति बृहत्तन्त्रे ।।15।।  
ॐ आत्मशब्दाच्च ॐ ।।16।।  
‘आत्मेत्येवोपासीत' इत्यनुपसंहारप्रमाणम् ।।16।।  
।। इति आध्यानाधिकरणम् ।।  
ॐ आत्मगृहीतिरितवदुत्तरात् ॐ ।।17।।  
न च ‘आनन्दादयः प्रधानस्य' इत्युक्तिविरोधः । यतः ‘सत्यं ज्ञानमनन्तं ब्रह्म' ‘विज्ञानमानन्दं ब्रह्म' इतिवदेवात्मशब्दगृहीतिः । ‘अत्र ह्येते   
सर्व एकीभवन्ति' इत्युत्तरात् ।  
आनन्दानुभवत्वाच्च निर्दोषत्वाच्च भण्यते । नित्यत्वाच्च तथात्मेति वेदवादिभिरीश्वरः ।। इति बृहत्तन्त्रेपि ।।17।।  
।। इति आत्मगृहीत्यधिकरणम् ।।9।।  
ॐ अन्वयादिति चेत् स्यादवधारणात् ॐ ।।18।।  
सर्वगुणानामन्वयः आत्मशब्दे भवति । ‘आप्तव्याप्तेरात्मशब्दः परमस्य प्रयुज्यते' इति वचनादिति चेत्सत्यम् । स्याच्चैवम् ।   
आत्मेत्येवेत्यवधारणात् । अन्यथा सर्वोपसंहारवचनविरोधात् ।।18।।  
ॐ कार्याख्यानादपूर्वम् ॐ ।।19।।  
‘अलौकिकास्तस्य गुणा ह्युपास्या अलौकिकं मुक्तिकार्यं यतोस्य' इति कार्याख्यानादन्यत्रादृष्टा एव गुणा उपास्याः ।।19।।  
।। इति कार्याधिकरणम् ।।11।।  
ॐ समान एवञ्चाभेदात् ॐ ।।20।।  
अपूर्वत्वेपि समाननामेवोपसंहारः । न तु त्रिविक्रमत्वादीनां कादाचित्कानां पृथक्त्वेन । नित्यविक्रान्त्यादिष्वन्तर्भावात् ।।20।।  
ॐ सम्बन्धादेवमन्यत्रापि ॐ ।।21।।  
परमात्मसम्बन्धित्वेन नित्यत्वात् त्रिविक्रमत्वादिष्वप्युपसंहार्यत्वं युज्यते ।   
गुणास्त्रैविक्रमाद्याश्च संहर्तव्या न संशयः । विरिञ्चस्यैव नान्येषां स हि सर्वगुणाधिकः ।। इति बृहत्तन्त्रे ।।21।।  
।। इति समानाधिकरणम् ।।12।।  
ॐ न वा विशेषात् ॐ ।।22।।  
न वात्माशब्देन सर्वगुणगृहीतिः । अधिकारिविशेषात् ।।22।।  
ॐ दर्शयति च ॐ ।।23।।  
‘सर्वान् गुणानात्मशब्दो ब्रवीति ब्रह्मादीनामितरेषां न चैव' इति भाल्लवेयश्रुतिः ।।23।।  
।। इति विशेषाधिकरणम् (नानाधिकरणम्)।।  
ॐ सम्भृतिद्युव्याप्त्यापि चातः ॐ ।।24।।  
सम्भृतिद्युव्याप्ती अपि देवादीनामुपसंहर्तव्ये नान्येषाम् । अत एव योग्यताविशेषात् ।  
देवादीनामुपास्यास्तु भृतिव्याप्त्यादयो गुणाः । आनन्दाद्यास्तु सर्वेषामन्यथानर्थकृद्भवेत् ।। इति च ब्रह्मतर्के ।।24।।  
।। इति सम्भृत्यधिकरणम् ।।14।।  
यस्यां विद्यायां महागुणा उच्यन्ते सोत्तमानामितरान्येषामिति चेन्न-  
ॐ पुरुषविद्यायामपि चेतरेषामनाम्नानात् ॐ ।।25।।  
पुरुषसूक्तोक्तविद्यायामपि केषाञ्चिद्गुणानामनाम्नानात् ।  
सर्वतः पौरुषे सूक्ते गुणाः विष्णोरुदीरिताः । तत्रापि नैव सर्वेपि तस्मात् कार्योपसंहृतिः ।। इति ब्रह्मतर्के ।।25।।  
।। इति पुरुषविद्याधिकरणम् ।।15।।  
ॐ वेधाद्यर्थभेदात् ॐ ।।26।।  
भिन्धि विद्धि श्रुणीहीति फलभेदेन सर्वशः । यत्यादीनां तेष्वयोगान्नाधिकार्येकता भवेत् ।।  
अयोग्योपासनादीयुरनर्थं चार्थनाशनम् ।। इति बृहत्तन्त्रे ।।26।।  
।। इति वेधाद्यधिकरणम् ।।16।।  
मुक्तस्योपासना कर्तव्या न वेत्यतो ब्रवीति-  
ॐ हानौ तूपायनशब्दशेषत्वात् कुशाछन्दस्तुत्युपगानवत्तदुक्तम् ॐ ।।27।।  
नियतस्वाध्यायानन्तरं स्वेच्छया कुशाग्रहणस्तुत्युपगानवदेव मोक्ष उपासनादिः । ‘ब्रह्मविदाप्नोति परम्' इति मोक्षवाक्यशेषत्वादितरेषाम् ।   
तच्चोक्तम्- ‘एतत् सामगायन्नास्ते' इत्यादि । ब्रह्मतर्के च ।  
मुक्ता अपि हि कुर्वन्ति स्वेच्छयोपासनं हरेः । नियमानन्तरं विप्राः कुशाद्यैरप्यधीयते ।। इति ।   
‘कृष्णो मुक्तैरिज्यते वीतमोहैः' इति च भारते ।।27।।  
ॐ साम्पराये तर्तर्व्याभावात् तथा ह्यन्ये ॐ ।।28।।  
स्वेच्छयैवेत्यङ्गीकर्तव्यम् । मुक्तस्य तीर्णत्वात् । ‘तीर्णो हि तदा सर्वांश्छोकान् हृदयस्य भवति' इति ह्यन्ये पठन्ति । वायुप्रोक्ते च -  
स्थितप्रज्ञत्वमाप्ता ये ज्ञानेन परमात्मनः । ब्रह्मलोकं गतास्सर्वे ब्रह्मणा च परं गताः ।।  
तीर्णतर्तव्यभागाश्च स्वेच्छयोपासते परम् ।। इति ।।28।।  
।। इति मुक्तोपासनाधिकरणम् ।।  
कर्मापि कुर्वन्ति न वेत्याह-  
ॐ छन्दत उभयाविरोधात् ॐ ।।29।।  
स्वेच्छया कुर्वन्ति न वा । बन्धप्रत्यवाययोरभावात् ।।29।।  
ॐ गतेरर्थवत्वमुभयथान्यथा हि विरोधः ॐ ।।30।।  
बन्धप्रत्यवायाभावे हि मोक्षस्यार्थवत्वम् । अन्यथा मोक्षत्वमेव न स्यात् ।  
कदाचित् कर्म कुर्वन्ति कदाचिन्नैव कुर्वते । नित्यज्ञानस्वरूपत्वान्नित्यं ध्यायन्ति केशवम् ।।  
तीर्णतर्तव्यभागा ये प्राप्तानन्दाः परात्मनः । प्रत्यवायस्य बन्धस्याप्यभावात् स्वेच्छया भवेत् ।। इति हि ब्रह्माण्डे ।।30।।  
ॐ उपपन्नस्तल्लक्षणार्थोपलब्धेर्लोकवत् ॐ ।।31।।  
उपपन्नश्चैवम्भावः । प्राप्तत्वात् तल्लक्षणस्य फलस्य । यथा लोके विध्यर्थत्वेन विष्णुक्रमणादिकं कृत्वा समाप्तकर्मेच्छया करोति न करोति   
च ।।31।।  
।। इति छन्दाधिकरणम् ।।18।।   
ॐ अनियमः सर्वेषामविरोधाच्छब्दानुमानाभ्याम् ॐ ।।32।।  
प्राप्तज्ञानानामपि केषाञ्चिन्मुक्तिप्राप्तिः केषाञ्चिन्न यथोपसंहारनियम इति न मन्तव्यम् ।   
‘सर्वे गुणा ब्रह्मणैव ह्युपास्या नान्यैर्देवैः किमु सर्वैमनुष्यैः' इत्युपसंहारविरोधादन्यत्राविरोधात् । ‘न कश्चित् ब्रह्मवित् सृतिमनुभवति मुक्तो   
ह्येव भवति तस्मादाहुः सृतिहेति' इति कोण्डिन्यश्रुतेश्च । यथा केषाञ्चिन्मोक्ष एवमन्येषामित्यनुमानाच्च ।।32।।  
।। इति अनियमाधिकरणम् ।।19।।  
ॐ यावदधिकारमवस्थितिराधिकारिकाणाम् ॐ ।।33।।  
यथा यथाधिकारो विशिष्यते एवं मुक्तावानन्दो विशिष्यते । ‘मनुष्येभ्यो गन्धर्वाणां ऋषीणामृषिभ्यो देवानां देवेभ्यः इन्द्रस्य इन्द्रात् रुद्रस्य रुद्रात्   
ब्रह्मणः एष ह्येव शतानन्दः' इति चतुर्वेदशिखायाम् । अध्यात्मे च-  
ज्ञानं चोपासनं चैव मुक्तावानन्द एव च । यथाधिकारं देवानां भवन्त्येवोत्तरोत्तरम् ।। इति ।।33।।  
ॐ अक्षरधियां त्वविरोधः सामान्यतद्भावाभ्यामौपसदवत्तदुक्तम् ॐ ।।34।।  
न चासमत्वेन विरोधो भवति । ब्रह्मधीत्वाद्दोषाभावसाम्यादुत्तमेभ्योन्येषां भावाच्च । औपसदवच्छिष्यवत् । उक्तं च तुरश्रुतौ- ‘नानाविधा   
जीवसङ्घाः विमुक्तौ न चैव तेषां ब्रह्मधियां विरोधः । दोषाभावात् गुरुशिष्यादिभावाल्लोकेपि नासौ किमु तेषां विमुक्तेः ।।' इति ।।34।।  
।। इति यावदधिकाराधिकरणम् ।।34।।  
ॐ इयदामननात् ॐ ।।35।।  
नामाद्यारभ्य प्राणान्तमुत्तरोत्तरमुत्तमत्वमुक्तम् । न प्राणात् किञ्चिद्भूय उक्तम् । तथापि पूर्ववत् स्यात् इति न वाच्यम् । ‘प्राणो वाव सर्वेभ्यो   
भूयान्न हि प्राणात् भूयान् प्राणो ह्येव भूयांस्तस्मात् भूयान्नाम' इति कौण्ठरव्यश्रुतेः ।।35।।  
ॐ अन्तरा भूतग्रामवदिति चेत् तदुक्तम् ॐ ।।36।।  
यथा भूतग्राम एकस्मादेक उत्तमोस्त्येव एवं प्राणादपि परमात्मानमन्तरा विद्यत इति चेन्न । प्राणादुत्तमाभावे प्रमाणमुक्तम् । अन्यत्रोत्तमत्वम्   
।।36।।  
ॐ अन्यथा भेदानुपपत्तिरिति चेन्नोपदेशवत् ॐ ।।37।।  
प्राणस्य सर्वोत्तमत्वे परमात्मना भेदानुपपत्तिरिति चेन्न । श्रुत्युपदिष्टवदुपपत्तेः । अन्येभ्यः प्राणस्योत्तमत्वं तस्मात् परमात्मनो ह्युपदिष्टम् ।।37।।  
।। इति इयदामननाधिकरणम् ।।21।।  
नेति चेन्न  
ॐ व्यतिहारो विशिंषन्ति हीतरवत् ॐ ।।38।।  
उक्तं प्राणात् परमात्मन उत्तमत्वं पूर्वोक्ताध्याहारेण ‘एष तु वा अतिवदति' इति विशिंषन्ति हि । यथेतरेषु विशेषणम् ।  
उत्तमत्वं हि देवानां मुक्तावपि हि मानवात् । तेभ्यः प्राणस्य तस्माच्च नित्यमुक्तस्य वै हरेः ।। इति बृहत्तन्त्रे ।।38।।  
।। इति व्यतिहाराधिकरणम् ।।22।।  
कृतिर्निष्ठां ज्ञानमित्यादीनां भेदाद् बहव उत्तमा इति चेन्न-  
ॐ सैव हि सत्यादयः ॐ ।।39।।  
सत्यादिगुणास्तस्या एव परदेवतायाः स्वरूपभूताः । ब्रह्मतर्के च -  
नामादिप्राणपर्यन्ताद्यो हि सत्यादिरूपवान् । तस्मै नमो भगवते विष्णवे सर्वजिष्णवे ।। इति ।  
सत्याद्याः अहमात्मान्ताः यद्गुणास्समुदीरिताः । तस्मै नमो भगवते यस्मादेव विमुच्यते ।। इति चाध्यात्मे ।।39।।  
।। इति सत्याद्याधिकरणम् ।।23।।  
प्रकृतेरपि जन्मादेः संसारप्राप्तेः किमिति नामादिष्वपाठ इत्यत्रोच्यते -  
ॐ कामादितरत्र तत्र चायतनादिभ्यः ॐ ।।40।।  
स्वेच्छयैव मूलस्थाने स्थितान्य्तरावतारान् करोतीश्वरेच्छानुसारेण । ‘सर्वायतना सर्वकाला सर्वेच्छा न बद्धा बन्धिका सैषा प्रकृतिरविकृतिः'   
इति वत्सश्रुतेः ।   
नामादयस्तु बद्धत्वान्मोचकत्वात् परोपि च । उभयोरप्यभावेन यथाव्यक्तं न तूदितम् ।।  
श्रुतौ तथा जीवपरावुच्येते किञ्चनेतरत् । नोच्यते च तदा तत्त्वद्वयं वै समुदाहृतम् ।। इति ब्रह्मतर्के ।।40।।  
ॐ आदरादलोपः ॐ ।।41।।  
अबद्धत्वेपि भक्तिविशेषादेवोपासनाद्यलोपस्तस्या भवति ।  
यथा श्रीर्नित्यमुक्तापि प्राप्तकामापि सर्वदा । उपास्ते नित्यशो विष्णुमेवं भक्तो हरेर्भवेत् ।। इति बृहत्तन्त्रे ।।41।।  
ॐ उपस्थितेस्तद्वचनात् ॐ ।।42।।  
अनादिकाले भगवत्सम्बन्धित्वात् युज्यते च नित्यमुक्तत्वं तस्याः । ‘द्वावेतावनादिनित्यावनादियुक्तौ नित्यमुक्तावनादिकृतौ नित्यकृतौ योयं   
परमो या च प्रकृती रमते ह्यस्यां परमो रमते ह्यस्मिन् प्रकृतिः स्वस्मिन् हि रमते परमो न स्वस्मिन् प्रकृतिरत एनमाहुः परम इति' इति   
गौपवनश्रुतिवचनात् ।।42।।  
।। इति कामाधिकरणम् ।।24।।  
दर्शनार्थं ह्युपासनम् । तच्च श्रवणादेरेव भवति । अतः किमर्थमित्यत्रोच्यते-  
ॐ तन्निर्धारणार्थनियमस्तद्दृष्टेः पृथग्ध्यप्रतिबन्धः फलम् ॐ ।।43।।  
तत्त्वनिश्चयो वेदार्थनियमश्च ब्रह्मदृष्टेः पृथगेव । हिशब्देन ‘आत्मा वा अरे द्रष्टव्यः श्रोतव्यो मन्तव्यो निदिध्यासितव्य' इति श्रुतिं सूचयति ।   
श्रवणादिफलं चाज्ञानविपर्ययादिदर्शनप्रतिबन्धनिवृत्तिः । ब्रह्मतर्के च -  
श्रुत्वा मत्वा तथा ध्यात्वा तदज्ञानविपर्ययौ । संशयं च पराणुद्य लभते ब्रह्मदर्शनम् ।। इति ।।43।।  
।। इति निर्धारणाधिकरणम् ।।25।।  
ॐ प्रदानवदेव हि तदुक्तम् ॐ ।।44।।  
न च श्रवणादिमात्रेण ब्रह्मदृष्टिर्भवति । किन्तु सेतिकर्तव्येन । यथा गुरुदत्तं तथैव भवति । ‘आचार्यवान् पुरुषो वेद' इति ह्युक्तम् ।।44।।  
।। इति प्रदानाधिकरणम् ।।26।।  
गुरुप्रसादः स्वप्रयत्नो वा बलवानिति निगद्यते-   
ॐ लिङ्गभूयस्त्वात् तद्धि बलीयस्तदपि ॐ ।।45।।  
ऋषभादिभ्यो विद्यां ज्ञात्वापि सत्यकामेन ‘भगवांस्त्वेव मे कामं ब्रूयात्' ‘श्रुतं ह्येव मे भगवद्दृशेभ्यः आचार्याद्धैव विद्या विदिता साधिष्ठं   
प्रापयति' इति वचनात् । ‘अत्र ह न किञ्चन वीयाय' इत्यनुज्ञानादुपकोसलवचनाच्च लिङ्गभूयस्त्वात् गुरुप्रदानमेव बलवत् । तर्हि   
तावतालमिति न मन्तव्यम् । ‘श्रोतव्यो मन्तव्यो' इत्यादेस्तदपि कर्तव्यम् । वाराहे च-  
गुरुप्रसादो बलवान्न तस्मात् बलवत्तरम् । तथापि श्रवणादिश्च कर्तव्यो मोक्षसिद्धये ।। इति ।।45।।  
।। इति लिङ्गभूयस्त्वाधिकरणम् ।।27।।  
ॐ पूर्वविकल्पः प्रकरणात् स्यात् क्रियामानसवत् ॐ ।।46।।  
न च पूर्वप्राप्त एव गुरुरिति नियमः । समग्रानुग्रहं चेत् पश्चात्तनः करोति स्वयमेव तदा विकल्पः स्यात् । मानसक्रियावत् यथोभयोर्ध्यानयोः   
समयोः ।  
पूर्वस्मादुत्तमो लब्धः स्वयमेव गुरुर्यदि । गृह्णीयादविचारेण विकल्पः समयोर्भवेत् ।।  
समग्रानुग्रहाभावात् सत्यकामः स्वकं गुरुम् । ऋषभाद्यनुज्ञया चैष प्राप तस्माद्धि युज्यते ।। इति बृहत्तन्त्रे ।  
समग्रानुग्रहं कश्चित् स्वयमेव समो यदि । कुर्यात् पुनश्च गृह्णीयादविरोधेन कामतः ।।  
ध्यानयोः समयोर्यद्वद्विकल्पः कामतो भवेत् । एवं गुरोर्द्वितीयस्य विकल्पो ग्रहणेपि च ।। इति महासंहितायाम् ।।46।।  
ॐ अतिदेशाच्च ॐ ।।47।।  
‘ब्रह्मोपास्स्व ब्रह्मोपचरस्व तच्छृणु हि तत् त्वामवतु । या ब्रह्मोपचरेर्यथा मामुपचरेर्ये चान्येस्मद्विधाः श्रेयसश्च तानुपास्व तानुपचरस्व तेभ्यः शृणु   
हि ते त्वामवन्तु' इति पौष्यायणश्रुतावतिदेशाच्च ।।47।।  
।। इति पूर्वविकल्पाधिकरणम् ।।28।।  
न च ‘कर्मणैव हि संसिद्धिमास्थिता जनकादयः' इत्यादिनान्यन्मोक्षसाधनम् ।  
ॐ विद्यैव तु निर्धारणात् ॐ ।।48।।  
‘तमेव विदित्वातिमृत्युमेति नान्यः पन्थाः विद्यते अयनाय' इति निर्धारणात् विद्ययैव मोक्षः ।।48।।  
ॐ दर्शनाच्च ॐ ।।49।।   
न केवलं विद्यया किन्त्वपरोक्षज्ञानेनैव च । ‘सर्वान् परो माययायं सिनीते दृष्ट्वैव तं मुच्यते नापरेण' इति कौशिकश्रुतेः ।।49।।  
।। इति विद्याधिकरणम् ।।29।।  
ॐ श्रुत्यादिबलीयस्त्वाच्च न बाधः ॐ ।।50।।  
सावधारणा बलवती श्रुतिः ।   
इन्द्रोश्वमेधांश्छतमिष्ट्वापि राजा ब्रह्माणमीड्यं समुवाचोपसन्नः । न कर्मभिर्न धनैर्नैव चान्यैः पश्ये सुखं तेन तत्त्वं ब्रवीहि ।। इति   
बलवल्लिङ्गम् ।  
‘नास्त्यकृतः कृतेन' इत्युपपत्तिश्च ।   
‘कर्मणा बध्यते जन्तुः विद्यया च विमुच्यते । तस्मात् कर्म न कुर्वन्ति यतयः पारदर्शिनः ।।' इति युक्तिमद्भगवद्वचनम् ।  
अतो न प्रमाणान्तरबाधः । ‘कर्मणैव' इत्ययोगव्यवच्छेदः ।।50।।  
।। इति अबाधाधिकरणम् ।।30।।  
ॐ अनुबन्धादिभ्यः ॐ ।।51।।  
न केवलं श्रवणादिभिर्गुरुप्रसादेन च ब्रह्मदर्शनम् । किन्तु भक्त्यादिभिश्च ।  
‘सर्वलक्षणसम्पन्नः सर्वज्ञो विष्णुतत्परः । यद्गुरुः सुप्रसन्नः सन् दद्यात् तन्नान्यथा भवेत् ।।  
तथाप्यनादिसंसिद्धौ भक्त्यादिगुणपूगतः । लभेत् गुरुप्रसादं च तस्मादेव च तद्भवेत् ।।' इति ।  
भक्तिर्विष्णौ गुरौ चैव गुरोर्नित्यप्रसन्नताम् । दद्याच्छमदमादिश्च तेन चैते गुणाः पुनः ।।  
तैस्सर्वैर्दशनं विष्णोः श्रवणादिकृतं भवेत् ।। इति नारायणतन्त्रे ।।51।।  
।। इति अनुबन्धाधिकरणम् ।।31।।  
ॐ प्रज्ञान्तरपृथक्त्ववद् दृष्टिश्च तदुक्तम् ॐ ।।52।।  
उपासनाभेदवद् दर्शनभेदः । तच्चोक्तं कमठश्रुतौ - ‘अन्तर्दृष्टयो बहिर्दृष्टयोवतारदृष्टयः सर्वदृष्टय इति । देवा वाव सर्वदृष्टयस्तेषु   
चोत्तरोत्तरमाब्रह्मणोन्येषु यथायोगं यथा ह्याचार्या आचक्षते' इति । अध्यात्मे च-  
दृष्ट्यैव ह्यवताराणां मुच्यन्ते केचिदञ्जसा । दर्शनेनान्तरेणान्ये देवास्सर्वत्र दर्शनम् ।।  
तेषां विशेषमाचार्यो वेत्ति सर्वज्ञतां गतः ।। इति ।।52।।  
ॐ न सामान्यादप्युपलब्धेर्मृत्युवन्न हि लोकापत्तिः ॐ ।।53।।  
न सामान्यदर्शनमात्रेण मुक्तिः । यथा मृत्युमात्रात् । न हि लोकापत्तिमात्रं मुक्तिः । ‘सामान्यदर्शनाल्लोका मुक्तिर्योग्यात्मदर्शनात्' इति   
नारायणतन्त्रे । ‘मुच्यते नात्र सन्देहो दृष्ट्या तु स्वात्मयोग्यया' इति च । ‘दर्शनेनात्मयोग्येन मुक्तिर्नान्येन केनचित्' इति चाध्यात्मे ।।53।।  
।। इति न सामान्याधिकरणम् ।।33।।  
‘भक्तिरेवैनं नयति भक्तिरेवैनं दर्शयति भक्तिवशः पुरुषो भक्तिरेव भूयसी' इति माठरश्रुतेर्न परमात्मना दर्शनमिति चेन्न ‘तस्यैष आत्मा   
विशते ब्रह्मधाम' इति श्रुतेः । कथं तह्येषा श्रुतिः-  
ॐ परेण च शब्दस्य ताद्विध्यं भूयस्त्वात्त्वनुबन्धः ॐ ।।54।।  
परमात्मैवं भक्त्या दर्शनं प्राप्य मुक्तिं ददातीति प्रधानसाधनत्वात् भक्तिः करणत्वेनोच्यते । मायावैभवे च-  
भक्तिस्थः परमो विष्णुस्तयैवैनं वशं भवेत् । तयैव दर्शनं यातः प्रदद्यान्मुक्तिमेतया ।।  
स्नेहानुबन्धो यस्तस्मिन् बहुमानपुरस्सरः । भक्तिरित्युच्यते सैव करणं परमीशितुः ।। इति ।   
सर्वशब्दानां ब्रह्मणि प्रवृत्तेश्च ।।54।।  
।। इति ताद्विध्याधिकरणम् ।।34।।  
जीवांशानां पृथगुत्पत्तेर्नानादियोग्यतापेक्षेति न मन्तव्यम् । कुतः-  
ॐ एक आत्मनश्शरीरे भावात् ॐ ।।55।।  
अशांशिनोरेकत्वमेव । अंशिकर्मनिर्मितशरीर एवांशस्य भावात् ।।55।।  
ॐ व्यतिरेकस्तद्भावभावित्वान्न तूपलब्धिवत् ॐ ।।56।।  
ज्ञानादिभेदे विद्यमानेपि नांशांशिनोः पृथग्भाव एव । तदुपासनादिभोगादंशस्य । परमसंहितायां च-   
अंशिनस्तु पृथग्जाता अंशास्तस्यैव कर्मणा । पुनरैक्यं प्रपद्यन्ते नात्र कार्या विचारणा ।। इति ।।  
।। इति एकाधिकरणम् ।।35।।  
ॐ अङ्गावबद्धास्तु न शाखासु हि प्रतिवेदम् ॐ ।।57।।  
ब्रह्माद्यङ्गदेवतावबद्धौपासनादि प्रतिशाखं प्रतिवेदं च नोपसंह्रियते । हिशब्दात्   
समत्वाद्वोत्तमत्वाद्वा नाङ्गदेवाद्युपासनम् । उपसंहार्थमित्याहुर्वेदसिद्धान्तवेदिनः ।। इति ब्रह्मतर्कवचनात् ।।57।।  
ॐ मन्त्रादिवद्वाविरोधः ॐ ।।58।।  
सर्वदेवतामन्त्रा यथाधीयन्त एवमविरोधो वा ।   
उपासनाङ्गदेवानां परमाङ्गतया भवेत् । उपसंहृतिर्विशेषे तु फलानामन्यथा न तु ।।  
पुरुषाणां विशेषाद्वा यथायोगं भविष्यति ।। इति बृहत्तन्त्रे ।।58।।  
।। इति अङ्गावबद्धाधिकरणम् ।।36।।  
ॐ भूम्नः क्रतुवज्ज्यायस्त्वं तथा च दर्शयति ॐ  ।।59।।  
सर्वगुणेषु भूमगुणस्य ज्यायस्त्वं क्रतुवत् सर्वत्र सहभावात् दीक्षाप्रायणीयोदयनीयसवनत्रयावभृथात्मकः क्रतुः ।  
भूमैव देवः परमो ह्युपास्यो नैवाभूमा फलमेषां विधत्तेः । तस्माद्भूमा गुणतो वै विशिष्टो यथा क्रतुः कर्ममध्ये विशिष्टः ।। इति च   
गौपवनश्रुतिः ।।59।।  
।। इति भूमाधिकरणम् ।।37।।  
ॐ नाना शब्दादिभेदात् ॐ ।।60।।  
शब्दोनुमा तथैवाक्षो योग्यताभेदतस्सदा । ब्रह्मादीनामेकमर्थं बहुधा दर्शयन्ति हि ।।  
अतः पूर्णत्वमीशस्य नानैवैषां प्रदृश्यते । अतः फलस्य नानात्वं नानैवोपासनं यतः ।। इति ब्रह्मतर्के ।  
अतो भूमत्वमपि नानैवोपास्यते ।।60।।  
।। इति नानाधिकरणम् ।।38।।  
ॐ विकल्पो विशिष्टफलत्वात् ॐ ।।61।।  
स्वयोग्योपासनानन्तरं सामान्यस्यापि कस्यचिदुपासनं विकल्पेन भवति विशिष्टफलापेक्षया ।  
मुक्त्यर्थमात्मयोग्यं हि कार्यमेव ह्युपासनम् । नृसिंहादिकमन्यच्च दुरितादिनिवृत्तये ।।  
उपास्यते यथायोगं न वा फलविभेदतः ।। इति ब्रह्मतर्के ।।61।।  
।। इति विकल्पाधिकरणम् ।।39।।  
ॐ काम्यास्तु यथाकामं समुच्चीयेरन्न वा पूर्वहेत्वभावात् ॐ ।।62।।  
यस्य यस्य हि यः कामस्तस्य तस्य ह्युपासनम् । तादृशानां गुणानां च समाहारं प्रकल्पयेत् ।।  
अकामत्वान्मुमुक्षूणां न वा तेषामुपासनम् । तुष्ट्यर्थमीश्वरस्यैव न चोपासा विदुष्यति ।। इति बृहत्तन्त्रे ।।62।।  
।। इति काम्याधिकरणम् ।।40।।  
ॐ अङ्गेषु यथाश्रयभावः ॐ ।।63।।  
अङ्गदेवतानां यथा यथा परमेश्वराङ्गाश्रयत्वं ‘चक्षोः सूर्यो अजायत' इत्यादि तथा भावना कर्तव्या ।।63।।  
ॐ शिष्टेश्च ॐ ।।64।।  
‘यस्मिन् यस्मिन् यो हि चाङ्गे निविष्टः परस्य चिन्त्यः स तथा तथैव' इति पौत्रायणश्रुतेः ।।64।।  
ॐ समाहारात् ॐ ।।65।।  
अङ्गैः पराद्ये हि देवा विसृष्टास्तत्तद्गुणान् परमे संहरेत । तांश्चापि तत्रैव विचिन्त्य देवान् स्थानं मुमुक्षुः परमं व्रजेत ।।   
इति काषायणश्रुतौ समाहारवचनाच्च ।।65।।  
ॐ गुणसाधारण्यश्रुतेश्च ॐ ।।66।।  
‘साधारण्यात् सर्वगुणाः परस्य समाहार्यास्तत्त्वदृशो मुमुक्षोः' इति माण्डव्यश्रुतेश्च ।।66।।  
।। इति यथाश्रयभावाधिकरणम् ।।41।।  
ॐ न वातत्सहभावश्रुतेः ॐ ।।67।।  
न वाङ्गदेवतोपसंहारः कार्यः । उपसंहारस्य सहाश्रवणात् ।।67।।  
ॐ दर्शनाच्च ॐ ।।68।।  
‘सत्यो ज्ञानः परमानन्दरूप आत्मेत्येवं नित्यदोपासनं स्यात् । नान्यत् किञ्चित् समुपासीत धीरः सर्वैगुणैर्देवगणा उपासते ।।'  
इति कमठश्रुतौ ।।68।।  
।। इति नवाधिकरणम् ।।42।।  
इति श्रीमदानन्दतीर्थभगवत्पादाचार्यविरचिते ब्रह्मसूत्रभाष्ये तृतीयाध्यायस्य तृतीयः पादः ।।  
******************************  