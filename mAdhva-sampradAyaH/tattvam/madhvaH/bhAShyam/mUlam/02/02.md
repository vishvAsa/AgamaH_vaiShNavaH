+++
title = "०२"

+++
द्वितीयः पादः  
‘इतरेषां चानुपलब्धेः' इति सामान्यतो निराकरणं समयानां कृतम् । विशेषतो निराकरोत्यस्मिन् पादे ।  
अचेतनप्रवृत्तिमतं प्रथमतो निराकरोति-  
ॐ रचनानुपपत्तेश्च नानुमानम् ॐ ॥1॥  
अचेतनस्य स्वतः प्रवृत्त्यनुपपत्तेर्नानुमानपरिकल्पितं प्रधानं जगत्कर्तृ । चशब्देन प्रमाणाभावं दर्शयति ॥1॥  
ॐ प्रवृत्तेश्च ॐ ॥2॥  
चेतनस्य स्वतः प्रवृत्तिर्दशनाच्च ॥2॥  
ॐ पयोम्बुवच्चेत् तत्रापि ॐ ॥3॥  
पयोम्बुवदचेतनस्यापि प्रवृत्तिर्युज्यत इति न युक्तम् । ‘एतस्य वा अक्षरस्य प्रशासने गार्गि प्राच्योन्या नद्यः स्यन्दते याश्च श्वेतेभ्यः पर्वतेभ्यः   
प्रतीच्योन्या यां यां च दिशमनु' ‘एतेन ह वाव पयो मण्डं भवति' इत्यादिना तत्रापीश्वरनिमित्तप्रवृत्तिश्रुतेः ॥3॥  
ॐ व्यतिरेकानवस्थितेश्चानपेक्षत्वात् ॐ ॥4॥  
‘न ऋते त्वत्क्रियते किञ्चनारे' इति तद्य्वतिरेकेण कस्यापि कर्मणोनवस्थितेरनपेक्षितमेवाचेतनवादिमतम् ॥4॥  
॥ इति रचनानुपपत्त्यधिकरणम् ॥1॥  
सेश्वरसाङ्क्यमतं निराकरोति । यथा पृथिव्या एव पर्जन्यानुगृहीतं तृणादिकमुत्पद्यते एवं प्रधानादीश्वरानुगृहीतं जगदित्यतो ब्रवीति-  
ॐ अन्यत्राभावाच्च न तृणादिवत् ॐ ॥5॥  
‘यच्च किञ्चिज्जगत्सर्वं दृश्यते श्रूयतेपि वा अन्तर्बहिश्च तत्सर्वं व्याप्य नारायणः स्थितः' ‘ब्रह्मण्येवेदमाविरासीद् ब्रह्मणि स्थितं ब्रह्मण्येव   
लयमभ्येति । ब्रह्मैवाधस्ताद् ब्रह्मैवोपरिष्ठात् ब्रह्म मध्यतो ब्रह्म सर्वतः' ‘ब्रह्मैवेदं सर्वम्' इत्यादिश्रुतिभ्योन्यत्र जगतोभावात् तृणादीनां   
पर्जन्यवन्नानुग्राहकत्वमात्रमीश्वरस्य ।  
‘स एव भूयो निजवीर्यचोदितो स्वजीवमायां प्रकृतिं सिसृक्षतीम् । अनामरूपात्मनि विधित्समानोनुससार शास्तिकृत् ॥'   
इति भागवते । ‘द्रव्यं कर्म च' इत्यादि च । चशब्देन प्रकृतिसत्तादिप्रदत्वं चाङ्गीकृतम् ॥5॥  
॥ इति अन्यत्राभावाधिकरणम् ॥2॥  
लोकायतिकपक्षं निराकरोति-  
ॐ अभ्युपगमेप्यर्थाभावात् ॐ ॥6॥  
यस्य धर्माधर्मौ न स्तः तत्सिद्धान्ते किं प्रयोजनम् । अतः स्वव्याहतेरेवोपेक्ष्यः ॥6॥  
॥ इति अभ्युपगमाधिकरणम् ॥3॥  
पुरुषोपसर्जनप्रकृतिकर्तृवादमपाकरोति-  
ॐ पुरुषाश्मवदिति चेत्तथापि ॐ ॥7॥  
यथा चेतनसम्बन्धादचेतनमेव शरीरमश्मादिकमादाय गच्छति एवमचेतनापि प्रकृतिः पुरुषसम्बन्धात् प्रवर्तते इति चेन्न । ‘न ऋते त्वत्क्रियते'   
इति तत्रापि दृष्टान्ताभावात् ॥7॥  
ॐ अङ्गित्वानुपपत्तेः ॐ ॥8॥  
शरीरप्रवृत्तौ पुरुषस्याङ्गित्वात् । ‘अङ्गमङ्गी समादाय यथाकार्यं करोत्यसौ' इत्यङ्गित्वव्यवहारोनुपपन्नः ॥8॥  
॥ इति पुरुषाश्माधिकरणम् ॥4॥  
प्रकृत्युपसर्जनपुरुषकर्तृवादमपाकरोति-  
ॐ अन्यथानुमितौ च ज्ञशक्तिवियोगात् ॐ ॥9॥  
शरीरसम्बन्धात् पुरुषः प्रवर्तत इत्यङ्गीकारेपि स्वतस्तस्यासामर्थ्याच्छरीरसम्बन्ध एवायुक्तः ॥9॥  
ॐ विप्रतिषेधाच्चासमञ्जसम् ॐ  ॥10॥  
सकलश्रुतिस्मृतियुक्तिविरुद्धत्वाच्चानीश्वरमतमसमञ्जसम् ।  
श्रुतयः स्मृतयश्चैव युक्तयश्चेश्वरं परम् । वदन्ति तद्विरुद्धं यो वदेत् तस्मान्न चाधमः ॥ इति पाद्मे ॥10॥  
॥ इति अन्यथानुमित्यधिकरणम् ॥5॥  
परमाण्वारम्भवादमपाकरोति-  
ॐ महद्दीर्घवद्वा ह्रस्वपरिमण्डलाभ्याम् ॐ ॥11॥  
महत्त्वाद्दीर्घत्वाच्च यथा कार्यमुत्पद्यते एवं ह्रस्वत्वात् पारिमाण्डल्याच्चोत्पद्येत । वाशब्ददन्यथैतयोरपि न स्यात् विशेषकारणाभावात् ॥11॥  
ॐ उभयथापि न कर्मातस्तदभावः ॐ ॥12॥  
ईश्वरेच्छाया नित्यत्वे तद्भावेपि परमाणुकर्माभावान्नेदानीमपि स्यात् । अनित्यत्वे तत्कारणाभावात् । अतः परमाणुचेष्टाभावात् तत्कार्याभावः ।   
वैदिकेश्वरस्य तु वेदेनैव सर्वशक्तित्वोक्तेः सर्वमुपपद्यते । स्वत एव काले विशेषाङ्गीकृतेश्च ॥12।।  
ॐ समवायाभ्युपगमाय साम्यादनवस्थितेः ॐ ।।13।।  
कार्यकारणादीनां समवायसम्बन्धाङ्गीकारात् तस्य च मिथ्यात्वसाम्यात् समवायान्तरापेक्षायामनवस्थितिः । न च तत्प्रमाणम् ।   
प्रथमसम्बन्धासिद्ध्यैव च तदसिद्धिः । स्वनिर्वाहकत्वे समवाय एव न स्यात् ।।13।।  
ॐ नित्यमेव च भावात् ॐ ।।14।।  
नित्यत्वाच्च परमाणूनां समवायस्य च तस्यैव जनित्वाङ्गीकारात् नित्यमेव कार्यं स्यात् । अन्यथा न कदाचित् ।।14।।  
ॐ रूपादिमत्त्वाच्च विपर्ययो दर्शनात् ॐ ।।15।।  
रूपादिमत्त्वाच्च परमाणूनामनित्यत्वम् । तथा दृष्टत्वाल्लोके ।।15।।  
ॐ उभयथा च दोषात् ॐ  ।।16।।  
नित्यत्वे परमाणूनां तद्वत् सर्वनित्यत्वं स्यात् । विशेषप्रमाणाभावात् । अनित्यत्वे कारणाभावात् तदुत्पत्त्यभावः ।।16।।  
ॐ अपरिग्रहाच्चात्यन्तमनपेक्षा ॐ ।।17।।  
सकलश्रुतिस्मृत्यपरिगृहीतत्वाच्चातिशयेनानपेक्षता । ‘आन्वीक्षिकी तर्कविद्यामनुरक्तो निरर्थकाम्' इति मोक्षधर्मे ।।17।।  
।। इति वैशेषिकाधिकरणम् ।।6।।  
परमाणुपुञ्जवादिमतं निराकरोति-   
ॐ समुदाय उभयहेतुकेपि तदप्राप्तिः ॐ  ।।18।।  
समुदायस्यैकहेतुकत्वं न युज्यते । उभयहेतुकेप्यन्योन्याश्रयात् तदप्राप्तिः । अन्यथा सर्वदा समुदायसत्त्वं स्यात् ।।18।।  
ॐ इतरेतरप्रत्ययत्वादिति चेन्न उत्पत्तिमात्रनिमित्तत्वात् ॐ ।।19।।  
सर्वदा विद्यमानोपि समुदायः परस्परापेक्षया व्यवह्रियत इति चेन्न । एकं कार्यमुत्पाद्य तस्य विनष्टत्वात् परस्परप्रत्ययस्तदपेक्षया व्यवहार इति न   
युज्यते । कारणे सति कार्यं भवत्येवेति हि तस्य नियमः ।।19।।  
ॐ उत्तरोत्पादे च पूर्वनिरोधात् ॐ ।।20।।  
कार्योत्पत्तावेव कारणस्य विनाशाच्च न विशेषकार्योत्पत्तिः ।।20।।  
ॐ असति प्रतिज्ञोपरोधो यौगपद्यमन्यथा ॐ ।।21।।  
कारणे विनष्टे कार्यमुत्पद्यते चेत् तत्कार्यमिति प्रतिज्ञाहानिः । तत्काले कारणमस्ति चेद्विनाशकारणाभावाद्यौगपद्यं सर्वकारणाम् ।।21।।  
ॐ प्रतिसङ्ख्याप्रतिसङ्ख्यानिरोधाप्राप्तिरविच्छेदात् ॐ ।।22।।  
कारणे सति कार्यं भवत्येवेति नियमान्निस्सन्तानः ससन्तानश्च विनाशो न युज्यते ।।22।।  
ॐ उभयथा च दोषात् ॐ ।।23।।  
कारणे सति कार्यं भवत्येवेति नियमे सर्वदा कार्यभावान्न कार्यकारणविशेषः । अनियमे कार्यानुत्पत्तिः ।।24।।  
ॐ आकाशे चाविशेषात् ॐ ।।24।।  
दीपादिषु विशेषदर्शनात् क्षणिकत्वेनान्यत्रापि क्षणिकत्वमनुमीयते चेदाकाशादिष्वविशेषदर्शनादन्यत्रापि तदनुमीयेत ।।24।।  
इति समुदायाधिकरणम् ।।7।।  
ॐ अनुस्मृतेश्च ॐ ।।25।।  
तदेवेदमिति प्रत्यभिज्ञानाच्च । प्रत्यभिज्ञाया भ्रान्तित्वे विशेषदर्शनस्यापि भ्रान्तित्वम् ।।25।।  
शून्यवादमपाकरोति-  
ॐ नासतोदृष्टत्वात् ॐ ।।26।।  
अदृष्टत्वादसतः कारणत्वं न युज्यते ।।26।।  
ॐ उदासीनानामपि चैवं सिद्धिः ॐ ।।27।।  
असतः कारणत्व उदासीनानां हेयोपादेयबुद्धिवर्जितानां खपुष्पादीनामपि सकाशात् कार्यसिद्धिः । चशब्दान्न चेदन्यत्रापि न स्यादविशेषात् ।।27।।  
ॐ नाभाव उपलब्धेः ॐ ।।28।।  
न च जगदेव शून्यमिति वाच्यम् । दृष्टत्वात् ।।28।।  
ॐ वैधर्म्याच्च न स्वप्नादिवत् ॐ ।।29।।  
न च दृष्टस्यापि स्वप्नादिवदभावः । तस्योत्तरकाले स्वप्नोयं नायं सर्प इत्याद्यनुभवात् । न चात्र तादृशं प्रमाणमस्ति ।।29।।  
।।इति असदधिकरणम् ।।8।।  
विज्ञानवादमपाकरोति-  
ॐ न भावोनुपलब्धेः ॐ ।।30।।  
न विज्ञानमात्रं जगत् । तथानुभवाभावात् ।।30।।  
ॐ क्षणिकत्वाच्च ॐ ।।31।।  
ज्ञानं क्षणिकम् । अर्थानां च स्थायित्वमुक्तम् । अतश्च नैक्यम् ।।31।।  
ॐ सर्वथानुपपत्तेश्च ॐ ।।32।।  
प्रमाणाभावात् सर्वश्रुतिस्मृतियुक्तिविरुद्धत्वाच्च नैते पक्षा ग्राह्याः ।।32।।  
।। इति अनुपलब्ध्यधिकरणम् ।।  
स्याद्वादिमतं दूषयति -  
ॐ नैकस्मिन्नसम्भवात् ॐ ।।33।।  
सत् स्यादसत् स्यात् सदसत् स्यात् ततोन्यच्च स्यादित्येतन्नैकस्मिन् युज्यते । अदृष्टत्वेनासम्भवात् ।।33।।  
ॐ एवञ्चात्माकार्त्स्न्यम् ॐ ।।34।।  
जीवस्य शरीरपरिमितत्वाङ्गीकारेण्वादिशरीरस्थस्य हस्त्यादिशरीरेकार्त्स्न्यं स्यात् ।।34।।  
ॐ न च पर्यायादप्यविरोधो विकारादिभ्यः ॐ ।।35।।  
तत्तच्छरीरस्थस्य तत्तत् परिमाणत्वमिति न मन्तव्यम् । विकारित्वादनित्यत्वप्रसक्तेः ।।35।।  
ॐ अन्त्यावस्थितेश्चोभयनित्यत्वादविशेषात् ॐ ।।36।।  
परिमाणाभावे स्वरूपाभावप्राप्त्यान्त्यपरिमाणास्थितेस्तदर्थत्वेन शरीरस्थितेरुभयनित्यत्वादविशेषेण सर्वशरीरनित्यत्वं स्यात् ।।36।।  
।।इति नैकस्मिन्नधिकरणम् (स्याद्वाद्यधिकरणम्)।।  
पाशुपतपक्षमाक्षिपति-   
ॐ पत्युरसामञ्जस्यात् ॐ ।।37।।  
‘यं कामये तं तमुग्रं करोमि तं ब्रह्माणं तमृषिं तं सुमेधाम्' ‘अहं रुद्राय धनुरातनोमि ब्रह्मद्विषे शरवे हन्तवा उ'   
‘अस्य देवस्य मीळ्हुषो वया विष्णोरेषस्य प्रभृथे हविर्भिः । विदे हि रुद्रो रुद्रियं महित्वं यातिष्टं वर्तिरश्विनाविरावत् ।। '  
‘एको नारायण आसीन्न ब्रह्मा नेशानो नाग्नीषोमौ' इत्यादि श्रुतेः पारतन्त्र्येणासमञ्जसत्वान्न पशुपतिरीश्वरो जगत्कर्ता ।।37।।  
ॐ सम्बन्धानुपपत्तेश्च ॐ ।।38।।  
अशरीरत्वात् तस्य जगता सम्बन्धो न युज्यते कर्तृत्वेन मृतपुरुषवत् ।।38।।  
ॐ अधिष्ठानानुपपत्तेश्च ॐ ।।39।।  
पृथिव्याद्यधिष्ठाने स्थितो हि कुलालादिः कार्यं करोति । न चास्य तदस्ति ।।39।।  
ॐ करणवच्चेन्न भोगादिभ्यः ॐ ।।40।।  
इदमेव जगत्तस्य करणवदधिष्ठानादिरूपम् । नित्यस्यापि कस्यचिद्भावाद्युज्यत इति चेन्न भोगादिप्राप्तेः । उत्पत्तिविनाशौ सुखदुःखभोगाश्च   
प्राप्यन्ते तद्गताः  ।।40।।  
ॐ अन्तवत्त्वमसर्वज्ञता वा ॐ ।।41।।  
देहवत्वेन्तवत्वम् । अन्यथा ज्ञानाभावः । शरीरिण एव हि ज्ञानोत्पत्तिर्दृष्टा । विष्णोस्तु श्रुत्यैव सर्वे विरोधाः परिहृताः । ‘यदात्मको   
भगवांस्तदात्मिका व्यक्तिः । किमात्मको भगवान् ज्ञानात्मकः ऐश्वर्यात्मकः शक्त्यात्मकः ।' इति । ‘बुद्धिमनोङ्गप्रत्यङ्गवत्तां भगवतो लक्षयामहे   
। बुद्धिमान् मनोवान् अङ्गप्रत्यङ्गवान्' इति ।   
‘सद्देहः सुखगन्धश्च ज्ञानभाः सत्पराक्रमः । ज्ञानज्ञानः सुखसुखः स विष्णुः परमाक्षरः ।।' इत्यादिकया ।।41।।  
।। इति पत्युरधिकरणम् (पशुपत्यधिकरणम्) ।।11।।  
शक्तिपक्षं दूषयति-  
ॐ उत्पत्त्यसम्भवात् ॐ ।।42।।  
न हि पुरुषाननुगृहीतस्त्रीभ्यः उत्पत्तिर्दृश्यते ।।42।।  
ॐ न च कर्तुः करणम् ॐ ।।43।।  
यदि पुरुषोङ्गीक्रियेत तस्यापि करणाभावादनुपपत्तिः ।।43।।  
ॐ विज्ञानादिभावे वा तदप्रतिषेधः ॐ ।।44।।  
यदि विज्ञानादिकारणं तस्याङ्गीक्रियते तदा तत एव सृष्ट्याद्युपपत्तेरीश्वरवादान्तर्भावः ।।44।।  
ॐ विप्रतिषेधाच्च ॐ ।।45।।  
सकलश्रुत्यादिविरुद्धत्वाच्चासमञ्जसम् ।।45।।  
।।इति उत्पत्त्य(शक्त्य)धिकरणम् ।।12।।  
इति श्रीमदानन्दतीर्थभगवत्पादाचार्यविरचिते ब्रह्मसूत्रभाष्ये द्वितीयाध्यायस्य द्वितीयः पादः  
******************************  