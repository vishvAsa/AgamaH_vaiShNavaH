+++
title = "०१"

+++
१
॥ इति जिज्ञासाधिकरणम् ॥1॥  
ब्रह्मणो लक्षणमाह-  
ॐ जन्माद्यस्य यतः ॐ ॥2॥  
सृष्टिस्थितसंहारनियमनज्ञानाज्ञानबन्धमोक्षा यतः ।  
‘उत्पत्तिस्थितिसंहारा नियतिर्ज्ञानमावृतिः । बन्धमोक्षौ च पुरुषात् यस्मात् स हरिरेकराट् ॥' इति स्कान्दे ।  
‘यतो वा इमानि भूतानि जायन्ते । येन जातानि जीवन्ति । यत्प्रयन्त्यभिसंविशन्ति । तद्विजिज्ञासस्व । तद् ब्रह्म ।' इति ।  
‘य उ त्रिधातु पृथिवीमुत द्यामेको दाधार भुवनानि विश्वा । चतुर्भिस्साकं नवतिं च नामभिश्चक्रं न वृत्तं व्यतीरं?वीविपत् ।'  
‘परो मात्रया तन्वा वृधान न ते महित्वमन्वश्नुवन्ति । न ते विष्णो जायमानो न जातो देव महिम्नः परमन्तमाप ।'  
‘यो नः पिता जनिता यो विधाता धामानि वेद भुवनानि विश्वा' इत्यादि च ॥2॥  
॥ इति जन्माधिकरणम् ॥2॥  
अनुमानतोन्ये न कल्पनीयाः  
ॐ शास्त्रयोनित्वात् ॐ॥3॥  
‘नावेदविन्मनुते तं बृहन्तं सर्वानुभूमात्मानं साम्पराये' ‘औपनिषदः पुरुषः' इत्यादिश्रुतिभ्यः । न चानुमानस्य नियतप्रामाण्यम् ।  
‘श्रुतिसाहाय्यरहितमनुमानं न कुत्रचित् । निश्चयात् साधयेदर्थं प्रमाणान्तरमेव च ॥  
श्रुतिस्मृतिसहायं यत् प्रमाणान्तरमुत्तमम् । प्रमाणपदवीं गच्छेन्नात्र कार्या विचारणा ॥  
पूर्वोत्तराविरोधेन कोत्रार्थोभिमतो भवेत् । इत्याद्यमूहनं तर्कः शुष्कतर्कं तु वर्जयेत् ॥' इत्यादि कौर्मे ।  
शक्यत्वाच्चानुमानानां सर्वत्र ।  
‘सर्वत्र शक्यते कर्तुमागमं हि विनानुमा । तस्मान्न सा शक्तिमती विनागममुदीक्षितुम् ॥' इति वाराहे ।  
‘रेतो धातुर्वटकणिका घृतधूमाधिवासनम् । जातिस्मृतिरयस्कान्तः सूर्यकान्तोम्बुभक्षणम् ॥  
प्रेत्य भूताप्ययश्चैव देवताभ्युपयाचनम् । मृते कर्मनिवृत्तिश्च प्रमाणमिति निश्चयः ॥'  
इति मोक्षधर्मवचनान्न नास्तिक्यवादो युज्यते । दर्शनाच्च तपआदिफलस्य ।  
‘ऋग्यजुःसामथर्वाश्च भारतं पञ्चरात्रकम् । मूलरामायणं चैव शास्त्रमित्यभिधीयते ॥  
यच्चानुकूलमेतस्य तच्च शास्त्रं प्रकीर्तितम् । अतोन्यो ग्रन्थविस्तारो नैव शास्त्रं कुवर्त्म तत् ॥' इति स्कान्दे ।  
‘साङ्ख्यं योगः पाशुपतं वेदारण्यकमेव च ।' इत्यारभ्य वेदपञ्चरात्रयोरैक्याभिप्रायेण पञ्चरात्रस्यैव प्रामाण्यमुक्तं इतरेषां भिन्नमतत्वं प्रदर्श्य   
मोक्षधर्मेष्वपि । शास्त्रं योनिः प्रमाणमस्येति शास्त्रयोनि ।  
॥ इति शास्त्रयोनित्वाधिकरणम् ॥3॥  
अज्ञानां प्रतीयमानमपि नेतरेषां शास्त्रयोनित्वम् । कुतः?   
ॐ तत्तु समन्वयात् ॐ ॥4॥  
अन्वयः उपपत्त्यादि लिङ्गम् । उक्तं च बृहत्संहितायाम् ।  
‘उपक्रमोपसंहारावभ्यासोपूर्वता फलम् । अर्थवादोपपत्ती च लिङ्गं तात्पर्यनिर्णये ॥' इति ।  
उपक्रमादितात्पर्यलिङ्गैः सम्यङ्निरूप्यमाणे तदेव शास्त्रगम्यम् ।   
‘मां विधत्तेभिधत्ते मां विकल्प्योपोह्य इत्यहम् । इत्यस्या हृदयं साक्षान्नान्यो मद्वेद कश्चन ॥' इति भागवते ॥4॥  
॥ इति समन्वयाधिकरणम् ॥  
ननु ‘यतो वाचो निवर्तन्ते अप्राप्य मनसा सह' ‘अशब्दमस्पर्शमरूपमव्ययं तथारसं नित्यमगन्धवच्च यत्' ‘अवचनेनैव प्रोवाच'  
‘यद्वाचानभ्युदितम् येन वागभ्युद्यते । यच्छ्रोत्रेण न शृणोति येन श्रोत्रमिदं? श्रुतम् ॥'  
इत्यादिभिर्न तच्छब्दगोचरम् । नेत्याह-  
ॐ ईक्षतेर्नाशब्दत्वात् ॐ॥5॥  
‘स एतस्माज्जीवघनात् परात्परं पुरिशयं पुरुषमीक्षते' ‘आत्मन्येवात्मानं पश्येत् । विज्ञाय प्रज्ञां कुर्वीत' इत्यादिवचनैरीक्षणीयत्वात् वाच्यमेव   
। औपनिषदत्वान्नावचनेनेक्षणम् ।  
‘सर्वे वेदा यत्पदमामनन्ति तपांसि सर्वाणि च यद्वदन्ति' ‘वेदैश्च सर्वैरहमेव वेद्यो वेदान्तकृद् वेदविदेव चाहम्' इत्यादि श्रुतिस्मृतिभ्यश्च ।   
अवाच्यत्वादिकं त्वप्रसिद्धत्वात् ।   
‘न तदीदृगिति ज्ञेयं न वाच्यं न च तर्क्यते । पश्यन्तोपि न पश्यन्ति मेरो रूपं विपश्चितः ॥' इतिवत् ।  
‘अप्रसिद्धेरवाच्यं तद्वाच्यं सर्वागमोक्तितः । अतर्क्यं तर्क्यमज्ञेयं ज्ञेयमेवं परं स्मृतम् ॥' इति गारुडे ।  
न चाशब्दत्वमितरासिद्धम् ॥5॥  
ॐ गौणश्चेन्नात्मशब्दत्वात् ॐ॥6॥  
न च गौण आत्मा दृश्यो वाच्यश्च न निर्गुण इति युक्तम् । आत्मशब्दात् ।   
‘यो गुणैः सर्वतोहीनो यश्च दोषविवर्जितः । हेयोपादेयरहितः स आत्मेत्यभिधीयते ॥  
एतदन्यस्वभावो यः सोनात्मेति सतां मतम् । अनात्मान्यात्मशब्दस्तु सोपचारः प्रयुज्यते ॥' इति वामने ।  
‘द्वे वाव ब्रह्मणो रूपे आत्मा चैवानात्मा च । तत्र यः स आत्मा स नित्यः शुद्धः केवलो निर्गुणश्च । अथ ह योनीदृशः सोनात्मा' इति   
तलवकारब्राह्मणम् ॥ न च मुख्ये सत्यमुख्ये युज्यते ॥6॥  
ॐ तन्निष्ठस्य मोक्षोपदेशात् ॐ॥7॥  
न हि गौणात्मनिष्ठस्य मोक्षः ।   
‘यस्यानुवित्तः प्रतिबुद्ध आत्मास्मिन् सन्दोहे गहने प्रविष्टः । स विश्वकृत् स हि सर्वस्य कर्ता तस्य लोकः स उ लोक एव ॥'  
इत्यात्मनिष्ठस्य मोक्ष उपदिश्यते ।  
‘अयमात्मा ब्रह्म' ‘ब्रह्मेति परमात्मेति भगवानिति शब्द्यते' ‘दत्तं दुर्वाससं सोममात्मेशब्रह्मसम्भवान्'   
‘चेतनस्तु द्विधा प्रोक्तो जीव आत्मेति च प्रभो । जीवा ब्रह्मादयः प्रोक्ता आत्मैकस्तु जनार्दनः ॥  
इतरेष्वात्मशब्दस्तु सोपचारोभिधीयते । तस्यात्मनो निर्गुणस्य ज्ञानान्मोक्ष उदाहृतः ॥  
सगुणास्त्वपरे प्रोक्तास्तज्ज्ञानान्नैव मुच्यते । परो हि पुरुषो विष्णुस्तस्मान्मोक्षस्ततः स्मृतः ॥' इति पाद्मे ॥7॥  
ॐ हेयत्वावचनाच्च ॐ॥8॥  
‘तमेवैकं जानथ आत्मानमन्या वाचो विमुञ्चथ । अमृतस्यैष सेतुः' इत्यन्येषां हेयत्ववचनादस्याहेयत्ववचनान्न गौण आत्मा ॥8॥  
ॐ स्वाप्ययात् ॐ ॥9॥  
‘पूर्णमदः पूर्णमिदं पूर्णात् पूर्णमुदच्यते । पूर्णस्य पूर्णमादाय पूर्णमेवावशिष्यते ॥'  
‘स आत्मान आत्मानमुद्धत्यात्मन्येव वलिापयत्यथात्मैव भवति'  
‘स देवो बहुधा भूत्वा निर्गुणः पुरुषोत्तमः । एकीभूय पुनः शेते निर्दोषो हरिरादिकृत् ॥' इति स्वस्यैव स्वस्मिन्नप्ययवचनात् ।  
न हि गौणात्मनि निर्दोषस्य लयः ॥9।।  
न च कासुचिच्छाखास्वन्यथोच्यते -  
ॐ गतिसामान्यात् ॐ ।।10।।  
‘सर्वे वेदा युक्तयः सुप्रमाणाः ब्राह्मं ज्ञानं परमं त्वेकमेव । प्रकाशयन्ते न विरोधः कुतश्चिद् वेदेषु सर्वेषु तथेतिहासे ।।'  
इति पैङ्गिश्रुतेर्गतेर्ज्ञानस्य साम्यमेव ।।10।।  
ॐ श्रुतत्वाच्च ॐ।।11।।  
‘एको देवः सर्वभूतेषु गूढः सर्वव्यापी सर्वभूतान्तरात्मा । कर्माध्यक्षः सर्वभूताधिवासः साक्षी चेता केवलो निर्गुणश्च ।।' इति ।  
न ह्यशब्दः श्रूयते । न चाप्रसिद्धं कल्प्यम् । सर्वशब्दावाच्यस्य लक्षणायुक्तेः ।।11।।  
।। इति ईक्षत्यधिकरणम् ।।5।।  
तमेव समन्वयं प्रकटयत्यानन्दमयोभ्यासात् इत्यादिना समस्तेनाध्यायेन प्रायेण । प्रायेणान्यत्र प्रसिद्धानां शब्दानां परमात्मनि समन्वयः   
प्रदर्श्यतेस्मिन् पादे । नान्यथा तददृष्टेः । ब्रह्मजिज्ञासा कर्तव्येत्युक्तम् । तच्च ब्रह्म ‘ब्रह्म पुच्छं प्रतिष्ठा' इत्यानन्दमयावयवरूपं प्रतीयते । न   
ह्यवयविनं विना अवयवमात्रस्य ज्ञेयतेत्यत आह-  
ॐ आनन्दमयोभ्यासात् ॐ ।।12।।  
आनन्दमयो ब्रह्मादिः प्रकृतिर्विष्णुर्वा । ब्रह्मशब्दात् हिरण्यगर्भस्य प्राप्तिः शतानन्दनाम्ना च । अष्टमूर्तित्वात् सूर्ये प्रोक्तत्वाच्च रुद्रस्य ।   
एवमन्येषामपि । ‘मम योनिर्महद्ब्रह्म' इति ब्रह्मशब्दात् बहुभावाच्च प्रकृतेः । ‘बृह जातिजीवकमलासनशब्दराशिषु' इति ब्रह्मशब्दादेव   
सर्वजीवानाम् । अन्नमयत्वादेश्च । तथापि न त आनन्दमयशब्देनोच्यन्ते । किन्तु विष्णुरेव । ‘सदेव ब्रह्म परमं कवीनाम्' ‘एतमेव ब्रह्मेत्याचक्षते'  
‘ब्रह्मशब्दः परे विष्णौ नान्यत्र क्वचिदिष्यते । असम्पूर्णाः परे यस्मादुपचारेण वा भवेत् ।।'  
‘ब्रह्मेति परमात्मेति भगवानिति शब्द्यते' ‘वासुदेवात्मकं ब्रह्म मूलमन्त्रेण वा यतिः ।'  
इत्यादिषु तस्मिन्नेव प्रसिद्धब्रह्मशब्दाभ्यासात् ।।12।।  
ॐ विकारशब्दान्नेति चेन्न प्राचुर्यात् ॐ ।।13।।  
विकारात्मकत्वात् तदभिमानित्वाच्च युज्यते प्रकृत्यादीनां मयट्शब्दः न तु परमात्मनः इति माभूत् । प्रचुरानन्दत्वात् ह्यानन्दमयः । न तु   
तद्विकारत्वात् । अन्नादीनां च प्राचुर्यमेव । ‘अद्यतेत्ति च' इति व्याख्यानात् तत्प्राचुर्यं च युज्यते । उपजीव्यत्वमेवाद्यत्वम् । ‘स वा एषः'   
इत्यन्यप्रारम्भात् । ‘येन्नं ब्रह्मोपासते' इत्यादिब्रह्मशब्दात् बहुरूपत्वाच्च न विकारित्वमविरोधश्च । न च पृथक् कल्पना युक्ता । स्वरूपे च   
युज्यते प्रचुरप्रकाशो रविरितिवत् ।।13।।  
ॐ तद्धेतुव्यपदेशाच्च ॐ ।।14।।  
‘को ह्येवान्यत् कः प्राण्यात् यदेष आकाश आनन्दो न स्यात्' इति ।।14।।  
ॐ मान्त्रवर्णिकमेव च गीयते ॐ ।।15।।  
‘ब्रह्मविदाप्नोति परम्' इति सूचयित्वा ‘सत्यं ज्ञानमनन्तं ब्रह्म' इति मन्त्रवर्णलक्षितं परमेव ब्रह्मशब्दानुसन्धानात् गीयते । न चावयवत्वविरोधः   
।   ‘सः शिरः स दक्षिणः पक्षः स उत्तरः पक्षः स आत्मा स पुच्छम्' इति तस्यैवावयवत्वोक्तेश्चतुर्वेदशिखायाम् ।  
‘शिरो नारायणः पक्षो दक्षिणः सव्य एव च । प्रद्युम्नश्चानिरुद्धश्च सन्दोहो वासुदेवकः ।।  
नारायणोथ सन्दोहो वासुदेवः शिरोपि वा । पुच्छं सङ्कर्षणं प्रोक्त एक एव तु पञ्चधा ।।  
अङ्गाङ्गित्वेन भगवान् क्रीडते पुरुषोत्तमः । ऐश्वर्यान्न विरोधश्च चिन्त्यस्तस्मिन् जनार्दने ।।  
अतर्क्ये हि कुतस्तर्कस्त्प्रमेये कुतः प्रमा ।।' इति बृहत्संहितायाम् ।  
रसशब्देन विशेषेणात् तत्सारभूतं चिन्मात्रमेवोच्यते । इदमिति च दृश्यमानसन्निहितत्वात् ।  
अनन्योप्यन्यशब्देन तथैको बहुरूपवान् । प्रोच्यते भगवान् विष्णुरैश्वर्यात् पुरुषोत्तमः ।। इति ब्रह्माण्डे ।  
न चोक्तप्राप्त्या विरिञ्चादिरुच्यते ।।15।।  
ॐ नेतरोनुपपत्तेः ॐ ।।16।।  
न ह्यन्यज्ञानान्मोक्ष उपपद्यते । ‘तमेवं विद्वानमृत इह भवति नान्यः पन्था अयनाय विद्यते' इति ह्युक्तम् ।।16।।  
ॐ भेदव्यपदेशाच्च ॐ ।।17।।  
‘ते ये शतं प्रजापतेरानन्दाः' ‘अदृश्येनात्म्येनिरुक्तेनलियनेभयं प्रतिष्ठां विन्दते' ‘अथ सोभयं गतो भवति' ‘स यश्चायं पुरुषे'   
इत्यादिभेदव्यपदेशात् । न च ‘तत्त्वमसि' ‘अहं ब्रह्मास्मि' इत्यादिश्रुतिविरोधः । ‘नामानि सर्वाणि यमाविशन्ति' इति तत्तच्छव्दवाच्यत्वोक्तेः   
। ‘इदं हि विश्वं भगवानिवेतरो यतो जगत्स्थाननिरोधसम्भवः' ‘असर्वः सर्व इत्यपि' ‘विद्यात्मनि भिदाबोधः' ‘भेददृष्ट्याभिमानेन   
निस्सङ्गेनापि कर्मणा' ‘जुष्टं यदा पश्यत्यन्यमीशमस्य महिमानमिति वीतशोकः' ‘असर्वः सर्व इवात्मैव सन्ननात्मेव प्रत्यङ्परङिवैक ईयते   
बहुधेयते' ‘स पुरुषः' ‘स ईश्वरः स ब्रह्म'   
‘सर्वान्तर्यामको विष्णुः सर्वनाम्नाभिधीयते । एषोहं त्वमसौ चेति न तु सर्वस्वरूपतः ।।'  
‘नैतदिच्छन्ति पुरुषमेकं कुरुकुलोद्वह' इत्यादेश्च । उक्ता च प्राप्तिः । ‘ब्रह्मैव सन्' इत्यपि जीव एव ब्रह्मशब्दः । उपपद्यते च विरोधे ।   
प्रमादात्मकत्वात् बन्धस्य विमुक्तत्वं च युज्यते । ‘मुक्तिर्हित्वान्यथारूपं स्वरूपेण व्यवस्थितिः' इति हि भागवते ।।17।।  
न च तत्तदनुमानविरोधः  
ॐ कामाच्च नानुमानापेक्षा ॐ ।।18।।  
यथाकामं ह्यनुमातुं शक्यते । अतो न तत्त्वे पृथगनुमानमपेक्ष्यते । उक्तं च स्कान्दे-  
यथाकामानुमा यस्मात् तस्मात् सानपगा श्रुतेः । पूर्वापराविरोधाय चेष्यते नान्यथा क्वचित् ।। इति ।।  
‘नैषा तर्केण मतिरापनेया' इति च ।।18।।  
ॐ अस्मिन्नस्य च तद्योगं शास्ति ॐ ।।19।।  
अस्य जीवस्य । युक्तिसमुच्चये चशब्दः । ‘सोश्नुते सर्वान् कामान् सह ब्रह्मणा विपश्चिता' ‘अनलियनेभयं प्रतिष्ठां विन्दते'   
‘एतमानन्दमयमात्मानमुसङ्क्रामति' इत्यादि ।।19।।  
।। इति आनन्दमयाधिकरणम् ।।6।।  
‘अदृश्येनात्म्ये' इत्युक्तम् । तच्चादृश्यत्वं ‘अन्तः प्रविष्टं कर्तारमेतमन्तश्चन्द्रमसि मनसा चरन्तम् । सहैव सन्तं न विजानन्ति देवाः'   
इत्यन्तःस्थस्य कस्यचिदुच्यते । स च ‘इन्द्रो राजा' ‘सप्त युञ्जन्ति' इत्यादिभिरन्यः प्रतीयते । तस्मात् स एवानन्दमय इति न मन्तव्यम् ।  
ॐ अन्तस्तद्धर्मोपदेशात् ॐ ।।20।।  
अन्तः श्रूयमाणो विष्णुरेव । ‘अन्तसमुद्रे मनसा चरन्तम् । ब्रह्मान्वविन्दत् दशहोतारमर्णे' ‘समुद्रेन्तः कवयो विचक्षते मरीचीनां पदमिच्छन्ति   
वेधसः' ‘यस्याण्डकोशं? शुष्ममाहुः' इत्यादि तद्धर्मोपदेशात् । स हि क्षीरसमुद्रशायी । तस्य च वीर्यमण्डकोशः ।  
सोभिध्याय शरीरात् स्वात् सिसृक्षुर्विविधाः प्रजाः । अप एव ससर्जादौ तासु वीर्यमवासृजत् ।।  
तदण्डमभवद्धैमं सहस्रांशुसमप्रभम् । यस्मिन् जज्ञे स्वयं ब्रह्मा सर्वलोकपितामहः ।।  
आपो नारा इति प्रोक्ता आपो वै नरसूनवः । अयनं तस्य ताः पूर्वं तेन नारायणः स्मृतः ।। इति व्यासस्मृतेः ।  
‘अहं तत्तेजो रश्मीन्नारायणं पुरुषं जातमग्रतः । पुरुषात् प्रकृतिर्जगदण्डम्' इति चतुर्वेदशिखायाम् ।।20।।  
ॐ भेदव्यपदेशाच्चान्यः ॐ ।।21।।  
‘इन्द्रस्यात्मा निहितः पञ्च होता' ‘वायोरात्मानं कवयो निचिक्युः' ‘अन्तरादित्ये मनसा चरन्तम् । देवानां?हृदयं ब्रह्मान्वविन्दत्'   
इत्यादिभेदव्यपदेशात् ।।21।।  
।। इति अन्तःस्थत्वाधिकरणम् ।।7।।  
‘को ह्येवान्यत् कः प्राण्याद्यदेष आकाश आनन्दो न स्यात्' इति आकाशस्यानन्दमयत्वे हेतुरुक्तः न तु विष्णोरिति न मन्तव्यम् । यतः-  
ॐ आकाशस्तल्लिङ्गात् ॐ ।।22।।  
‘अस्य लोकस्य का गतिरित्याकाश इति होवाच' इत्यत्र भूताकाशस्य प्राप्तिः । न चासौ युज्यते । किन्तु विष्णुरेव । ‘स एष परोवरीयानुद्गीथः   
स एषोनन्तः' इत्यादि तल्लिङ्गात् । ‘विष्णोर्नु कं वीर्याणि प्रवोचं यः पार्थिवानि विममे रजांसि' ‘परो मात्रया तन्वा वृधान' इत्यादिना तस्यैव हि   
तल्लिङ्गम् ।   
अनन्तो भगवान् ब्रह्म आनन्देत्यादिभिः पदैः । प्रोच्यते विष्णुरेवैकः परेषामुपचारतः ।। इति ब्राह्मे ।  
‘नामानि सर्वाणि यमाविशन्ति' इति चोक्तम् ।।22।।  
।। इत्याकाशाधिकरणम् ।।8।।  
ॐ अत एव प्राणः ॐ ।।23।।  
‘तद्वै त्वं प्राणो अभवः महान् भोगः प्रजापतेः । भुजः करिष्यमाणः यद्देवान् प्राणयो नवा ।।'  
इति महाभोगशब्देन परमानन्दत्वं प्राणस्योक्तम् । स च प्राणः प्रसिद्धेर्वायुरित्यापतति । न चैवं यतो विष्णुरेव प्राणः । अत एव ‘श्रीश्च लक्ष्मीश्च   
पत्न्यौ । अहोरात्रे पार्श्वे' इत्यादि तल्लिङ्गादेव ।।23।।  
।। इति प्राणाधिकरणम् ।।9।।  
‘यो वेद निहितं गुहायाम्' इत्युक्तम् । तच्च गुहानिहितम् ।  
‘वि मे कर्णा पतयतो विचक्षुर्वी3दं ज्योतिर्हृदय आहितं यत् । वि मे मनश्चरति दूर आधीः किंस्विद्वक्ष्यामि किमु नू मनिष्ये ।।'  
इति ज्योतिरुक्तम् । तच्च ज्योतिरग्निसूक्तत्वात् प्रसिद्धेश्चाग्निरेवेति प्राप्तम् । अत आह-  
ॐ ज्योतिश्चरणाभिधानात् ॐ ।।24।।  
विष्णुरेव ज्योतिः । कर्णादीनां विचरणाभिधानात् । स हि ‘परो मात्रया तन्वा वृधान' इत्यादिना कर्णादिविदूरः ।।24।।  
।। इति ज्योतिरधिकरणम् ।।10।।  
ॐ छन्दोभिधान्नेति चेन्न तथा चेतोर्पणनिगदात्तथा हि दर्शनम् ॐ ।।25।।  
‘अथ यदतः परो दिवो ज्योतिर्दीप्यते' इत्युक्तस्य ज्योतिषो ‘गायत्री वा इदं? सर्वम्' इति गायत्र्या समारम्भः कृतः । तस्मान्न विष्णुरिति चेन्न ।   
तथा चेतोर्पणार्थं हि निगद्यते । अग्निगायत्र्यादिशब्दार्थरूपोसाविति चेतोर्पणार्थं हि निगद्यते । तथा हि दर्शनं ‘गायति त्रायति च' इत्यादि ।   
‘सर्वच्छन्दोभिधो ह्येषः सर्वदेवाभिधो ह्यसौ । सर्वलोकाभिधो ह्येषः तेषां तदुपचारतः ।।' इति वामने ।।25।।  
ॐ भूतादिपादव्यपदेशोपपत्तेश्चैवम्  ॐ ।।26।।  
‘तावानस्य महिमा ततो ज्यायांश्च पुरुषः । पादोस्य सर्वा भूतानि त्रिपादस्यामृतं दिवि ।।' इति ।  
‘सुवर्णं कोशं रजसा परीवृतम् । देवानां वसुधानीं विराजम् । अमृतस्य पूर्णा तामु कलां  
विचक्षते । पादं षड्ढोतुर्न किला विवित्से' इति श्रुतेः । पाद इति एकदेशपरिमितं चतुर्भागबल इतिवत् भिन्नं चशब्दात् । स हि   
पुरुषसूक्ताभिधेयः ‘यज्ञेन यज्ञमयजन्त' इति यज्ञशब्दात् । ‘यज्ञो विष्णुर्देवता' इति हि श्रुतिः ।   
‘तस्मिन् काले महाराज राम एवाभिधीयते । यथा हि पौरुषे सूक्ते विष्णुरेवाभिधीयते ।।' इति च स्कान्दे ।।26।।  
ॐ उपदेशभेदान्नेति चेन्नोभयस्मिन्नप्यविरोधात् ॐ ।।27।।  
‘त्रिपादस्यामृतं दिवि' इति पूर्वोपदेशः । ‘परो दिवः' इति पञ्चम्यन्तः पश्चिमः । तस्मान्नैकं वस्त्वत्रोच्यते इति चेन्न ।   
त्रिसप्तलोकापेक्षयोभयस्मिन् अप्यविरोधात् ।।27।।  
।। इति गायत्र्यधिकरणम् ।।11।।  
प्राणो विष्णुरित्युक्तम् । तत्र ‘ता वा एताः शीर्षन् श्रियः श्रिताश्चक्षुश्श्रोत्रं मनो वाक्प्राणः' इत्यत्र प्राणस्य विष्णुत्वं न विद्यते । इन्द्रियैः   
सहाभिधानादिति । अत आह-  
ॐ प्राणस्तथानुगमात् ॐ ।।28।।  
‘तं देवाः प्राणयन्त' ‘स एषोसुः स एष प्राणः' ‘प्राण ऋच इत्येव विद्यात्' ‘तदयं प्राणोधितिष्ठति' इत्याद्यनुगमात् अत्रापि प्राणो विष्णुरेव ।  
‘विष्णुमेवानयन् देवा विष्णुं भूतिमुपासते । स एव सर्ववेदोक्तस्तद्रथो देह उच्यते ।।' इति स्कान्दे । ब्रह्मशब्दानुगमाच्च ।।28।।  
ॐ न वक्तुरात्मोपदेशादिति चेदध्यात्मसम्बन्धभूमा ह्यस्मिन् ॐ ।।29।।  
‘प्राणो वा अहमस्मृषे' इति वक्तुरात्मोपदेशादिन्द्र एवेति चेन्न ‘प्राणस्त्वं प्राणः सर्वाणि भूतानि' इति बह्वध्यात्मसम्बन्धो ह्यत्र विद्यते ।।29।।  
ॐ शास्त्रदृष्ट्या तूपदेशो वामदेववत् ॐ ।।30।।  
शास्त्रमन्तर्यामी । ‘संविच्छास्त्रं परं पदम्' इति हि भागवते ।  
‘तत्तन्नाम्नोच्यते विष्णुः सर्वशास्तृत्वहेतुतः । न क्वापि किञ्चिन्नामास्ति तमृते पुरुषोत्तमम् ।।' इति पाद्मे ।  
‘अहं मनुरभवं सूर्यश्च' इत्यादिवत् ।।30।।  
ॐ जीवमुख्यप्राणल्लिङ्गान्नेति चेन्नोपासात्रैविध्याश्रितत्वादिह तद्योगात् ॐ ।।31।।  
‘तावन्ति शतसंवत्सरस्याह्नां सहस्राणि भवन्ति' इति जीवलिङ्गम् । प्राणसंवादादि मुख्यप्राणलिङ्गम् । तस्मान्नेति चेन्न । अन्तर्बहिः   
सर्वगतत्वेनेत्युपासात्रैविध्यादिहाश्रितत्वाच्च । ‘स एतमेव सीमानं विदार्यैतया द्वारा प्रापद्यत' ‘स एतमेव पुरुषं ब्रह्म ततममपश्यत्' ‘एतद्ध   
स्म वै तद्विद्वानाह महिदास ऐतरेयः' इत्यादिना ।   
‘महिदासाभिधो जज्ञे इतरायास्तपोबलात् । साक्षात् स भगवान् विष्णुर्यस्तन्त्रं वैष्णवं व्यधात् ।।' इति ब्रह्माण्डे ।  
तत्तदुपासानायोग्यतया च पुरुषाणाम् ।  
‘केषाञ्चित् सर्वगत्वेन केषाञ्चित् हृदये हरिः । केषाञ्चित् बहिरेवासावुपास्यः पुरुषोत्तमः ।।' इति ब्राह्मे ।  
‘अग्नौ क्रियावतां विष्णुः योगिनां हृदये हरिः । प्रतिमास्वप्रबुद्धानां सर्वत्र विदितात्मनाम् ।।' इति च ।।31।।  
।। इति पादान्त्यप्राणाधिकरणम् ।।12।।  
इति श्रीमदानन्दतीर्थभगवत्पादाचार्यविरचिते ब्रह्मसूत्रभाष्ये प्रथमाध्यायस्य प्रथमः पादः ।।  
******************************  