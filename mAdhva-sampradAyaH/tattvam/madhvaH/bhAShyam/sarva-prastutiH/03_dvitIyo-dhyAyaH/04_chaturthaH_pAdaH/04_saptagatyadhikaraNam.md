+++
title = "०४ सप्तगत्यधिकरणम्"

+++


## ॐ सप्तगतेर्विशेषितत्वाच्च ॐ

४. अथ सप्तगत्यधिकरणम्

## **सूत्रभाष्यम्**

‘सप्त प्राणाः प्रभवन्ति तस्मात्’ (मुं.उ.२-१-८) इति श्रुतिः । ‘सप्तैव मारुता बाह्ये प्राणाः सप्त तथाऽऽत्मनि । अधिदैवे तथाऽध्यात्मे सङ्ख्यासाम्यं विदो विदुः’ इति च स्कान्दे । ‘द्वादश वा एते प्राणा द्वादश मासा द्वादशाऽदित्या द्वादशराशयो द्वादश ग्रहा’ इति कौण्डिन्यश्रुतौ द्वादशप्राणा दृश्यन्ते । अतो वक्ति–

॥ ॐ सप्तगतेर्विशेषितत्वाच्च ॐ ॥ ६ ॥

ज्ञानेन्द्रियापेक्षया सप्तत्वम् । ‘गुहाशयां निहिताः सप्तसप्त’(मुं.उ.२-१-८)ति विशेषणात् ।

‘सप्तप्राणास्त्ववगतेः पञ्चप्राणाश्च कर्मणः ।

एवं प्राणद्वादशकं शरीरे नित्यसंस्थितमि’ ॥ इति ।

भविष्यत्पर्ववचनं च शब्दात् ।

### ***तत्त्वप्रदीपिका***

द्वादश ऋतुयाजग्रहा मध्वादिद्वादशमासोद्देश्याः । ‘षडृतुनेति यजन्ति । प्राणमेव तद्यजमाने दधति । चत्वार ऋतुभिरिति यजन्त्यपानमेव तद्यजमाने दधति । द्विऋतुनेत्युपरिष्टात्’ इति श्रुतेः । सप्त गतेर्विशेषितत्वाच्च । ‘गुहाशयां निहिताः सप्त सप्त’ इति । गुहाशयायां बुद्धौ निहिताः सप्त सप्त प्राणाः । ‘समाने लोपः’ इति सूत्रादेकयकारलोपः । तादर्थ्ये सप्तमी । गुहाशयां प्रति निहिता इति वा । उभयथा च बुद्ध्यर्थं निहिता इत्यर्थः । सप्त सप्तेति प्रतिपुरुषं भेदात् । अथवा गुहायामाशयं प्रति आशयार्थं निहिताः । ‘निहितं गुहाविः’ ‘गुहासन्तम्’ इत्यादिवत् । सप्तम्यर्थे प्रथमा । ‘दैर्ध्यं प्लुतं च हुङ्कारो बिन्दुरप्यवधारण’ इति शब्दनिर्णये ।

### ***तत्त्वप्रकाशिका***

अत्र श्रुतिसमन्वयेन विष्णोर्जगत्कारणत्वसिद्धये प्राणसङ्ख्याविषयश्रुतिविरोधपरिहारादस्ति शास्त्रादिसङ्गतिः । उक्तो जगत्कारणे ब्रह्मणि श्रुतिसमन्वयः प्राणसङ्ख्याश्रुतीनां विरोधेनाप्रामाण्येऽनु-पपन्नः प्राप्नोतीत्यवश्यमयं पराकार्यः । प्रकृतप्राणा एवात्र विषयः । किं सप्तोत द्वादशेति सन्देहः । सन्देहबीजं श्रुतिविगानं दर्शयन् पूर्वपक्षं च सूचयति ॥ सप्तेति ॥ श्रुतिः प्राणानां सप्तत्वं वक्तीति शेषः । ‘ग्रहाः सोमस्य सप्तैव प्राणाः सप्त प्राणाः’ इति श्रुतेः । न च द्वादशप्राणेषु सप्तापि सम्भवन्तीति द्वादशत्वाविरोधिनीयं श्रुतिरिति वाच्यम् । द्वादशत्वे कारणविशेषमन्तरेण सप्तत्वोक्तेरयोगात् । किं चाभिमानिनां सप्तत्वाच्च प्राणानां सप्तत्वमभिमान्यभिमन्यमानयोः समसङ्ख्यात्वनियमादिति । अथवा द्वादश प्राणाः । ‘द्वादश वा एते प्राणाः’ इति श्रुतेः । न च सयुक्तिकत्वेन बलवत्या सप्तत्वश्रुत्या बाधः । द्वादश मासा इत्यादि श्रुतेरेकदैवत्याभिप्रायेण प्रवृत्तत्वेन प्राणाभिमानिनां द्वादशत्वस्याभिप्रेतत्वात्सप्तत्वे कथितयुक्तेरत्रापि साम्यात् । अन्यथा श्रुतेरुन्मत्त-वाक्यत्वापातात् । अत एव श्रुतिद्वयस्यापि समबलत्वेनान्यतरमात्रबाधायोगात् परस्परविरोधेना-प्रामाण्यान्न श्रुतिसमन्वयेन नारायणस्य जगत्कारणत्वमिति भावः । सिद्धान्तयत्सूत्रमवतार्य व्याचष्टे ॥ अत इति ॥ न प्राणसंख्यानिर्णयाभावेन श्रुतिद्वयस्याप्रामाण्यं कल्प्यम् । द्वादश प्राणा इति निर्णयोपपत्तेः । न च सप्तत्वश्रुतियुक्तिविरोधः । द्वादशप्राणेषु सप्तप्राणानामपि विद्यमानत्वात् । न च विवक्षाविशेषमन्तरेण सप्तत्वोक्तिर्व्यर्थेति वाच्यम् । श्रोत्रचक्षुःस्पर्शनरसनघ्राणमनोबुद्धीनां ज्ञानसाधनेन्द्रियत्वात्तद्विवक्षया सप्तत्वश्रुतेः प्रवृत्तत्वात् । सप्तानां श्रुत्युक्तानां ज्ञानेन्द्रियत्वं कुत इति चेन्न । तद्वाक्यशेषे सप्तानां ज्ञानार्थत्वेन विशेषितत्वादिति भावः । गुहा हृदयमाशयः स्थानं यस्या बुद्धेस्तदर्थं ये प्रतिशरीरं सप्त सप्त प्राणा निहितास्ते यत्र चरन्तीत्यर्थः । विशेषणबलेन तेषां ज्ञानार्थत्वमस्तु तथापि ते तावन्त एव किं न स्युरित्यत आह ॥ सप्तेति ॥ च शब्दात्सङ्गृहीतमिति शेषः । एतच्छ्रुतावेवं सावकाशायामितराऽपि श्रुतिरत्रोदाहर्तव्या ।

### ***गुर्वर्थदीपिका***

ग्रहाः सोमस्येत्यत्र सोमस्य सोमरसस्य ग्रहा ‘द्विषड्गृहीतेन च सप्तवत्या’ इति वचना-त्पूर्णाहुतिदानाय स्रुवेण स्रुचि क्रियमाणा द्वादशवारं सङ्ग्रहाः । ‘ग्रहान् सोमस्य मिमते द्वादश’ इति श्रुतेः । अन्यथा ग्रहाणां नवसङ्ख्याकत्वेन वाक्यार्थायोगादिति भावः । द्वादश मासा इत्यादिश्रुतेरित्यत्र एकदैवत्येनैकप्रकाराभिमानिदेवतासम्बन्धित्वेन द्वादशद्वादशाभिमानिदेवता-वत्त्वेनेति यावत् । एकस्यापि सूर्यमण्डलस्य मासिमास्येकैकाभिमानिनि विष्टत्वोपाधिना द्वादशत्व-मिति ज्ञेयम् । अन्यथा श्रुतेरित्यत्र अन्यथा उक्तविधयाऽपूर्वार्थत्वाभावे, केवलसिद्धानुवाद-मात्रत्वेनोन्मत्तप्रलपितत्वमित्यर्थः । गुहाहृदयमित्यस्य गूह्यते आच्छाद्यते कामक्रोधादिना पुरुष इति गुहा हृदयं मन इत्यर्थः । सैव आशय उत्पत्तिस्थानं यस्याः सा गुहाशया बुद्धिर् बोधनं ज्ञानं तामुद्दिश्येत्यर्थः । इतराऽपि श्रुतिरत्रोदाहर्तव्येत्यत्र ‘इतरा द्वादश वा एते प्राणा’ इति श्रुतिः । अत्राप्युक्तार्थे उदाहर्तव्या । तथाऽपि ज्ञानेन्द्रियसप्तकस्य कर्मेन्द्रियपञ्चकस्य गृहीतत्वादस्म-च्छ्रुत्यनुकूलैवेति भावः ।

### ***भावबोधः***

प्राणसङ्ख्येति ॥ धर्माणां मध्ये उत्पत्तिरूपधर्मस्य प्राथमिकत्वात् प्राणानामुत्पत्तिं विचार्य अत्र तत्संख्या विचार्यत इत्यनन्तरसङ्गतिरिति भावः ॥ किं सप्तेति ॥ अत्र, प्रकृतप्राणाः किं सप्त द्वादशेत्यनिर्णय उत द्वादशैवेति निर्णय इति चिन्ता । तदर्थं ‘सप्त प्राणाः’ ‘द्वादश वा एते प्राणा’ इति श्रुती परस्परविरुद्धे उताविरुद्धे इति । तदर्थं प्राणानां द्वादशत्वे तत् श्रुतिद्वयं न घटत उत घटत इति । तदर्थं सप्तत्वद्वादशत्वसङ्ख्यावच्छेदकं नास्त्युतास्तीति । सहापाठे निमित्ताभावे तेषामेवाभावापत्त्या द्वादशत्वस्यैवाभावेन तदवच्छेदकानुपपत्तिरन्यथा तदुपपत्तिरिति । अत्र श्रुतेरेव परस्परविरोध इति न्यायविवरणे उभयाप्रामाण्येन पूर्वपक्षितत्वाट्टीकायामपि सप्तैव प्राणा इत्यादिना च सप्तत्वद्वादशत्वश्रुत्योः समानबलत्वोक्त्या परस्परव्याघात इत्येक एव पूर्वपक्षो दर्शितः । तदनुसारेण सन्देहटीकापि सप्तोत द्वादशेति निर्णय इत्यध्याहारेण योज्या ॥ ग्रहाः सोमस्येति ॥ छन्दांसि च दधतोऽध्वरेषु ग्रहाः सोमस्य मिमते द्वादश’ इति श्रुतेरिति भावः । सोमरसग्रहणार्था पात्रविशेषा इत्यर्थः । सप्तैवेति स्मृत्युक्तयुक्तिमाह– किं चेत्यादिना ॥ एकदैवत्याभिप्रायेणेति ॥ समसङ्ख्यादैवतकत्वाभिप्रायेणेत्यर्थः । द्वादशमासानां हि द्वादशादित्यादयो हि देवताः । एतद्युक्तिसूचनार्थमेव भाष्ये द्वादशमासा इति श्रुत्युदाहरणम् । अन्यथा द्वादश वा एते प्राणा इत्येवोदाहरिष्यदिति भावः ॥ अन्यथा श्रुतेरिति ॥ द्वादशेत्यादिना प्राणादिसङ्ख्याकथनस्य वैयर्थ्यादिति भावः ॥ परस्परविरोधेनेति ॥ अनेन दशेमे पुरुषे प्राणा आत्मैकादश सप्त प्राणाः प्रभवन्ति तस्मादिति सङ्ख्याविशेषश्रुत्योरेव परस्परविरोध इति न्यायविवरणमपि व्याख्यातं भवति ॥ वाक्यशेषे सप्तानां ज्ञानार्थत्वेनेति ॥ अनेन ‘गुहाशयां निहिताः सप्त सप्त’ इति सप्तभावस्य बुद्धीन्द्रियविषयत्वेन विशेषितत्वादिति न्यायविवरणमपि व्याख्यातं भवति । गुहाशयायां बुद्धौ ‘लोपः समानः’ इति सूत्रादेकयकारलोपः । प्रतिपुरुषं सप्त सप्तेत्याथर्वणभाष्यं मनसि निधायाऽऽह– सप्त इमे लोका येषु चरन्ति प्राणा इति ॥ गुहाशयां निहिताः सप्त सप्तेति श्रुत्यर्थमाह– गुहाहृदयमिति ॥ सप्तमीविभक्त्यर्थमाह– तदर्थमिति ॥ अनेन गुहाशयामुद्दिश्य शेष इत्युक्तं भवति । लोका येषु प्राणेष्विति भ्रान्तिं वारयितुं यत्तच्छब्दाध्याहारेण वाक्यं योजयति– ये प्रतिशरीरमिति ॥ यत्र येषु लोकेष्वित्यर्थः । त इमे लोकाः सप्तेति सम्बन्धः ।

ननु सूत्रे सप्त प्राणा इति श्रुतेः सावकाशत्वमुक्तम् । न द्वादशत्वे प्रमाणम् । अतः कथं द्वादशत्वनिर्णय इत्यतश्चशब्देन तदप्युक्तमित्याशयेन प्रवृत्तं सप्त प्राणास्त्ववगतेरित्यादिभाष्यं तन्निर्वतनीयशङ्काप्रदर्शनपूर्वकमवतार्य व्याचष्टे– विशेषणबलेनेत्यादिना ॥ एतच्छ्रुताविति ॥ ‘सप्त प्राणा, इति श्रुतौ स्मृतेः श्रुतिसावकाशत्वप्रदर्शनेऽपि व्यापारोऽस्तीति दर्शयितुमुक्तम् ॥ एवं सावकाशायामिति ॥ इतरापीति ॥ ‘द्वादश वा एते प्राणा’ इति श्रुतिरत्र प्राणानां द्वादशत्वे उदाहर्तव्या ।

### ***भावदीपः***

श्रुतीनामिति ॥ दशेमे पुरुषे प्राणा इति न्यायविवरणोक्त श्रुत्युपसङ्ग्रहाय बहुवचनम् ॥ किं सप्तेति ॥ अत्र किं सप्तोत द्वादशेत्यनन्तरम् इति निर्णयः शक्योऽथाशक्य इति योज्यम् । तेन वक्ष्यमाणपूर्वपक्षानुगुण्यं संशयस्य बोध्यम् । तथैवानुक्त्वा एवमुक्तिर्भाष्योक्तश्रुतिविगानरूपसंशय-बीजप्रदर्शनाय ॥ सोमस्येति ॥ ज्योतिष्टोमयागे सोमरसस्य ग्रहणार्थाः सूक्ष्मोलूखलाकाराः पात्रविशेषा ग्रहा इत्यर्थः । तेषां द्वादशत्वसमाधिश्चन्द्रिकायाम् । सप्तेति सूत्रव्यावर्त्यपूर्वपक्षमाह ॥ सप्तैवेति ॥ इष्टापत्तिनिरासायैवकारः । स्फुटत्वाद्भाष्यादावनुक्तमपि सौत्रगतिपदव्यावर्त्यं हेतुमाह ॥ द्वादशत्व इति ॥ भाष्यस्थस्मृत्युक्तयुक्तिं व्यनक्ति ॥ किं चेति ॥ नियमादिति ॥ यद्यप्येकैकस्यापि अव्यक्तादेरनेके ब्रह्माणीभारतीप्रभृतयोऽभिमानिनः सन्ति । तथा न केषामपि एको ब्रह्मादिरभि-मान्यस्ति तथापि प्रातिस्विकासाधारणाभिमान्याशयेनेयमुक्तिरित्यदोषः । इति शब्दः सप्तत्वपक्ष-समाप्तौ । भाष्यस्थश्रुत्यन्तरानुरोधात् पक्षान्तरमाह ॥ अथवेति ॥ श्रुतिशेषोक्तेः शङ्कापूर्वमुपयोगं व्यनक्ति ॥ न चेत्यादिना ॥ एकदैवत्येति ॥ समसङ्ख्याकदेवताभिप्रायेणेत्यर्थः । द्वादशमासानां हि द्वादशादित्यादयो देवताः ॥ कथितेति ॥ अभिमान्यभिमन्यमानयोः समसङ्ख्यात्व नियमा-दित्युक्तेरित्यर्थः । अन्यथाऽनुपयुक्तकथनेनेत्यर्थः । अस्त्वेवं पक्षद्वयं सयुक्तिकश्रुतिसिद्धम् । तथा च किमित्यतः सङ्ख्याविशेषश्रुत्योरेव परस्परं विरोध इति न्यायविवरणं हेतूक्त्या विवृण्वन्फलोक्त्योप-संहरति ॥ अत इति ॥ सयुक्तिकत्वादित्यर्थः । सौत्रसप्तत्वोक्तौ हेतूक्तिपरत्वेन सूत्रभाष्ये व्याकर्तुं परिष्करोति ॥ न प्राणेति ॥ शङ्कापूर्वं सूत्रभाष्ये व्याचष्टे ॥ न चेत्यादिना ॥ सप्तभावस्य बुद्धीन्द्रियविषयत्वेन विशेषितत्वादित्यन्यत्रोक्तिमनुरुध्य शेषं व्याचष्टे ॥ सप्तानामिति ॥ गुहाशयां बुद्धौ । ‘लोपः समानः’ इति सूत्रादेकयकारलोप इत्याथर्वणभाष्यं विग्रहोक्त्या विवृण्वान एवोक्तमर्थं श्रुतावस्फुटत्वाद् व्यनक्ति ॥ गुहेति ॥ गुहाशयामिति तादर्थ्ये सप्तमीति भावेनार्थमाह ॥ तदर्थमिति ॥ तत्त्वप्रदीपे तु गुहाशयां बुद्धिं प्रति बुद्ध्यर्थं निहिता इति वेत्यादिरूपेणार्थान्तरं चोक्तम् । तदनुरोधेन द्वितीयान्तपक्षमप्युपेत्य वार्थमाह ॥ तदर्थमिति ॥ सप्तसप्तेति वीप्सालब्धार्थ-माह ॥ प्रतिशरीरमिति ॥ प्रतिपुरुषं सप्तसप्तेत्याथर्वणभाष्योक्तेरिति भावः । एषु चरन्तीत्यस्यार्थः यत्रेत्यादि । लोकशब्दितगोलकेष्वित्यर्थः । त इमे सप्तलोका इत्यन्वयः । ननु सयुक्तिकसप्तत्व-श्रुतिविरोधेन द्वादश वा इति श्रुतेरेवाप्रामाण्ये कथं स्मृतिमात्रेण द्वादशत्वसिद्धिरित्यत आह ॥ एतच्छ्रुताविति ॥ सप्त प्राणा इति श्रुतावित्यर्थः । अत्र इन्द्रियद्वादशत्वे । सप्तभावस्य बुद्धीन्द्रियविषयत्वेन विशेषितत्वात्संख्याश्रुत्योर्विषयवैलक्षण्यादित्यन्यत्रोक्तेरिति भावः ।

### ***अभिनवचन्द्रिका***

किं सप्त, उत, द्वादशेति ॥ यद्यपि नायं पूर्वपक्षसिद्धान्तकोटिकः सन्देहः, पूर्वपक्षिणा संख्याद्वयानङ्गीकारात्, तथापि सूत्रस्य पूर्वपक्षनिरासवत् सन्देहनिरासोऽपि प्रयोजनमिति सूचनाय पूर्वपक्षसिद्धान्तकोट्यनवलम्बी सूत्रनिरस्यः सन्देहोऽयं दर्शितः । संख्याद्वयाङ्गीकारेण सिद्धान्ताभिधानेनोक्तसंशयनिरासात् ॥ ग्रहा इति ॥ सोमरसग्रहणार्थाः पात्रविशेषाः । ज्योतिष्टोमे हि, ‘उपांश्वन्तर्यामैन्द्रवायवमैत्रावरूणाश्विनाः पञ्च, शुक्रमन्थिनौ द्वौ, ऋतुपात्रे द्वे, अतिग्राह्यास्त्रय’ इति द्वादश । यद्यप्यश्वद्वाल्भ्यावपि तत्र ग्रहौ स्तस् तथापि तयोरनित्यत्वात् साधनोपस्थापनाद्यभावाच्च नित्यसाधनादियुक्तग्रहविवक्षया द्वादशत्वमिति द्रष्टव्यम् । पूर्वपक्षयति सप्तैव प्राणा इति ॥ यदि ‘द्वादश वा एते प्राणा’ इति श्रुतिबलाद् द्वादशप्राणा इत्यभ्युपगम्यते तर्हि परोऽपि ‘सप्तप्राणा’, इति श्रुतिबलात् सप्तैव प्राणा इति बू्रयादित्यर्थः । एतेन ‘सप्तप्राणा’ इति श्रुतिप्रामाण्येन प्राणानां सप्तत्वाङ्गीकारो न युक्तः । परस्परविरोधेन श्रुतिद्वयस्याप्यप्रामाण्यादिति वक्ष्यमाणग्रन्थविरोधादिति परास्तम् । न परेण सप्तैवेति प्रतिवक्तुं शक्यते । ‘सप्तप्राणा’ इति श्रुतौ अवधारणाभावेन तदसाधकत्वात् श्रुत्यनुसारेण सप्तत्वाभिधाने च न द्वादशत्वविरोध इत्याशंक्य निषेधति न चेति ॥ कारणविशेषमन्तरेणेति ॥ नेयं श्रुतिर् द्वादशत्वसंख्याविरोधिनीं सप्तत्वसंख्यां ब्रूते । अवच्छेदकाभावेन विशिष्यसप्तत्वाभिधानायोगात्, किन्तु तां संख्यामसहमाना स्वयं सप्तत्वसंख्यामभिधत्ते इति भावः । तर्हि अहमपि सप्तैव प्राणा इति वक्ष्यामीत्यत आह– अथवेति ॥ अथवेत्ययं निपातसमुदायो यद्यर्थे वर्तते । ‘सप्तैव प्राणा’ इति अनुवर्तते । तर्हीति शेषः । ततश्चैवं योजना – यदि त्वया सप्तैव प्राणा इत्यभ्युपगम्यते, तर्हि परो द्वादशप्राणा इति ब्रूयादिति ॥ एकदेवत्याभिप्रायेणेति ॥ मासादीनामेकदेवत्याभिप्रायेणेत्यर्थः ॥ कथितयुक्तेरिति ॥ अभिमान्यभिमन्यमानयोः समसंख्याकत्वयुक्तेरित्यर्थः । ततश्च न सप्तत्वश्रुतेरधिकबलवत्त्वमित्यर्थः ॥ अन्यथेति ॥ मासाद्याभिमानिनामेव प्राणाभिमानित्वमित्यभिप्रायाभावे ‘द्वादशमासा’ इत्यसंगतं स्यादिति भावः । ‘येषु चरन्ति प्राणा गुहाशयां निहिताः सप्तसप्ते’ ति वाक्यं व्याचष्टे – गुहाहृदयमिति ॥ गुहाशयामुद्दिश्येति योजनां मनसि कृत्वाऽऽह– तदर्थमिति ॥ तत्त्वप्रदीपे तु– ‘गुहाशयां निहिताः सप्तसप्त’ इति गुहाशयायां बुद्धौ, निहिताः सप्तसप्तप्राणाः ‘समाने लोपः’ इति सूत्रादेकयकारलोपः । तादर्थ्ये सप्तमी । गुहाशयां प्रतिनिहिता इति वेति व्याख्यातम् ॥ एतछ्रुतावेवमिति ॥ बाधकश्रुतेरन्यार्थत्वात् प्राणानां द्वादशत्वे ‘द्वादश वा एते प्राणा’ इति श्रुतिरप्युदाहर्तव्येत्यर्थः ।

### ***वाक्यार्थमुक्तावली***

प्राणसङ्ख्येति धर्माणां मध्ये उत्पत्तिरूपधर्मस्य प्राथमिकत्वात्प्राणानामुत्पत्तिं विचार्यात्र तत्सङ्ख्या विचार्यत इत्यनन्तरसङ्गतिरिति भावः ॥ सन्देह इति ॥ अत्र सप्तैव प्राणा इत्येकः पूर्वपक्षस्तदनुसारेणेयं चिन्ता ॥ किं प्राणास्सप्तोत द्वादशेति ॥ तदर्थं सप्तत्वश्रुतिस्सहस्रेशतन्यायेन सावकाशेति विशिष्योक्त्या सप्तैव मारुता बाह्या इत्यभिमानिसङ्ख्यासाम्येन च निरवकाशेति । द्वादशैवेत्यपरः पूर्वपक्षस्तदनुसारेणेयं चिन्ता । किं प्राणा द्वादशोत सप्तेति । तदर्थं द्वादश वा एते प्राणा इति श्रुतिर्द्वादशमासा इत्यादिश्रुतेरेकदैवत्याभिप्रायेण प्रवृत्तेरभिमानिनां द्वादशत्वाभिप्रायेण प्रवृत्तये न सप्तत्वकथितयुक्तेरत्रापि साम्यान्निरवकाशोत सावकाशेति । सोमस्य ग्रहाः सोमरस-ग्रहणार्थाः पात्रविशेषाः । ज्योतिष्टोमे हि उपांशुमत्पूर्णमैन्द्रवायवयमैत्रावरुणाश्विनाः पञ्च शुक्रामंथिनौ द्वौक्रतुपात्रे अतिग्राह्याः श्रुत इति सोमग्रहा द्वादश । यद्यप्यंशद्वाल्भ्यावपि ग्रहौ स्तस्तथापि तयोरनित्यत्वात्साधनोपस्थापनाद्यभावाच्च नित्यसाधनयुक्तग्रहविवक्षया द्वादशत्वमिति ज्ञातव्यम् । तथा च श्रुतिः । ‘अध्वरेषु ग्रहान्त्सोमस्य मिमते द्वादश’ इति । ‘सप्तैव’ इति स्मृत्युक्तयुक्तिमाह ॥ किं चेति ॥ एवं सप्त प्राणा इति श्रुतेर्निरवकाशत्वेन सप्तत्वपूर्वपक्षमभिधाय पूर्वपक्षान्तरमाह– अथवेति ॥ एकदेवत्वाभिप्रायेणेति ॥ समाख्यादेवताकत्वाभिप्रायेणेत्यर्थः । द्वादशमासादीनामभिमान्यैक्याभिप्रायेणेत्यप्याहुः । एतद्युक्तिसूचनार्थमेव भाष्ये द्वादशमासा इत्युदाहरणम् । अन्यथा द्वादश वा एते प्राणा इत्येवोदाहरिष्यदिति भावः ।

सप्तत्वे कथितयुक्तेरिति । प्राणाः सप्तसंख्याकाः सप्तसंख्याकाभिमानिकत्वाद्य-द्यत्सङ्ख्याकाभिमानिकं तत्तत्सङ्ख्याकमिति कथितयुक्तेरित्यर्थः । अन्यथाश्रुतेरिति । युक्तिसाम्येऽपि साध्यव्यभिचारे सयुक्तिकायाः सप्तप्राणा इति श्रुतेरुन्मत्तवाक्यत्वापातादित्यर्थः । न हि व्यभिचारमनालोच्य सयुक्तिका श्रुतिः प्रवर्तत इति भावः ।

यद्वा, द्वादशमासा इति श्रुतेरेकदेवत्वाभिप्रायकत्वाभावे कुंडमजाजिनमिति तदसङ्गतार्थ-प्रतिपादकत्वेनोन्मत्तवाक्यतुल्यत्वापातादित्यर्थः । एवं पूर्वपक्षत्वेन श्रुतिद्वयस्य निरवकाशत्वे प्राप्ते तत्फलं दर्शयति । परस्परविरोध इत्युक्तन्यायमपि विशदयति ॥ अत एवमपीति ॥ सूत्रे प्राणा इत्यस्ति । द्वादशेति शेष इत्यभिप्रेत्याह ॥ द्वादशेति । गतेरिति ल्यब्लोपनिमित्ता पञ्चमी । गतिर् ज्ञानगतिस् तत्साधनमिन्द्रियं च तमपेक्ष्य ज्ञानेन्द्रियापेक्षया सप्तसप्तेति श्रुतेरित्यर्थमभिप्रेत्य व्याचष्टे ॥ श्रौत्रेति ॥ सप्तसप्तानामिन्द्रियाणां गतेर्ज्ञानस्यार्थे श्रुतौ विशेषितत्वादित्यर्थान्तरमभिप्रेत्य तद्व्यावृत्य-कथनपूर्वं व्याचष्टे ॥ सप्तानामिति ॥ गतेर्ज्ञानस्यार्थे सप्तप्राणास् तथा वाक्यशेषे विशेषितत्वादिति सूत्रार्थोक्तौ ज्ञानेन्द्रियापेक्षया सप्तत्वमिति भाष्यं तात्पर्यकथनपरं द्रष्टव्यम् । ‘सप्त इमे लोका येषु चरन्ति गुहाशयां निहिताः सप्त सप्त’ इति वाक्यं व्याचष्टे ॥ गुहाह्रदयमिति ॥ गुहाशया-मित्युद्देश्यद्वितीयेति भावेनाह ॥ तदर्थमिति ॥ प्रतिशरीरमिति ॥ सप्तसप्तेति वीप्सार्थः ॥ यत्र चरन्तीति ॥ येषु चरन्ति त इमे लोका गोलकाः सप्तेत्यन्वय इति भावः ।

ननु सूत्रे सप्तत्वश्रुतेस्सावकाशत्वमेवोक्तं न तु प्रतिज्ञातद्वादशत्वे प्रमाणमतः कथं द्वादशत्वनिर्णय इत्यतश्चशब्देन तदप्युक्तमित्याशयेन प्रवृत्तं सप्तप्राणास्त्वगतेरित्यादिभाष्यमवतार्य व्याचष्टे ॥ विशेषणबलेनेत्यादिना ॥ ननु चशब्देन द्वादश वा एत इति श्रुतेरेव संग्रहौचित्योक्ति स्मृतिसंग्रहेणेत्यत आह ॥ एतच्छ्रुताविति ॥ सप्तप्राणा इति श्रुतेरेवमुदाहृतस्मृतिबलेन सावकाशार्थमेवेतरा द्वादश वेति श्रुतिरुदाहर्तुं योग्या न प्रथमत एव विशेषश्रुतिविरोधात्तत्स्मृतिस्तु सप्तत्वश्रुतेः सावकाशत्वं प्रतिपादयन्ती द्वादशत्वमप्यभिधत्त इत्युभयत्र व्यापृतेति सैव चशब्दगृहीतेति भावः ।

### ***वाक्यार्थविवरणं***

ग्रहाः ॥ पात्राणि विशिष्येति शेषः । तथा च द्वादशत्वे विशिष्य सप्तत्वोक्तेरयोगादित्यन्वयः । तत्र हेतुः कारणविशेषमन्तरेणेति ॥ सप्तत्वे कथितेति ॥ किं चाभिमानिनामित्यनेनेति शेषः ॥ अत्रापि ॥ द्वादशत्वपक्षेऽपि ॥ अन्यथेति ॥ एकदैवत्याभिप्रायाभावे ‘द्वादश मासा द्वादशादित्या द्वादश राशय’ इत्यादिकथनस्योन्मत्तप्रलपितत्वापत्तिरिति भावः । सप्त सप्तेति वीप्साभिप्रायः ॥ प्रतिशरीरमिति ॥ येष्वित्यस्यार्थो यत्रेति । तथा च ‘सप्त प्राणाः प्रभवन्ति । तस्मात् सप्तार्चिषः समिधः सप्त जिह्वाः । ‘सप्त इमे लोका येषु चरन्ति प्राणा गुहाशयां निहिताः सप्त सप्त’ इति श्रुतेरयमर्थः । न केवलं तस्माद्धरेः सप्त प्राणाः सप्तार्चिष इत्यादय एव प्रभवन्ति, किन्नामेन्द्रियाश्रय-भूता गोलका अपीत्युच्यते ॥ सप्त इमे लोका इति ॥ गुहाशयाम् ॥ गुहाशयायाम् । ‘समाने लोपः’ इति सूत्रादेकयकारलोपः ॥ बुद्धौ ॥ बुद्ध्यर्थं ये प्रतिशरीरं सप्त सप्त प्राणाः श्रोत्राद्या निहितास्ते सप्त येषु लोकेषु गोलकेषु चरन्ति त इमे लोका गोलका अपि तस्मात्प्रभवन्तीत्यर्थः ॥ तावन्त एवेति ॥ सप्तैवेत्यर्थः । न द्वादशेत्येवार्थः ॥ एतच्छ्रुतौ ॥ सप्तत्वश्रुतौ सावकाशाया-मित्यनन्तरं तद्विरोधाभावादिति शेषः ॥ इतरा ॥ द्वादशत्वश्रुतिः ॥ एतदिति ॥ सप्तत्वेत्यर्थः ।

### ***वाक्यार्थमञ्जरी***

ग्रहाः सोमस्येति ॥ सोमरसग्रहणार्थाः सूक्ष्मोलूखलाकाराः पात्रविशेषा इत्यर्थः । अध्वरेषु ग्रहांत्सोमस्य मिमते द्वादशेति श्रुतेरिति भावः ॥ एकदैवत्याभिप्रायेणेति ॥ समसङ्ख्यादैवता-कत्वाभि प्रायेणेत्यर्थः । द्वादशमासादीनां द्वादशादित्यादिदेवताकत्वादिति भावः ॥ कथितयुक्ते-रिति ॥ अभिमान्यभिमन्यमानयोः समसङ्ख्याकत्वयुक्तेरिति भावः । अन्यथा एकदैवत्याभिप्रायाभावे ॥ उन्मत्तेति ॥ द्वादशेत्यादिना प्राणादिसङ्ख्याकथनस्य वैयर्थ्यादिति भावः । गतेर्ज्ञानस्य जनकाः प्राणाः सप्तैव कुतः विशेषितत्वात् सप्तप्राणा इत्युक्तसप्तप्राणानामुत्तरत्र गुहाशयां निहिताः सप्तसप्तेति ज्ञानकारणत्वविशेषणोपेतत्वकथनादित्यर्थः । येषु चरंति प्राणा गुहाशयामिति वाक्यं व्याचष्टे ॥ गुहाहृदयमिति ॥ द्वितीयाविभक्त्यर्थमाह ॥ तदर्थमिति ॥ नन्वत्र सूत्रे सप्तप्राणा इति श्रुतेः सावकाशत्वमेवोक्तं न तु द्वादशत्वे किञ्चित्प्रमाणम् अतः कथं द्वादशत्व निर्णय इत्यत आह ॥ एतच्छ्रुताविति ॥ सप्तप्राणा इति श्रुतौ स्मृत्युक्तरीत्या सावकाशायां सत्यामितरा द्वादश वा एते प्राणा इति श्रुतिरत्र प्राणानां द्वादशत्वे नोदाहर्तव्येत्यर्थः ।

