+++
title = "०८ प्रत्यभिज्ञाभ्रान्तित्वे बौद्धं प्रत्यतिप्रसङ्गकथनम्"

+++


## सर्वक्षणिकत्वं..

**प्रत्यभिज्ञाभ्रान्तित्वे बौद्धं प्रत्यतिप्रसङ्गकथनम् ।**

## **मूलम् **

- ***सर्वक्षणिकत्वं वदताऽपि बौद्धेन सेयं दिगित्यादिप्रत्यभिज्ञाया भ्रान्तित्वं न वाच्यम् ; पञ्चस्कन्धेभ्योऽन्यत्वात् ।***

### **तत्त्वमञ्जरी**

ननु नायमनिश्व्ः प्रसङ्गः । सर्वं क्षणिकमिति हि ब्रूम इति वदन्तं बौद्धं प्रत्याह - सर्वेति ॥ सेयं दिगित्यादीत्यत्राऽदिशब्दात् तदिदं गगनमिति द्रश्व्व्यम् । संस्कार-रूप-विज्ञान-संज्ञा-दुःखेभ्यः पञ्चस्कन्धेभ्यः ।

### **टीका **

भवेदेषा विभीषिका वैशेषिकादीनाम् । तैः स्थायिनः पदार्थस्याङ्गीकृतत्वात् । यस्तु बौद्धः सर्वस्य क्षणिकत्वमङ्गीकृत्य प्रत्यभिज्ञामात्रस्य भ्रान्तित्वमङ्गीकरोति तस्य तु तथाऽङ्गीकारेऽपि न कश्चिदतिप्रसङ्ग इत्यत आह- सर्वेति ॥ दिक्शब्देनात्र आकाशो गृह्यते, अव्याकृताकाशस्यैव दिक्त्वज्ञापनार्थम् । आदिग्रहणेन सोऽयं विनाश इत्यस्य ग्रहणम् । कुत इत्यत आह - पञ्चेति ॥ रूपसंज्ञावेदनासंस्कारविज्ञानलक्षणाः पञ्चस्कन्धा एव अर्थक्रियाकारित्वरूपसत्त्वयोगात् क्षणिकाः। तत्र रूपरसगन्धस्पर्शशब्दात्मकाः परमाणवो रूपस्कन्धः । सविकल्पकं ज्ञानं संज्ञास्कन्धः । सुखदुःखे वेदनास्कन्धः । समनन्तरप्रत्ययस्संस्कारस्कन्धः । निर्विकल्पकं ज्ञानं विज्ञानस्कन्धः । आकाशस्य प्रतिसङ्ख्याऽप्रतिसङ्ख्यानिरोधाख्ययोर्द्वयोर्विनाशयोश्च पञ्चस्कन्धेभ्योऽन्यत्वान्नित्यत्वमिति बौद्धसिद्धान्तः । यथोक्तम्-

‘आकाशो द्वौ विनाशौ च नित्यं त्रयमसंस्कृतम्’ इति ।

विनाशद्वयस्वरूपं च-

‘बुद्धिपूर्वविनाशो हि प्रतिसङ्ख्यानिरोधगीः ।

अबुद्धिपूर्वकस्तेषां निरोधोऽप्रतिसङ्ख्यया ॥’ इति ।

तस्मादाकाशादीनां नित्यत्वात् तद्विषयप्रत्यभिज्ञाभ्रान्तित्वं बौद्धेनापीति न वाच्यम् । अस्ति चाकाशादीनां यादृशतादृशविरुद्धधर्माधिकरणत्वम् । ततस्तन्मात्रस्य भेदहेतुत्वाङ्गीकृतौ आकाशा-दीनामपि भेदप्रसङ्गेन तद्विषयप्रत्यभिज्ञाया अपि भ्रान्तित्वं स्यादिति सम्भवत्येव बौद्धं प्रत्यति-प्रसङ्गाभिधानम् इति भावः । यद्यप्यत्र सर्वक्षणिकत्वनिराकरणेनाप्युत्तरं शक्यते वक्तुम् । तथाऽप्यतिप्रसङ्गकथनप्रस्तावे एतद्व्युत्पादनस्यैवोचितत्वान्न तदत्रोक्तम् । कृतश्चान्यत्र सर्व-क्षणिकत्वनिरासः ।

पञ्चस्कन्धेभ्य इति ‘विशेषणं विशेष्येण’ इत्यनेन विशेषणसमासोऽयं नतु ‘तद्धितार्थ’ इत्यादिना समाहारद्विगुः । अतः पञ्चस्कन्ध्या इति नोक्तम् ।

### **भावबोधः **

आकाशो गृह्यत इति ॥ ‘आकाशो द्वौ विनाशौ च’ इत्युक्तेस्तैराकाशस्यैव स्थायित्वेनाङ्गीकारादिति भावः । ननु ‘तद्धितार्थ’ इति सूत्रप्रापितसमासे ‘सङ्ख्यापूर्वो द्विगुः’ इति द्विगुसंज्ञायां ‘द्विगुरेकवचनम्’ इति एकवचने ‘द्विगोः’ इति ङीपः प्राप्तौ पञ्चस्कन्ध्या इति वक्तव्यम्, पञ्चस्कन्धेभ्य इति कथमित्यत आह- विशेषण-मिति ॥ यद्यपि ‘पात्रादिभ्यो न’ इत्यत्राऽदिपदेन स्कन्धशब्दं गृहीत्वा वक्तुं शक्यते, तथाऽपि बहुवचनोपपत्त्यर्थम् एवमाश्रितमिति द्रष्टव्यम् ।

### **भावदीपः **

तथेति ॥ सोऽयमिति धियो भ्रान्तित्वाङ्गीकारेऽपीत्यर्थः । तथात्वे सोऽयमाकाश इत्येव कुतो नोक्त-मित्यत आह- अव्याकृतेति ॥ तस्यारूपितया बाह्येन्द्रियागोचरत्वेऽपि साक्ष्युपनीतस्य सुरभिचन्दनमिति-वच्चाक्षुषप्रत्यभिज्ञोपपत्तिरित्याहुः ॥ स्कन्धा इति ॥ समुदायाः ॥ सत्त्वयोगादिति ॥ यत्सत् तत्क्षणिकं यथा दीपादीति व्याप्तेरिति भावः । अर्थक्रियाकारित्वरूपेत्युक्तिस्तु व्याप्तेरनुकूलतर्कसूचनाय । अर्थक्रियाकारिणः क्षणान्तरेऽपि सत्त्वे तेन घटाद्यर्थान्तरम्, ताभ्यां च द्रव्यान्तरम्, तैश्च घटादिद्रव्यान्तराणीत्येकेनापि घटादिना कुलालशालापरिपूर्तिः स्यात्, अतः क्षणमध्य एवोत्पत्तिविनाशावभ्युपेयाविति तर्कस्याभिमतत्वात् ॥ समनन्त-रेति ॥ सविकल्पकानन्तरेत्यर्थः । अत्र रूपस्कन्धो बाह्यः । अन्ये चत्वार आन्तराः ॥ प्रतिसङ्ख्येति ॥ निरोधपदं प्रत्येकमन्वेति । प्रतिसङ्ख्यानिरोधो नाम बुद्धिपूर्वको मुद्गरादिना घटादिनाशः । अबुद्धिपूर्वकः प्रतिक्षण-विनाशोऽप्रतिसङ्ख्यानिरोध इत्युच्यते । तावेव ससन्तानविनाश-निस्सन्तानविनाशावित्यप्युच्येते । तयोर्द्वयोश्चे-त्यर्थः । प्रतिसङ्ख्यादिशब्दार्थनिर्वचनपरं तदीयवचनं पठति- बुद्धिपूर्वेति ॥ पञ्चस्कन्धानामिति योज्यम् । प्रतिसङ्ख्यानिरोध इति गीः शब्दो वाचकतया यस्य स तथा ॥ तेषामिति ॥ पञ्चस्कन्धानामित्यर्थः । अप्रति-सङ्ख्यया अप्रतिसङ्ख्याशब्देन गीयत इत्यर्थः ॥ यादृशतादृशेति ॥ शब्दाश्रयत्वतदभावाश्रयत्वादिरूपमिति भावः ॥ कृतश्चान्यत्रेति ॥ सूत्रभाष्यानुव्याख्यानाऽदौ । ननु ‘तद्धितार्थोत्तरपदसमाहारे च’ इति सूत्रे ‘तद्धितार्थे विषये, उत्तरपदे परतः, समाहारे च वाच्ये दिक्सङ्ख्ये समस्येते’ इत्युक्तेः समाहारे च तत्पुरुषे सति ‘सङ्ख्यापूर्वो द्विगुः’ इति द्विगुसंज्ञायां ‘द्विगोः’ इति ङीप्प्रत्यये पञ्चानां स्कन्धानां समाहारः पञ्चस्कन्धीति भवितव्यम्, कथं पञ्चस्कन्धेभ्य इति तत्राऽह- विशेषणमिति ॥ ‘विशेषणं विशेष्येण बहुलम्’ इति सूत्रेण पञ्च च ते स्कन्धाश्चेति विशेषणसमास इत्यर्थः ।

### **वाक्यार्थदीपिका**

(श्री.टि.)

बौद्धः शङ्कते- विरुद्धेति ॥ मात्रस्येति ॥ व्यवस्थापकाभावरूपविशेषणेनाविशिष्टस्येत्यर्थः । तथाऽङ्गीकारेऽपीति ॥ विरुद्धधर्माधिकरणत्वमात्रस्यैव भावभेदहेतुत्वाङ्गीकारेऽपीत्यर्थः । ननु तन्मते ‘आकाशो (श्री.टि.) द्वौ विनाशौ च’ इत्याकाशस्यैव स्थायित्वेनाङ्गीकारात्सोऽयमाकाश इति प्रत्यभिज्ञाया इति वक्त-व्यम् । सेयं दिगिति कस्मादुक्तमित्यत आह- दिक्शब्देनेति ॥ ननु कण्ठरवेणाऽकाश इत्यनुक्त्वा दिक्शब्देन तस्य ग्रहणे किं निमित्तमित्यत आह- अव्याकृतेति ॥ स्वमत इति शेषः ॥ समनन्तरप्रत्यय इति ॥ स्मृतिरित्यर्थ इति केचित् । अन्ये तु सं= समानः, पूर्वानुभवसमानविषयकः, अनन्तरप्रत्ययः= प्रत्यभिज्ञादिरूपो यस्मात् समनन्तरप्रत्ययः । प्रत्यभिज्ञादिजनकः संस्कार एव संस्कारस्कन्ध इत्यर्थ इत्याहुः । अपरे तु समनन्तरप्रत्ययो रूपादिस्कन्धानां वासनेत्यर्थ इत्याहुः । ‘समनन्तरप्रत्ययः पूर्वविज्ञानम्’ इति वाचस्पतिः । न च पूर्वविज्ञानस्य संस्कारजनकस्य कथं संस्काररूपत्वम् इति वाच्यम् । तन्मते वैशेषिकादिमत इव विज्ञानजन्यसंस्काराश्रयस्य स्थायिन आत्मनोऽभावाद्विज्ञानमेव संस्कार इत्यभ्युपगमादिति वाचस्पतिपक्षस्य विवरणटीकायामुपपादित-त्वात् । समनन्तरप्रत्ययः सजातीयपूर्वविज्ञानमित्यर्थः । आकाशो द्वौ विनाशौ च इति त्रयं नित्यं स्थायि । असंस्कृतम् अविकारीत्यर्थः । विनाशद्वयस्वरूपं च इति श्लोकेनोक्तमित्यन्वयः ॥ बुद्धिपूर्वेति ॥ तेषां पञ्चस्कन्धानां बुद्धिपूर्वविनाशे= देवदत्तेन मुद्गरप्रहारादिना सन्तानसाहित्येन बुद्धिपूर्वं क्रियमाणे विनाशे, प्रतिसङ्ख्यानिरोधः= प्रतिसङ्ख्यानिरोधशब्दव्यवहारः । स नाशः प्रतिसङ्ख्यानिरोध इत्युच्यत इति यावत् । अयमेव च ससन्ताननाश इत्युच्यते । प्रतिसङ्ख्यानिरोधधीरित्यपि क्वचित्पाठः । तेषां पञ्चस्कन्धानामेव अबुद्धि-पूर्वको देवदत्तकृतमुद्गरप्रहारादिकं विनेति यावत् । सन्तानमन्तरा प्रतिक्षणं जायमानो यो निरोधो विनाशः, सोऽप्रतिसङ्ख्यानिरोध इति वर्तते । अप्रतिसङ्ख्यानिरोध इत्युच्यते । अयमेव च निस्सन्ताननाश इत्युच्यत इति श्लोकार्थः ॥ तस्मादिति ॥ पञ्चस्कन्धेभ्योऽन्यत्वादित्यर्थः ॥ यादृशतादृशेति ॥ शब्दभावाभावादीत्यर्थः ॥ यद्यप्यत्रेति ॥ विरुद्धधर्माधिकरणत्वमात्रस्य भेदहेतुत्वमङ्गीकृत्य प्रत्यभिज्ञाभ्रान्तित्वाङ्गीकारेऽतिप्रसङ्ग इति भवेदेषा विभीषिकेत्यादिशङ्कायामित्यर्थः ॥ अतिप्रसङ्गकथनप्रस्ताव इति ॥ सादृश्यात्प्रत्यभिज्ञा भ्रान्तिरिति वैशेषिकेण शङ्किते यादृशतादृशविरुद्धधर्माधिकरणत्वस्य भावभेदहेतुत्वाङ्गीकारे सोऽयं देवदत्त इत्यादेरपि तथात्वप्राप्तेरिति तं प्रत्यतिप्रसङ्गकथनप्रस्ताव इत्यर्थः ॥ तद्व्युत्पादनस्येति ॥ अतिप्रसङ्गव्युत्पादनस्येत्यर्थः ।

ननु पञ्चस्कन्धेभ्य इति कथम् । पञ्चानां स्कन्धानां समाहार इति समाहारविवक्षायां ‘तद्धितार्थोत्तरपदसमाहारे च’ तद्धितार्थोत्तरपदे, समाहारे वाच्ये दिक्सङ्ख्ये एकार्थेन समस्येते इत्यनेन समासे ‘सङ्ख्यापूर्वो द्विगुः’ सङ्ख्यापूर्वो द्विगुसंज्ञस्स्यादिति समासस्य द्विगुत्वे ‘द्विगुरेकवचनम्’ द्विगोरर्थः समाहार एकवत् स्यादित्येकवद्भावे, ‘अका-रान्तोत्तरपदो द्विगुः समाहारे स्त्रियामिष्टः’ इति स्त्रीत्वविवक्षायां ‘द्विगोः’ द्विगोर्ङीप् स्याद् इति ङीपि ङकार-पकारयोर्लोपे, पञ्चस्कन्ध ई इति स्थिते ‘यस्येति च’ भस्येवर्णावर्णयोर्लोपः स्यादीकारे तद्धिते च पर इत्यनेन भसंज्ञकस्य धकारस्थाकारस्य ईकारे परे लोपे, पञ्चस्कन्धीति प्रातिपदिकसिद्धौ स्वाद्युत्पत्त्यनन्तरं पञ्चस्कन्ध्या इति स्यादित्यत आह- पञ्चस्कन्धेभ्य इतीति ॥ ‘विशेषणं विशेष्येण बहुलम्’ भेदकं भेद्येन समस्यत इति सूत्रार्थः । तथा च पञ्च च ते स्कन्धाश्च पञ्चस्कन्धास्तेभ्यः पञ्चस्कन्धेभ्य इति कर्मधारयसमासो विवक्षित इति न (श्री.टि.) दोष इति भावः । अत्र यद्यपि ‘पात्रादिभ्यः प्रतिषेधः’ इति वार्तिकेन पात्रादिगणोपरि ङीपः प्रतिषेधात् पञ्चानां पात्राणां समाहारः पञ्चपात्रमितिवत् पञ्चस्कन्धेभ्य इति भविष्यति । तथाऽपि पात्रादिगणमध्येऽस्य पाठाभावात्, आकृतिगणत्वकल्पनस्य चागतिका-गतित्वात् पञ्चपात्रमितिवत्पञ्चस्कन्धमित्येव भवितव्यत्वेन पञ्चस्कन्धेभ्य इति बहुवचनानुपपत्तेश्चेत्थं समाहितमिति ज्ञातव्यम् ।

### **विषमपदवाक्यार्थविवृतिः**

(पां.टि.)

नन्वाकाशनित्यतायाः परसम्मतत्वेऽपि दिशो नित्यत्वस्य तदसम्मतेः सोऽयमाकाश इति प्रत्यभिज्ञाया न भ्रान्तित्वमित्येव वाच्यम् । तत्कथमुक्तं सेयं दिगित्यादीत्यतोऽत्र दिक्शब्देनाऽकाशस्यैव ग्रहणान्नानुपपत्ति-रित्याह- दिक्शब्देनेति ॥ तथाऽपि प्रसिद्धाकाशपदपरित्यागेनाप्रसिद्धदिक्शब्देन तद्ग्रहणमनुपपन्नमित्यतः सति प्रयोजने न तद्दोषायेत्यभिप्रेत्य तदाह- अव्याकृतेति ॥ प्रसिद्धपदपरित्यागेनाप्रसिद्धपदप्रयोग इति शेषः । तत्रेति ॥ विषयेन्द्रियात्मना स्थिता इति शेषः । तत्र विषयात्मना स्थितानां रूपादीनां रूप्यन्त इति व्युत्पत्त्या, इन्द्रियात्मना स्थितानां तु तेषां रूप्यन्ते एभिर्विषया इति व्युत्पत्त्या रूपस्कन्धत्वमिति द्रष्टव्यम् । अत्र रूपस्कन्धो बाह्यः । अन्ये चत्वार आभ्यन्तरा इति विवेकः । एतद्व्युत्पादनप्रकारश्च शेषवाक्यार्थचन्द्रिकोक्तरीत्याऽवसेयः। सुखदुःखे इति ॥ यद्यपि दुःखमेव परमते वेदनास्कन्धः । सुखं तु दुःखाभाव एव । ‘दुःखाभावं सुखं चाऽहुः’ इत्यन्यत्रोक्तत्वात् । तथाऽपि तदेकदेशिमतमाश्रित्यायमनुवाद इत्यवधेयम् ॥ समनन्तरप्रत्यय इति ॥ प्रत्यया-नन्तरभाविनां विज्ञानादिरूपप्रत्ययानां सम्बन्धिनी रागद्वेषमोहरूपा वासना समनन्तरप्रत्यय इत्यर्थः । ‘तेषां वासना संस्कारस्कन्धः’ इत्यन्यत्रोक्तत्वात् । ‘संस्कारस्कन्धो रागादयः क्लेशा उपक्लेशाश्च मदमानादयो धर्माधर्मौ च’ इति भामत्याम् उक्तेश्च । समनन्तरप्रत्यय इत्युक्तिस्तु उक्ताभिप्रायकन्यायनिबन्धस्थोदयनाचार्योक्ति-माश्रित्येति द्रष्टव्यम् । न केवलमाकाशनित्यताया बौद्धसिद्धान्तत्वं न्यायतस्सिद्धमित्येव । किन्तु वचनतोऽ-पीत्यभिप्रेत्य तद्वचनम् उदाहरति- यथोक्तमिति ॥ असंस्कृतमिति ॥ यथा क्षणिकं नीलादिकमुत्तरं पूर्वेण संस्कृतं, कारणस्य कार्येण वासनाकारितायाः परेणाङ्गीकृतत्वात्, न तथेदं त्रयं संस्कृतम् । अविकृतमिति यावदिति नित्यत्वे हेतुगर्भविशेषणमेतदिति ज्ञातव्यम् ॥ न तदिति ॥ सर्वक्षणिकत्वनिराकरणेनोत्तरमित्यर्थः। अन्यत्रेति ॥ अनुव्याख्यान इत्यर्थः ।

॥ विशेषणसमास इति ॥ पञ्च च ते स्कन्धाश्चेति विशेषणसमास इत्यर्थः । ननु पञ्चानां स्कन्धानां समाहार इति द्विगुरेव किं न स्यात्तत्राऽह- न त्विति ॥ तथा सति ‘द्विगुरेकवचनम्’ इत्येकवचने ‘अकारान्तोत्तर-पदो द्विगुः स्त्रियामिश्व्ः’ इति स्त्रीलिङ्गतायां सत्यां ‘द्विगोः’ इति ङीपि सति पञ्चस्कन्ध्या इति प्रसङ्गादित्यर्थः । न च ‘पात्रादिभ्यः प्रतिषेधो वक्तव्यः’ इति वार्तिकाद्द्विगुसमासाङ्गीकारेऽपि न ङीप्प्राप्तिरिति वाच्यम् । स्कन्धशब्दस्य तत्रापाठात् । न च तस्याऽकृतिगणत्वकल्पनया निर्वाहः । तर्हि ‘त्रिलोकनाथेन सतां मखद्विषः’ इत्यादिप्रयोगस्थलोकशब्दस्यापि पात्रादित्वकल्पनापातात् । न चेष्टापत्तिः । ‘यदि त्रिलोकी गणनापरा स्यात्’ इत्यादिप्रयोगविरोधेन तस्या वैयाकरणानामसम्मतत्वात् । तथाऽपि बहुवचनायोगावारणाच्च । ननु ‘विशेषणं (पां.टि.) विशेष्येण बहुलम्’ इत्यनेन न प्रकृते विशेषणसमासोऽभ्युपगन्तुं शक्यते । तद्विशेषक ‘दिक्सङ्ख्ये संज्ञायाम्’ इत्यत्र संज्ञायामेव विशेषणसमासस्य नियमितत्वात् । पञ्चस्कन्धशब्दस्य च विशिष्टस्यासंज्ञात्वादिति चेत् । षोडशपदार्थादिपदवद्विशिश्व्स्यापि पञ्चस्कन्धशब्दस्य सामयिकसंज्ञात्वाभ्युपगमेन विशेषणसमासस्योप-पन्नत्वात् ।

### **लघुप्रभा**

(व्या.टि.)

अथ वा शून्यवादी पूर्वमनूद्य स्वपक्षे तद्दोषं परिहरति- विरुद्धेत्यादिना ॥ ननु व्यधिकरणमिदं दूषणाभिधानं तैर्दिश एवानभ्युपगमादित्यत आह- दिक्शब्देनेति ॥ न च तथाऽपि प्रसिद्धपरित्यागेना-प्रसिद्धपदप्रयोगे प्रयोजनं वाच्यमित्यत आह- अव्याकृतेति ॥ तेन दिशामाकाशात्पार्थक्यवादिनो वैशेषिकादयो निरस्ता वेदितव्याः । के च ते सर्वे, कुतस्तेषां क्षणिकत्वमित्यत आह- रूपेति ॥ रूपादिषु रूपशब्दो लिङ्ग-समवायाद्गौणः प्राणभृच्छब्दवत् । अर्थक्रियाकारित्वरूपेति सत्त्वनिरुक्त्या एकस्यैव घटस्य क्षणान्तरवृत्तित्वे तस्य कुर्वद्रूपत्वेन घटान्तरोत्पत्त्या तस्यापि स्वसदृशकार्यारम्भकत्वेन घटपरम्परया गृहपूर्तिः स्यादिति युक्तिः सूचिता ॥ सुखेति ॥ अत्र सुखशब्देन दुःखाभावग्रहणम् । यथोक्तमनुव्याख्याने ‘दुःखाभावं सुखं चाऽहुः’ इति । वस्तुतस्तु ‘चशब्देन केचित्सुखमपि वेदनास्कन्धेऽन्तर्भावयन्ति इति सूचयति’ इति सुधोक्तेः, ‘सुखमपि वेदनास्कन्ध इति केचिदतः’ इति चन्द्रिकोक्तेः सुखपदं सुखपरमेव । गीः शब्दः, ततो बहुव्रीहिः ॥ अप्रति-सङ्ख्ययेति ॥ संज्ञिना संज्ञा लभ्यते । गीयते इति शेषः ॥ यादृशतादृशेति ॥ देशकालादिभेदव्यवस्थाप्यमानेत्यर्थः ॥ उचितत्वादिति ॥ अवसरप्राप्तत्वादित्यर्थः । ननु तर्हि पर्यनुयोज्योपेक्षणमित्यत आह- कृत इति ॥ अन्य-त्रेति ॥ वैभाषिकाधिकरण इत्यर्थः ॥ न समाहारद्विगुरिति ॥ अनङ्गीकारफलमाह- अत इति ॥ च्यवत्स्वा-र्थात्समाहारद्विगोरच्यवत्स्वार्थत्वाद्विशेषणसमासो बलवानिति भावः ।

