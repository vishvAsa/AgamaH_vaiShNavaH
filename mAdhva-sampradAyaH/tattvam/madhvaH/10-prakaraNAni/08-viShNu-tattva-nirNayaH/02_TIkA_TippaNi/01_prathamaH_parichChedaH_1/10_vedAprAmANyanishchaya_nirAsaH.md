+++
title = "१० वेदाप्रामाण्यनिश्चय निरासः"

+++


## न चैतेषां वचनानामेवाप्रामाण्यम्

**वेदाप्रामाण्यनिश्चय निरासः**

## **मूलम्**

***- न चैतेषां वचनानामेवाप्रामाण्यम् ।***

### **तत्त्वमञ्जरी**

अत्राऽहुः - ईश्वरादिविषयो वेदोऽप्रमाणम्; प्रमाणान्तरायोग्यार्थत्वात्, खपुष्पाद्यस्तित्व-विषयवाक्यवत् । अथवा, आप्ताप्रणीतत्वात्, उन्मत्तवाक्यवत्, इत्यत आह - न चेति ॥

### **टीका **

अत्राऽहुः । यदनृतं तदप्रमाणं दृश्व्ं यथोन्मत्तवाक्यम् । अनृतं च ‘पुत्रकामः पुत्रेष्ट्या यजेत’ इत्यादिवेदवाक्यम् । कृतायामपि इष्टौ पुत्रजन्मानुपलम्भात् । एवं ‘मृदब्रवीत्’ इत्यादि, अनुमान-विरुद्धत्वात् । स्वव्याहतं चाप्रमाणं दृष्टम् । स्वव्याहतं च ‘उदिते होतव्यम् अनुदिते होतव्यम्’ इत्यादि । पुनरुक्तं चाप्रमाणम् । पुनरुक्तं च वेदवाक्यं, शाखान्तरोक्तस्य शाखान्तरेऽभिधानात् । एकस्यामपि शाखायां वाक्यावृत्तिदर्शनात् । ‘त्रिः प्रथमामन्वाह त्रिरुत्तमाम्’ इति स्वयमेव विधा-नाच्च । निरर्थकं चाप्रमाणम् । निरर्थकं च ‘सृण्येव’ इत्यादि । प्रमाणान्तरसिद्धार्थं च न प्रमाणम् । तथाविधं च ‘अग्निर्हिमस्य भेषजम्’ इत्यादि वेदवाक्यम् । एवं पुराणेऽपि अनृतत्वादीनि ज्ञातव्यानि (द्रष्टव्यानि) । तद्दृष्टान्तेन अशेषस्यापि वेदादिभागस्याप्रामाण्यमनुमातव्यम् । किञ्च संवादरहितं विप्रलम्भकादिवाक्यमप्रमाणम् । तथाविधं च वेदादिकम् । एवञ्च वेदपुराणयोरप्रामाण्यात् तदन्तर्गतानामुदाहृतवाक्यानाम् अप्रामाण्यमेव । एतेषां वचनानामेव अप्रामाण्ये सति कथमेतद्बलाद् विष्णोस्सदागमैकविज्ञेयत्वसिद्धिः । एवमेव वेदादिभिर् निर्दोषत्वादिसिद्धिरपि परास्तेत्यत आह- न चैतेषामिति ॥ चशब्दस्समुच्चये । एतच्छङ्कापरिहारसमुच्चितस्यैव उदाहृतप्रमाणस्य विवक्षित-साधकत्वात् । एवमुत्तरत्रापि बोद्धव्यम् ।

अयमभिप्रायः । किमिदमनृतत्वम् । अर्थशून्यत्वमिति चेत् । ननु एतदेवाप्रामाण्यमिति साध्याविशिष्टता स्यात् । प्रमाणान्तरविसंवादोऽनृतत्वमिति चेत् स किमापाततः सर्वथा वा । नाऽद्यः । तस्य सर्वत्र सम्भवेन अनैकान्त्यात् । द्वितीये सन्दिग्धासिद्धिः, किमत्र सर्वथा प्रमाणविसंवाद एव उत वैगुण्यादिनिमित्तं फलादर्शनादिकमिति सन्देहापरिहारात् । व्याघातेनापि किं द्वयोरप्रामाण्यं साध्यमुतान्यतरस्य । नाऽद्यः । अन्यतरप्रामाण्येऽपि व्याघातसम्भवेन सन्दिग्धकालातीतत्वस्य अनैकान्तिकत्वस्य च आपातात् । द्वितीये पक्षीकृतस्यैव प्रामाण्यसम्भवेन सन्दिग्धबाधानिस्तारात् । किञ्च व्याघातोऽपि आपाततः सर्वथा वा । नाऽद्यः । अनैकान्त्यात् । द्वितीये सन्दिग्धासिद्धिः, किमत्र सर्वथा व्याघात एव उताधिकार्यादिभेदेन व्यवस्थेति सन्देहानिस्तारात् । पौनरुक्त्यं तु प्रमाणसम्प्लवे व्यभिचाराद् अप्रामाण्यसाधकं न भवति । वैयर्थ्यं कथञ्चित् साधयेत्, तदपि नास्ति, किमिदं पुनरुक्तमेव उताधिकविवक्षादिनाऽनुवादादिरूपमिति सन्दिग्धत्वात् । एतेन प्रमाणान्तरसिद्धार्थत्वमपि निरस्तम् । नैरर्थक्यमप्यापाततश्चेद् अनैकान्ति-कम् । सर्वथा तु सन्दिग्धम्, किमत्र शक्तितात्पर्यापरिज्ञानादर्थाप्रतिपत्तिः, उत सर्वथा नैरर्थक्यादिति सन्देहात् । संवादराहित्यं च भागासिद्धम्, ‘अग्निर्हिमस्य’ इत्यादेस्संवाददर्शनात् । किमयथार्थ-त्वादेवात्र संवादो नास्ति उत तस्यार्थस्य तदेकप्रमाणकत्वादित्यन्यथासिद्धिसन्देहाच्च न प्रमाण(नाप्रामाण्य)मिति ।

### **भावबोधः **

॥ वाक्यावृत्तीति ॥ ‘कुवित्सोमस्यापाम् इति’ वाक्यावृत्तिदर्शनादित्यर्थः । उदाहृतवाक्यावृत्तेरनु-वादरूपत्वेनोपपत्तौ न पुनरुक्तिज्ञापकत्वमित्यत आह- त्रिः प्रथमामिति ॥ तथा चानेन वेदेन पुनरुक्ति-रस्तीत्युच्यत इति न आवृत्तेरर्थान्तरं कल्पनीयमिति भावः ॥ किञ्चेति ॥ वेदार्थरूपस्येश्वरादेः प्रमा-णान्तरावेद्यत्वस्योक्तत्वादिति भावः ॥ सन्दिग्धकालातीतत्वस्येति ॥ आहितस्य साध्यसन्देहस्या-नुमितिप्रतिबन्धकत्वात् प्रकृते त्वन्यथासिद्ध्या साध्यसन्देहस्याऽहितत्वात् ॥ प्रमाणसम्प्लव इति ॥ भिन्न-वक्तृकशब्दरूपप्रमाणानेकसम्प्लव इत्यर्थः ॥ न प्रमाणमितीति ॥
संवादराहित्यमप्रामाण्ये प्रमाणं न भवतीत्यर्थः ।

### **भावदीपः **

‘अनृतव्याघातपुनरुक्त्यादिदोषेभ्यः’ इति पूर्वपक्षगौतमसूत्रोक्तरीत्या बौद्धमतमनूद्य तन्निरासकत्वे-नोत्तरवाक्यमवतारयति- अत्राऽहुरिति ॥ वेदाप्रामाण्यवादिनो बौद्धा इति योज्यम् । अत एव तन्मतरीत्योदा-हरणोपनयाख्यावयवद्वयात्मकान्येवानुमानान्याह- यदनृतमित्यादिना ॥ इत्यादीत्यनन्तरं वाक्यमित्यनुषङ्गः। एवमग्रेऽपि ॥ अनुमानविरुद्धत्वादिति ॥ मृन्न वक्त्री जडत्वादित्यनुमानविरुद्धत्वादित्यर्थः ॥ दृष्टमिति ॥ ‘गिरिरग्निमान्नाग्निमान्’ इत्यादिवाक्यमिति योज्यम् ॥ शाखान्तरोक्तस्येति ॥ ‘अग्निहोत्रं जुहोति’ इत्येकत्रोक्तस्य शाखान्तरेऽपि उक्तेरिति भावः ॥ वाक्यावृत्तीति ॥ ‘कुवित्सोमस्यापामिति, कुवित्सोमस्या-पामिति’ इत्येवमिति भावः ॥ त्रिःप्रथमामिति ॥ ‘पञ्चदश सामिधेनीरनुब्रूयात्’ इति दर्शपूर्णमासप्रकरणे श्रुतपञ्चदशत्वं तत्प्रकरणपठितानामेकादशानां सामिधेनीशब्दितानां ‘प्रवोवाजा’ इत्यादिकानामृचां कथं सम्पाद्य-मित्यत उच्यते त्रिरिति । प्रथमाम् आद्याम् ऋचं त्रिरन्वाह, त्रिरुत्तमाम् । एवं पञ्चदश सम्पद्यन्त इति ॥ विधाना-च्चेति ॥ वाक्यावृत्तेरित्यनुषङ्गः । तन्मात्रस्यास्त्वप्रामाण्यम्, सर्वस्य वेदस्य कुतस्तदित्यत आह- तद्दृष्टान्ते-नेति ॥ ‘तत्सामान्यादितरेषु तथात्वम्’(१-२-२३) इति जैमिनिसूत्रात् कृत्स्नोऽपि वेदोऽप्रमाणम्, वेदवाक्य-त्वात्, अनृतादिवेदवदित्याद्यनुमातव्यमित्यर्थः ॥ तथाविधं च वेदादिकमिति ॥ मानान्तराग्राह्यार्थबोधकत्वा-दिति भावः । एवकारतात्पर्यं व्यनक्ति- एतेषामिति ॥ समुच्चय इत्युक्तं व्यनक्ति- एतच्छङ्केति ॥ अप्रामाण्यशङ्के-त्यर्थः । न चेति वक्ष्यमाणस्थलेऽपि बोध्यमित्याह- एवमुत्तरत्रापीति ॥ प्रागुक्तयुक्तीनां का गतिरित्यत आह- अयमभिप्राय इति ॥ विसंवाद इति ॥ फलानुपलभ्य इत्यर्थः ॥ सर्वत्रेति ॥ दूरस्थघटादिज्ञानेऽपी-त्यर्थः ॥ फलादर्शनादिकमिति ॥ पुत्रकामेष्ट्यादेः फलोत्पादकत्वादर्शनमादिपदार्थः । मृदब्रवीदित्यादावभि-मानिनये मृदादिशब्दानां चेतनार्थत्वाभ्युपगमेन जडत्वहेतोस्तत्रासिद्धिरिति स्फुटत्वादत्र तदनुक्तिः ॥ सन्दिग्ध-कालातीतत्वस्येति ॥ यद्यपि सन्दिग्धे न्यायः प्रवर्तत इति साध्यतदभावसन्देहरूपबाधसन्देहस्यानुमानाङ्गत्वेन न दोषत्वम्, तथाऽप्युपाध्यादिसन्देहाहितबाधसन्देहस्य दोषत्वादिह च व्याहतत्वादिहेतुरग्निमत्पर्वते गिरिरग्नि-मान्नाग्निमानित्यादाविवान्यतराप्रामाण्येनापि उपपत्त्योभयाप्रामाण्येऽप्रयोजक इत्यप्रयोजकत्वशङ्कया, शशशृङ्गं तीक्ष्णं न तीक्ष्णमित्यादाविव द्वयमप्यप्रमाणमुत गिरिरग्निमान्नाग्निमानित्यादाविवान्यतरदेवाप्रमाणमिति बाध-सन्देहस्याऽहितत्वाद्दोषत्वमेवेति भावः ॥ अनैकान्तिकत्वस्य चेति ॥ गिरिरग्निमान्नाग्निमानित्यादिव्याहत-वाक्य इति भावः ॥ द्वितीय इति ॥ अन्यतरदप्रमाणमिति पक्षे, यद्वाक्यं पक्षीकृत्याप्रमाणमिदमिति साध्यते तदा व्याघातरूपहेतोः पक्षीकृतवाक्यादन्यवाक्याप्रमाण्येनाप्युपपत्त्या पक्षीकृतवाक्याप्रामाण्यसाधनेऽप्रयोजक-त्वेन तत्सन्देहाहितस्येदं वाऽप्रमाणं तद्वाऽप्रमाणमित्यादिरूपेण जायमानबाधसन्देहस्य दोषत्वात् सन्दिग्ध-बाधानिस्तारादित्युक्तम्- अनैकान्त्यादिति ॥ घटोऽयं द्रव्यं चेत्यादाविति भावः ॥ अधिकार्यादीति ॥ केषाञ्चिच्छाखिनामुदिते केषाञ्चिदनुदिते इत्येवमित्यर्थः ॥ प्रमाणसम्प्लव इति ॥ अक्षादिप्रमाणसम्प्लव इति वा नानाकर्तृकशब्दरूपप्रमाणमेलन इति वाऽर्थः ॥ सन्दिग्धत्वादिति ॥ तथा च सन्दिग्धासिद्धिरिति भावः। एतेनेति ॥ प्रमाणसम्प्लवे व्यभिचारकथनेनेत्यर्थः ।

### **वाक्यार्थदीपिका**

(श्री.टि.)

सौगतास्तु ‘सोपनीतिमुदाहृतिम्’ इति वचनादवयवद्वयमेव दर्शयन्ति- यदनृतमिति ॥ एवं मृदब्रवीदित्यादीति ॥ अप्रमाणमिति शेषः ॥ अनुमानविरुद्धत्वादिति ॥ मृन् न वक्त्री, जडत्वादित्यनु-मानविरुद्धत्वादित्यर्थः ॥ शाखान्तरोक्तस्येति ॥ ऋक्शाखायामुक्तस्यैव सहस्रशीर्षेत्यादेर्यजुःशाखा-यामप्यभिधानादित्यर्थः ॥ वाक्यावृत्तीति ॥ ‘कुवित्सोमस्यापामिति’, ‘मरुद्भिरग्न आगहि’, ‘उलूखल-सुतानाम्’, ‘आतून इन्द्र’ इत्यादिवाक्यानामावृत्तिदर्शनादित्यर्थः । उदाहृतवाक्यानामनुवादादिरूपत्वेना-प्युपपत्तेर्न पुनरुक्तिज्ञापकत्वमित्यत आह- त्रिःप्रथमामन्वाहेति ॥ प्रथमामृचं त्रिः- त्रिवारमन्वाह- अवो-चम् । उत्तमाम्- अन्तिमाम् ऋचं त्रिरन्वाहेत्यर्थः । तथा चानेन वाक्येन वेदे पुनरुक्तिरस्तीत्युच्यते । अतो न वाक्यावृत्तेरर्थान्तरं कल्पनीयमिति भावः ॥ निरर्थकं चेति ॥ कचटतपानां जबगडदत्वादिकमिवेत्यर्थः । प्रमाणान्तरसिद्धार्थमिति ॥ प्रमाणान्तरसिद्धार्थप्रतिपादकमित्यर्थः ॥ तथाविधं चेति ॥ अग्नेर्हिमनिवारक-त्वस्य स्पार्शनप्रत्यक्षसिद्धत्वादिति भावः । ननूक्तरीत्या केषाञ्चिदेव वेदपुराणवाक्यानामप्रामाण्येऽपि नाशेषवेदा-प्रामाण्यं प्राप्तम् । अतस्तेन विष्णोः सदागमैकविज्ञेयत्वादिसिद्धिर्भविष्यतीत्यत आह- तद्दृष्टान्तेनेति ॥ अनृतव्याहतादिवाक्यदृष्टान्तेनेत्यर्थः ॥ अनुमातव्यमिति ॥ तथा चावशिष्टो वेदभागः पुराणभागश्च, अप्रमा-णम्, वाक्यत्वात् सम्प्रतिपन्नवेदपुराणवाक्यवदित्यनुमातव्यमित्यर्थः ॥ तथाविधं च वेदवाक्यमिति ॥ वेदार्थभूतेश्वरस्वर्गादेः प्रमाणान्तरावेद्यत्वस्योक्तत्वादिति भावः । न चैतेषां वचनानामेवेति मूलं योजयति- एवं चेति ॥ एवकाराभिप्रायं वदन् मूलेऽध्याहार्यं दर्शयति- एतेषामित्यादिना ॥ एवमेवेति ॥ एवं वेदपुराण-योरेवाप्रामाण्यात् तदन्तर्गतानाम् ‘वर्जितस्सर्वदोषैर्यो गुणसर्वस्वमूर्तिमान्’ इत्यादीनां तृतीयपरिच्छेदे द्वितीय-परिच्छेदे चोदाहरिष्यमाणानामपि वाक्यानामप्रामाण्यात्तद्बलाद्विष्णोर्निर्दोषत्वाशेषसद्गुणत्वादिसिद्धिस्तृतीय-परिच्छेदे द्वितीयपरिच्छेदे च क्रियमाणा परास्तेत्यर्थः । ननु कथं चशब्दस्समुच्चयार्थः । एतेषां वचनानामप्रामाण्यं च नास्तीत्येतत्समुच्चेयस्यान्यस्यादर्शनादित्यत आह- एतच्छङ्केति ॥ तथा च न केवलम् ऋगाद्या इत्युदाहृत-प्रमाणेन सदागमैकविज्ञेयत्वादिरूपविवक्षितार्थसिद्धिः । किं नामैतेषां वचनानामप्रा-माण्यशङ्का च नास्ती-त्यर्थः । अप्रामाण्यशङ्कानिरासाभावे उदाहृतप्रमाणेन विवक्षितार्थसिद्धेरयोगादिति भावः ॥ एवमुत्तरत्रापी-ति ॥ यत्र समुच्चेयो नास्ति समुच्चयार्थश्चशब्दश्चास्ति तत्रैतद्रीत्या शङ्कानिराससमुच्चितस्यैवोक्तप्रमाणस्य विवक्षितार्थसाधकत्वाददोष इति बोद्धव्यमित्यर्थः ।

नन्वेतेन कथमनृतत्वादिहेतूनां वेदाप्रामाण्यसाधकत्वं निराकृतमित्यत
आह- अयमभिप्राय इति ॥ नन्वित्यस्य निश्चयेनेत्यर्थः ॥ प्रमाणान्तरविसंवाद इति ॥ प्रमाणान्तरविरोध इत्यर्थः । न तु प्रमाणान्तर-संवादाभाव इत्यर्थः । तथात्वे संवादरहितं चाप्रामाणं दृष्टमिति शङ्काग्रन्थस्य, संवादराहित्यं च भागासिद्धमित्युत्तर-ग्रन्थस्य च पौनरुक्त्यं स्यादिति ध्येयम् ॥ सर्वत्रेति ॥ ‘केशवं पतितं दृष्ट्वा पाण्डवा हर्षनिर्भराः । रुदन्ति कौरवाः सर्वे’ इति प्रमाणभूते वाक्य आपाततः प्रमाणान्तरविरोधसद्भावादनैकान्त्यमित्यर्थः ॥ द्वितीय (श्री.टि.) इति ॥ उक्तवाक्ये तु न सर्वथा प्रमाणान्तरविरोधः । के- उदके शवं- पतितं दृष्ट्वा बका हर्षनिर्भराः काकाश्च सर्वे रुदन्तीत्यर्थे प्रमाणान्तरविरोधाभावाद् अतो न व्यभिचार इति भावः । सन्दिग्धासिद्धिमेवोपपादयति- किमत्रेति ॥ ‘पुत्रकामः पुत्रेष्ट्या यजेत’ इत्यादौ ॥ प्रमाणविसंवाद एवेति ॥ तन्निमित्तकमेव फलादर्शनादिक-मिति शेषः ॥ वैगुण्येति ॥ कर्तृकर्मादिवैगुण्येत्यर्थः । सन्दिग्धकालातीतत्वं सन्दिग्धानैकान्तिकत्वं चोपपाद-यितुमुक्तम्- अन्यतरप्रामाण्येऽपीति ॥ नन्वत्र कथं सन्दिग्धकालातीतता । वाक्यद्वयं पक्षीकृत्य अप्रामाण्यं साधनीयम् । तत्र द्वित्वावच्छिन्ने यत्र कुत्रचिदेकत्राप्रामाण्यरूपसाध्याभावस्य निश्चितत्वादिति चेत्, सत्यम् । द्वित्वावच्छिन्नस्यान्यतरस्य प्रामाण्येऽपि व्याहतिर्यद्यपि सम्भवति, तथाऽपि द्वित्वावच्छिन्नस्य कस्य वाक्यस्या-प्रामाण्यं साध्यत इति पृष्टे, यद्युदित इति वाक्यस्यानुदित इति वाक्यस्य वेति ब्रूयात्, तर्हि तस्य वस्तुगत्या प्रामाण्यमेव किं न स्यादित्युभयोरप्रामाण्यं सन्दिग्धबाधितम् । यथा हि नदीतीरे पञ्चफलानां वस्तुतस्सत्त्वेऽसत्त्वे वा पञ्चफलानि सन्ति न सन्तीति वाक्ययोर्व्याहतत्वेऽपि सन्तीत्यस्य वा न सन्तीत्यस्य वा प्रामाण्यमेव भवति नोभयोरप्रामाण्यं तद्वत् । तथा व्याहतयोरुभयोर्मध्ये वस्तुतो यत्प्रमाणं तत्र व्याहतत्वमस्ति नास्ति चाप्रामाण्यमित्यनैकान्त्यमित्यर्थः ।

ननु कथमत्र सन्दिग्धबाधस्य दोषत्वम्? साध्याभावसन्देहरूपबाधसन्देहस्य ग्राह्यसंशयपर्यवसन्नत्वेन तस्या-नुमित्यनुकूलत्वेन तदप्रतिबन्धकत्वादिति चेदुच्यते । स्वारसिकसंशयस्यैवानुमानाङ्गत्वं न त्वाहितसंशयस्य । प्रत्युत तस्यानुमितिप्रतिबन्धकत्वमेव । प्रकृते च व्याहतत्वरूपो हेतुरप्रामाण्यरूपसाध्यं विनाऽन्यतरप्रामाण्ये-नाप्युपपद्यत इत्यन्यथासिद्ध्या साध्यसन्देहस्याऽहितत्वेन युक्तं सन्दिग्धबाधाभिधानमिति भावः ॥ अनै-कान्त्यादिति ॥ केशवं पतितमित्यादिवाक्य इत्यर्थः ॥ प्रमाणसम्प्लव इति ॥ भिन्नवक्तृकैकार्थप्रतिपादक-शब्दरूपप्रमाणानामेव सम्प्लव इत्यर्थः । प्रत्यक्षादिप्रमाणसम्प्लव इत्यर्थस्तु चिन्त्यः । तत्र पुनरुक्तत्वहेतोरेवा-भावादिति द्रष्टव्यम् । ननु पौनरुक्त्यस्याप्रामाण्यसाधकत्वाभावेऽपि व्यर्थत्वसाधकत्वं तु स्यादित्याशङ्क्याऽह- व्यर्थत्वमिति ॥ द्वितीयेयम् ।
अधिकविवक्षादिनाऽनुवादादिरूपत्वान्न व्यर्थत्वसाधकत्वमित्यभिप्रेत्य कथञ्चिदित्युक्तम् । अधिकविवक्षा अधिकविधानम् । आदिपदेन निषेधग्रहणम् । अनुवादादीत्यादिपदेन दार्ढ्यार्थकाभ्यासरूपत्वग्रहणम् ॥ एतेनेति ॥ प्रत्यक्षादिप्रमाणसम्प्लवे व्यभिचारेणेत्यर्थः ॥ अनैकान्तिक-मिति ॥ ‘वाश्चारेड्ध्वजधक् धृतोड्वधिपतिः कुध्रेड्जजानिः’ इत्यादावित्यर्थः ॥ सर्वथेति ॥ वाश्चारेडित्यादौ तु न सर्वथा नैरर्थक्यम् । जलचरेश्वरमकरध्वजदहनकर्ता भूधरेश्वरहिमवद्गिरिजन्यपार्वतीभार्यकः श्रीमहादेव इत्यर्थ-सम्भवेन हेतोरेवाभावान्न व्यभिचार इति भावः । तदेवोपपादयति- किमत्रेति ॥ सृण्येवेत्यादावित्यर्थः । इतोऽपि न संवादराहित्यस्याप्रामाण्यसाधकत्वम् अन्यथासिद्धिसन्देहादित्याह- किमयथार्थत्वादेवेति ॥ न प्रमाणमिति ॥ संवादराहित्यमप्रामाण्यप्रमापकं न भवतीत्यर्थः । यद्वाऽनृतत्वादिहेतुजातमप्रामाण्ये प्रमाणं न भवतीत्यर्थः ।

### **विषमपदवाक्यार्थविवृतिः**

(पां.टि.)

ननु विष्णोः सदागमैकविज्ञेयत्वसाधकतया आचार्योदाहृतवाक्येष्वप्रामाण्यकारणानाम् अनृतत्वा-दीनामनुपलम्भात् कथम् ‘न चैतेषामेव वचनानामप्रामाण्यम्’ इति शङ्कावकाश इत्यतः, नात्रोदाहृतवाक्यानाम् अनृतत्वादिभिरप्रामाण्यसाधनमभिमतं येनोक्तदोषः स्यात्, किन्तु अनृतत्वादिभिस्तत्तद्वेदैकदेशाद्य-प्रामाण्यसिद्धौ, वेदत्वेन तत्साम्यादुदाहृतानामप्यप्रामाण्यमिति हेत्वन्तरेणैवाप्रामाण्यसाधनस्याभिमतत्वाद् युक्ता शङ्केति भावेनाऽह- अत्राऽहुरिति ॥ बौद्धमते उदाहरणोपनययोर्द्वयोरेवाऽवयवत्वात् तथैवोदाहरति-
यदनृतमित्यादिना ॥ एवं मृदब्रवीदित्यादीति ॥ अप्रमाणमिति शेषः ॥ अनुमानेति ॥ मृन्न वक्त्री जडत्वा-दित्यनुमानविरुद्धत्वादित्यर्थः ॥ स्वव्याहतं चेति ॥ ‘अग्निहोत्रं जुहोति’ इति वाक्यविहितहोमानुवादेन एकं वाक्यम् उदितकालं विधत्ते, अपरम् अनुदितम् । न चैक एव होमस्तदा तदा कर्तुं शक्यः । न च कालरूपगुणानुरोधेन प्रधानभूतहोमानुवृत्तिर्युक्ता । नाप्युदितादिवाक्ये होमाभ्यासः श्रूयते । अतः परस्परव्याघातादप्रमाणमेवेत्याशयः। इदं च विध्योरेव व्याघातोदाहरणम् । आदिपदेन तु ‘अतिरात्रे षोडशिनं गृह्णाति, नातिरात्रे षोडशिनं गृह्णाति’ इत्यादिरूपस्य विधिनिषेधयोर्व्याघातोदाहरणस्य परिग्रहः । अत्र हि पूर्ववाक्येन विहितस्य ग्रहणस्योत्तरवाक्ये प्रतिषेधात् । अप्राप्तविषयकविधेरेवार्थवादत्वेन प्रकृते च पूर्ववाक्येनैव प्राप्ततया अप्राप्तेरभावात् ‘नातिरात्रे’ इत्यस्य नार्थवादत्वम् । सामान्यविषये विधौ विशेषविषयकस्य नञः पर्युदासरूपेण विधिवाक्यशेषत्वेन, प्रकृते च विधिनिषेधयोरुभयोरपि विशेषविषयकत्वेन ‘नातिरात्रे’ इत्यस्य पर्युदासत्वासम्भवादिति द्रश्व्व्यम् ॥ शाखान्तरेऽप्यभिधानादिति ॥ न च भिन्नभिन्नशाखास्थे एककर्मविधायके वाक्यद्वये यत्र वाक्ये द्रव्यदेवताख्ययागरूपं वा, इतिकर्तव्यताभूयस्त्वं वा तदेव विधायकम्, इतरत्तु तदनुवादेनेतिकर्तव्यता-विधायकमित्यङ्गीकाराद् अपूर्वार्थप्रतिपादकत्वेन न पौनरुक्त्यमिति वाच्यम् । तथाऽपि यत्र शाखाद्वयस्थे वाक्यद्वयेऽपि द्रव्यदेवताख्ययागरूपं वा, इतिकर्तव्यतासाम्यं वा तत्रोक्तप्रकारासम्भवेन पौनरुक्त्यमेवेत्यत्र तात्पर्यात् ।

नन्वेकस्मिन् यजुरादिरूपवेदे आध्वर्यवौद्गात्रादिसर्वकर्मानुपदेशेन ‘स त्रिभिर्विधीयते’ इति वचनात् त्रयी विना सर्वाङ्गोपेतकर्मानवगतेर्वेदत्रयस्याप्यध्येतव्यत्वनियमेऽपि, एकैकस्यां तैत्तिरीयादिरूपायां शाखायां सर्वाध्वर्य-वादिकर्मोपदेशेन काण्वादिशाखान्तरस्याध्येतव्यत्वनियमाभावात्, तत्तच्छाखाध्यायिनं प्रति तत्तद्वाक्यस्य व्यवस्थाबोधकत्वादपौनरुक्त्यमेवेत्यरुचेराह- एकस्यामपि शाखायामिति ॥ वाक्यावृत्तीति ॥ ‘कुवित्सोमस्यापामिति’ इत्यादिवाक्यावृत्तिदर्शनादित्यर्थः । ननु उदाहृतवाक्यावृत्तेरनुवादादिरूपत्वेनोपपत्तेर्न पौनरुक्त्यज्ञापकत्वम् । यत्र हि शपथरूपत्वं वा, प्रकृतोपयोगिप्रमेयान्तरकथनेन पुनस्तदुपसंहाररूपत्वं वा, अधिकविवक्षादिकं वा नास्ति केवलज्ञातज्ञापकत्वमात्रं तत्रैव पौनरुक्त्यस्य दोषत्वादित्यरुचेराह- त्रिः प्रथमा-मिति ॥ तथाविधं चेति ॥ वेदाद्यर्थस्येश्वरस्य प्रमाणान्तरावेद्यत्वोक्तेरिति भावः । यद्यप्यत्र निरर्थकत्वादीना-मनेकेषां पृथगप्रामाण्यहेतुत्वेनोपादानं न युक्तम् । व्याघातनिरासकेनाऽपाततः सर्वथा वेति विकल्पनिरासकन्यायेन, (पां.टि.)आपाततो नैरर्थक्यम् अनैकान्तिकं, शक्तितात्पर्यापरिज्ञानात् तदर्थाप्रतीतेः, सर्वथा नैरर्थक्यं तु असिद्धम् इत्येवंरूपेण नैरर्थक्यस्य, अनृतत्वनिरासकन्यायेन प्रमाणान्तरविसंवादस्य, पौनरुक्त्यनिरासकन्यायेन च प्रमाणान्तरसिद्धार्थत्वस्य सपरिहारत्वात् । संवादराहित्यस्य चासिद्धत्वात्, अपूर्वतासम्पादकत्वेनादोषत्वाच्च पृथगुपादानस्याऽनावश्यत्वात् । अत एव ‘तदप्रामाण्यम् अनृतव्याघातपुनरुक्तदोषेभ्यः’ इति गौतमसूत्रे त्रयाणामेवोक्तिः । अत एव च सुधायामप्यनृतत्वादीनां त्रयाणामेवाप्रामाण्यहेतुत्वेनोक्तिश्च । अत एवात्र टीकाया-मनृतत्वादिदोषपरिहारातिदेशादिना नैरर्थक्यादिनिरासोऽपि । तथाऽप्यत्र टीकायां नैरर्थक्यादीनामनेकेषाम् अप्रामाण्यहेतुत्वेनोपादानं स्पष्टत्वायेति स्वामिनः ।

कस्य केन समुच्चय इत्यत आह- एतच्छङ्केति ॥ अनृतत्वादिहेत्वनिरासात् प्रतिज्ञामात्रमेतदित्यतोऽपौरु-षेयत्वादिति ग्रन्थेनोक्तहेतूनाम् अप्रामाण्याभावनिश्चयप्रयुक्तनिश्चितान्यथासिद्ध्याद्युक्त्या सूचिततन्निश्चय-पूर्वकालीनतत्सन्दिग्धासिद्धेर् न तद् इत्यभिप्रेत्य, सन्दिग्धान्यथासिद्ध्यादिना हेतुदूषणं ग्रन्थाभिप्रायतया वर्णयति- अयमभिप्राय इति ॥ किमिदमिति ॥ अर्थशून्यत्वं प्रमाणान्तरविसंवादो वेति किमोऽर्थः । आद्यमाशङ्कते- अर्थेति ॥ अर्थः ‘पुत्रकामः पुत्रेष्ट्या यजेत’ इत्यादिवाक्यबोध्यः पुत्रजन्मपुत्रेष्ट्योः साध्यसाधनभावः, तच्छून्यत्वं तद्वद्व्यभिचारित्वम् । कृतायामपि पुत्रेष्टौ पुत्रजन्मानुपलम्भादित्यर्थः ॥ साध्याविशिष्टतेति ॥ ततश्च सन्दिग्धा-सिद्धिरिति भावः । द्वितीयमाशङ्कते- प्रमाणान्तरेति ॥ सर्वत्रेति ॥ प्रमाणीभूते प्रत्यक्षादौ इत्यर्थः ॥ अनै-कान्त्यादिति ॥ सत्यपि तत्राऽपाततः प्रमाणान्तरविसंवादे अप्रामाण्यविरहादिति भावः । सन्दिग्धासिद्धत्वमेव दर्शयति- किमत्रेति ॥ सन्दिग्धकालातीतत्वस्येति ॥ यद्यपि पक्षे साध्यसन्देहो न प्रतिबन्धकः, अनुमान-मात्रोच्छेदप्रसङ्गात् । प्रत्युत गुण एव । असन्दिग्धे न्यायः प्रवर्तत इत्यङ्गीकारात् । तथाऽपि स्वारसिकस्य तस्याप्रति-बन्धकतायामप्याहितस्य प्रतिबन्धकत्वमेव । अन्यथोपाध्याहिततत्सन्देहस्याप्यप्रतिबन्धकत्वप्रसङ्गात् । प्रकृते च अन्यथासिद्ध्या तत्संशयस्याऽहितत्वात् प्रतिबन्धकत्वमिति भावः । अनैकान्तिकत्वस्य चेति ॥ इदं रजतम् इत्यादिप्रत्यक्षादिविरुद्धे नेदं रजतमिति प्रत्यक्षादौ, सत्यपि व्याहतत्वे द्वयोरप्रामाण्यविरहादिति भावः । अनैकान्त्यादिति । प्रमाणीभूतप्रत्यक्षानुमानादाविति शेषः । ननु प्रत्यक्षादौ प्रवृत्तस्य प्रत्यक्षान्तरादेरप्रामा-ण्याभावेऽपि शब्दप्रामाण्ये सप्रयोजनत्वस्य व्यापकत्वात् पुनरुक्ते च वैयर्थ्येन तन्निवृत्तौ तद्व्याप्यप्रामाण्य-निवृत्तिरावश्यकीत्याशङ्कायामाह- वैयर्थ्यं त्विति ॥ कथञ्चिदित्यनेन सूचितं तत्परिहारमाह- तदपीति ॥ एतेनेति ॥ प्रमाणसम्प्लवे व्यभिचारेणेत्यर्थः । तत्र सत्यपि प्रमाणान्तरसिद्धार्थत्वे चाप्रामाण्यविरहादिति भावः । अनैकान्तिकमिति ॥ प्रमाणतयाऽभ्युपगतलौकिकवाक्ये सत्यप्यापाततो निरर्थकत्वेऽप्रामाण्यविरहा-दिति भावः । न प्रमाणमितीति ॥ संवादराहित्यं नाप्रामाण्ये प्रमाणमित्यर्थः । इतीत्यस्य इत्यभिप्राय इति पूर्वेणान्वयः ।

### **लघुप्रभा **

(व्या.टि.)

अत्र बौद्धराद्धान्तं ‘न चैतेषाम्’ इत्यनेन दूषयितुमनुवदति- अत्राऽहुरित्यादिना ॥ बौद्धमतरीत्या (व्या.टि.) उदाहरणोपनयौ दर्शयति-
यदनृतमित्यादिना ॥ गूढाभिसन्धिरनृतत्वहेतुमुपनयति- अनृतं चेति ॥ आदिपदेन ‘वाजपेयेन स्वाराज्यकामो यजेत’ इत्यादिदृष्टफलवाक्यपरिग्रहः । अन्यत्राप्यतिदिशति- एवमिति ॥ अत्राऽदिपदेन ‘आपोऽब्रुवन्’ इत्यादेर्ग्रहः ॥ अनुमानविरुद्धत्वादिति ॥ न च दृष्टिविरोधमपहाया-नुमानविरोधोक्तिरयुक्तेति वाच्यम् । आदिकालीनमृदाद्यभिप्रायेणास्योक्तत्वात् । हेत्वन्तरमुदाहृत्योपनयति- स्वव्याहतं चेति ॥ एवमुत्तरत्रापि बोध्यम् । इत्यादीत्यादिपदेन ‘अतिरात्रे षोडशिनं गृह्णाति नातिरात्रे षोडशिनं गृह्णाति’ इति विरुद्धार्थवाक्यपरिग्रहः ॥ शाखान्तरोक्तस्येति ॥ अग्निहोत्रादेरित्यर्थः । ननु शाखान्तराधि-करणन्यायेन पुरुषान्तरं प्रत्यर्थवत्त्वान्न पुनरुक्तिर्दोषायेत्यत आह- एकस्यामपीति ॥ वाक्यावृत्तीति ॥ ‘वाचं देवा उपजीवन्ति विश्वे’ इत्यादेरिति भावः । न केवलं दृष्टा पुनरुक्तिरपि तु श्रुता चेत्याह- त्रिरिति ॥ ‘दर्शपूर्णमासयोः पञ्चदश सामिधेनीरन्वाह’ इति ‘समिधामाधाने षेण्यण्’ इति षेण्यणि, णित्त्वादादिवृद्धौ षित्त्वात् ङीषि ‘यस्येति च’ इत्यकारलोपे, ‘हलस्तद्धितस्य’ इति यलोपे च निष्पन्नसामिधेनीशब्दितानां समिधाधानसाधनभूतानां प्रवोवाजीयानामृचां पाञ्चदश्यं विधाय, श्रुतैकादशर्चां पाञ्चदश्यसम्पत्तये आवृत्त्या सङ्ख्यापूर्तिः श्रूयते ‘त्रिः प्रथमामन्वाह त्रिरुत्तमाम्’ इति । त्रिरिति ‘द्वित्रिचतुर्भ्यः सुच्’ इति सुजन्तम् आवृत्तिवचनम् । प्रथमामृचं त्रिवारमनुब्रूयात्, तथोत्तमाम्-अन्त्यां च त्रिरनुब्रूयादिति तदर्थः । उत्तमशब्दस्त्वन्त्ये ‘गुरूपोत्तमयोः’ इत्यादा-वभियुक्तप्रयुक्तः । ततश्चावृत्त्या सङ्ख्या पूर्यत इति मीमांसकहृदयम् ॥ सृण्ये(ण्वे)वेत्यादिकमिति ॥ आदि-पदेनाप्रतीतार्थवाङ्मात्रपरिग्रहः । हेत्वन्तरं चोदाहृत्योपनयति- प्रमाणान्तरेति ॥ भेषजमित्यादीति ॥ आदि-पदेन ‘सूर्य एकाकी चरति’ इत्यादिसिद्धार्थपरिग्रहः ॥ पुराणेऽपीति ॥ ‘तस्य मुक्तिः करे स्थिता’ इत्यादावि-त्यर्थः ॥ तद्दृष्टान्तेनेति ॥ ‘तत्सामान्यादितरेषु तथात्वम्’ इति न्यायादिति भावः ॥ तथाविधमिति ॥ वेदार्थस्य तदेकप्रमाणकत्वादित्यर्थः । निगमयति- एवं चेति ॥ मौल एवकारः कैमुतिकार्थ इत्युपेत्य तन्न्यायविषयं दर्शयति- वचनानामिति ॥ एतमेव न्यायमन्यत्राप्यतिदिशति- एवमिति ॥ सिद्धिर्निश्चयः । वाक्याप्रामाण्य-निश्चयस्यार्थनिश्चयविरोधित्वादिति भावः ।

॥ चशब्दः समुच्चय इति ॥ ननु पृथगेकक्रियान्वयः समुच्चय इति हि समुच्चयलक्षणम् । अत्र चशब्दस्य वचनान्वये तत्पूर्व(र्वं)वचनाभावेनानन्वयः । अप्रामाण्यपदान्वये प्रामाण्यप्रसक्त्या व्याहतिरिति, कस्यां क्रियायां केन कस्य समुच्चय इति न ज्ञायत इत्यतो मन्दानुजिघृक्षया आशयमुद्घाटयति- एतच्छङ्कापरिहारेति ॥ अयं भावः । सदुक्तिभिः साधयिष्यामीति साधनक्रियाकरणतयोक्तसदुक्तीनामप्रामाण्यशङ्कापरिहारसमुच्चितानाम् अकुण्ठितशक्तितया साधकत्वम् इति, उक्ताप्रामाण्यशङ्कापरिहारेण सहैकसाधनक्रियासम्बन्धात् समुच्चयो युक्त इति । एतमेव न्यायमुत्तरत्राप्यतिदिशति- एवमिति ॥ ननु कथमुक्तहेतुषु जाग्रत्सु प्रतिज्ञामात्रेणोक्तशङ्कापरिहार इत्यत आह- अयमभिप्राय इति ॥ परकीयगूढाभिसन्धिमुद्घाटयितुं पृच्छति- किमिदमिति ॥ उद्घाटयति- अर्थशून्यत्वमिति ॥ नन्विति खल्वित्यर्थेऽव्ययम् ॥ प्रमाणान्तरेति ॥ अत्र प्रमाणान्तरशब्देन सजातीय-(व्या.टि.) विजातीयरूपोभयं विवक्षितम् । तत्र फलशब्दितं विजातीयं प्रमाणम् । सजातीयं प्रत्यक्षादि । तत्र पुत्रेष्ट्यादिवाक्याप्रामाण्यहेतुतयोक्तं फलादर्शनरूपं विजातीयप्रमाणविसंवादं दूषयितुं विकल्प्य पृच्छति- स किमिति ॥ आपातत इति ॥ यथाकथञ्चित् फलादर्शनमित्यर्थः ॥ सर्वथा वेति ॥ सति कारणान्तरे प्रतिबन्धकाभावे च सति अदृश्यमानफलकहेतुबोधकत्वादिति वाऽनुमीयत इत्यर्थः ॥ तस्येति ॥ अविचारितस्ये-त्यर्थः ॥ सर्वत्रेति ॥ कारणान्तराभावप्रतिबन्धकप्रयुक्तादर्शनफलकहेतुबोधके प्रमाणवाक्येऽपीत्यर्थः । अत्र पुत्रेष्ट्यादीति वाक्ये । वैगुण्यादीत्यादिपदेन प्रतिबन्धकं गृह्यते ॥ फलादर्शनादिकमिति ॥ विरुद्धफलदर्शनम् आदिपदोक्तम् । एवं सजातीयप्रत्यक्षादिप्रमाणविसंवादोऽपि किमापाततः सर्वथा वेति विकल्पः कार्यः । तस्य मानान्तरविरुद्धार्थबोधकत्वमात्रं वा, तादृशतात्पर्यविषयार्थबोधकत्वं वेत्यर्थः । आद्येऽनैकान्त्यम् । द्वितीये मृदादिवच(नादि)नवाक्ये सर्वथा प्रत्यक्षादिविरोध एव, उत मृदादिपदजातस्य देवतापरतया वचनादिकमुपपन्नमिति सन्देहापरिहारादिति तद्दूषणोद्धारश्चोह्यः । अन्यथा न्यूनताऽऽप(त्ति)त्तेरिति सुधीभिरूहनीयम् ।

व्याघातहेतुं दूषयति- व्याघातेनापीति ॥ अन्यतरप्रामाण्ये(नापी)पीति ॥ अपिना उभयाप्रामाण्या-विनाभावं वारयति । अयं भावः । यद्यपि स्वारसिकः संशयः पक्षतारूपत्वेनानुमित्यङ्गम्, तथाऽप्याहित-त्वाद्बाधसन्देहः प्रतिबन्धकः । आधानं पक्षीयव्याघातधर्मिकोभयाप्रामाण्यनिमित्तकोपपत्त्यन्यतरप्रामाण्यनिमित्त-कोपपत्तिकोटिकसन्देहेनेत्यवधेयम् । यद्यपि च उभयाप्रामाण्ये वाक्यद्वयार्थस्य भावाभावरूपस्य विरोधभङ्गापत्त्या अन्यतराप्रामाण्येनैवेति निश्चीयते, तथाऽपि उभयाप्रामाण्येनापि सम्भवमुपेत्यायं ग्रन्थः प्रवृत्तः । वस्तुतो निश्चित एव बाधः ॥ अनैकान्तिकत्वस्य चेति ॥ गिरिरग्निमान्नाग्निमानिति वाक्य इत्यर्थः । द्वितीयं दूषयति- द्वितीय इति ॥ अन्याप्रामाण्येनापि व्याघातसम्भवादिति भावः । अत्रापि व्याघातधर्मिकतत्तदुपपत्तिकोटिक-सन्देहेन बाधसन्देहाधानम् । विकल्पेन दोषान्तरं वक्तुं प्रतिजानीते- किञ्चेति ॥ अनैकान्त्यादिति ॥ ‘बृहत्तुलै-रप्यतुलैः’ इत्यादिविरोधाभासालङ्कारवति काव्ये व्यभिचारादित्यर्थः ॥ अधिकार्यादीति ॥ आदिपदेनाश्व्यादि-देवताभेदः । यथोक्तं प्रातर्युजीयमन्त्रे ‘पुरा गृध्रादररुषः पिबाथ’ इति । उदितहोमस्त्वग्निहोत्रादिविषयः । अभ्युपगमविकल्पेन वा । अत एवोक्तं गौतमसूत्रे ‘अभ्युपेतकालभेदे दोषवचनात्’ इति । श्रूयते हि ‘यदुदिते जुहोति श्यामोऽस्याऽहुतिमभ्यवहरति’ इति दोषवचनम् ॥ प्रमाणेति ॥ शब्दप्रमाणेत्यर्थः । व्यर्थत्वमित्य-मन्तम् । वैफल्यमित्यर्थः ॥ अधिकेति ॥ सहप्रयोगादिरूपेत्यर्थः । आदिना विधिनिषेधौ । आग्नेयादिपौर्णमासी-त्रिकस्य सहप्रयोगाय पौर्णमास्यां पौर्णमास्येत्यनुवादः ॥ एतेनेति ॥ किमिदं प्रसिद्धार्थम्, उतापूर्वार्थमिति सन्दिग्धत्वेनेत्यर्थः ॥ अनैकान्तिकमिति ॥ अव्युत्पन्नाप्रतीतार्थवाक्य इत्यर्थः ॥ अपरिज्ञानादिति ॥ स्वस्यासार्वज्ञ्येन सतोरपि शक्तितात्पर्ययोरज्ञानसम्भवादिति भावः । वस्तुतो निरुक्तपर्यालोचनेऽर्थप्रतीतेर्निश्चि-तासिद्धिः ।

(व्या.टि.) सृण्येवेत्यृगर्थस्त्वित्थम् । भूतांशो नाम ऋषिः, ‘भूतांशोऽश्विनोः काममप्राः’ इत्यन्ते कीर्तनात्, शरीरजरामरणनिवारणकामो निदर्शनत्रिकेण विशेषणद्वन्द्वत्रिकं पिपादयिषुरश्विनौ अभिष्टौति- सृण्येवेति ॥ सृण्येव जर्भरी तुर्फरीतू । प्रसिद्धभर्तृवद्भर्तारौ प्रसिद्धहन्तृवत् हन्तारौ चेत्यर्थः । तथैव निरुक्तं निरुक्ते यास्केन
‘सृण्येवेति द्विविधा सृणिर्भवति भर्ता च हन्ता च । तथाऽश्विनौ चापि भर्तारौ । जर्भरी भर्तारावित्यर्थः । तुर्फरीतू हन्तारौ’ इति । तयोर्देवभिषक्त्वेन औषधदानाऽदानाभ्याम् उभयविधत्वात् । तथा हि श्रुतम् ‘अश्विनौ वै देवानां भिषजौ ताभ्यामेवास्मै भेषजं करोति’ इति । नैतोशेवतुर्फरी पर्फरीका । नैतोशेव श्येनश्यावाविव । नितरां तुसति खण्डयतीति नितोसः, सस्य शो निरुक्तत्वात् । ततः ‘तस्यापत्यम्’ इत्यण् । तदपत्यभूताविवेत्यर्थः सम्पद्यते । तुर्फरी क्षिप्रहन्तारौ । पर्फरीका किसलयभूतौ कोमलावित्यर्थः । निदर्शने ‘श्येनो गृध्राणाम्’ इति, ‘श्येनो वै वयसां पतिष्ठः’ इति च पक्षिश्रैष्ठ्यम्, ‘यथा वै श्येनः’ इति क्षिप्रहन्तृत्वं च प्रसिद्धम् । अश्विनोरपि ‘आशु वानाद् गतेरश्वी’ इति ऋग्भाष्यदिशा प्रसिद्धम् । पर्फरीकशब्दस्तु ‘पर्फरीकादयश्च’ इत्यौणादिकसूत्रेण निपातितः । तथैव निरुक्तं यास्केन ‘नितोशस्यापत्यं नैतोशो नैतोशेव’ इति । उदन्यजेव जेमना मदेरू । उदन्यजे इव उदकजे इव समुद्रोद्भूतचन्द्रज्योतिषी इव, रत्ने इव वा । जेमना सर्वातिशयितकान्तिमन्तौ, मदेरू सुखिनौ चेति । तथैव निरुक्तं निरुक्ते ‘उदन्यजेवेत्युदकजे इव रत्ने सामुद्रे चान्द्रमसे वा’ इति । ता मे जराय्वजरं मरायु । ता, तौ ‘सुपां सु लुक्’ इति डा, हे अश्विनौ जरायु ‘किञ्जरयोः श्रिणः’ इति जरोपपदस्येणो ञुणि, वृद्धौ च जरामेतीति जरायुर् गर्भाशयः । ‘गर्भाशयो जरायुः स्यादुल्बं च कललोऽस्त्रियाम्’ इत्यमरः । जरायुजत्वाद् जरायु । हेतुहेतुमतोरभेदव्यपदेश आयुर्वै घृतमितिवत् । जीर्यतेर्म्रियतेश्च बाहुलकायुप्रत्यये जीर्यमाणं, मरायु म्रियमाणम्,
‘सपत्नं दुर्मरायुम्’ इति प्रयोगात्, शरीरम् अजरम्, उपलक्षणम् अमरं च कुरुतम् इति । तथैव निरुक्तं ‘जरायु शरीरमजरमजीर्णम्’ इति ।

माधवस्तु ‘निगमनिरुक्तानुरोधेन वेदार्थं वच्मि’ इति प्रतिज्ञाय निगमविरुद्धं व्याख्यासीत् । तथा हि । सृणिरङ्कुशः सरणसाधनत्वात् । तदर्हत इति सृण्यौ, अर्थात् कुञ्जरौ । ताविव जर्भरी जृम्भमाणौ । तुर्फरीतू हिंसन्तौ । नितोशतिर्वधकर्म तत्कारिणौ । नैतोशौ योद्धारौ । तुर्फरी त्वरमाणौ । पर्फरीका शोभायुक्तौ । उदन्यतिः पिपासार्थः ‘अशनायोदन्या’ इति निपातनात्, तत्र जातौ उदन्यजौ प्रावृषिकचातकौ । जेमना उदकवन्तौ । जेमशब्दात् पामादिविहितो नप्रत्ययः । तौ यथोदकलाभेन मत्तौ भवतः, तथा यौ मदेरू तौ मे जरायु मरायु च जरणमरणकर्म अर्थात् शरीरम्, अजरममरं च कुरुतमिति । तन्न । श्रौतार्थपरत्वसम्भवे आर्थिकार्थस्वीकारायो-गात् । पर्फरीकापदस्य शोभानामस्वपाठात् । नितोशतेरलौकिकधातुत्वाच्च । निरुक्ते नितोशस्यापत्यं नैतोश इति तद्धितार्थत्वकथनविरोधाच्च । जेमशब्दस्य उदके वृत्त्यभावात् । स्तुत्यनानुगुण्याच्चेति ॥ तदेकेति ॥ एकशब्दोऽ-त्राप्यवधारणार्थः । नाप्रामाण्यमिति निगमः । अप्रामाण्यनिश्चयो न सम्भवतीत्यर्थः ।

## 

