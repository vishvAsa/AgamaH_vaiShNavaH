+++
title = "१५ चार्वाकमतेन लोकापकार समर्थनम्"

+++


## नच तेन लोकोपकारः ..

**चार्वाकमतेन लोकापकार समर्थनम्**

## **मूलम् **

- ***नच तेन लोकोपकारः । धर्माधर्माभावज्ञाने परस्परहिंसादिनाऽपकारस्यैव प्राप्तेः*** ॥

### **तत्त्वमञ्जरी**

धर्माद्यभावज्ञापनेन तदनुष्ठानादिक्लेशनिवारणाल्लोकोपकारः प्रयोजनमित्यत आह - न च तेनेति ॥

### **टीका **

ननु धर्माद्यनङ्गीकारेऽपि न शास्त्रस्य विषयादिशून्यत्वमापद्यते । धर्माद्यभावस्यैव विषय-त्वात् । नच धर्मादिकं पश्वादिभिरिव स्वभावत एवाप्रतिपन्नमिति किं तदभावप्रतिपादनेनेति वाच्यम् । वेदादिजनितया भ्रान्त्या धर्मादिसद्भावस्य प्रसक्तत्वेन ‘नायं सर्पः’ इतिवत् तदभाव-प्रतिपादनस्योपपन्नत्वात् । फल च लोकस्य निरङ्कुशः कामोपभोगो दुःखनिवृत्तिश्च । यद्यपि शास्त्रं न कामान् ददाति । तेषामर्थादिनैव लभ्यत्वात् । नापि भोजयति । रागत एव तत्सम्भवात् । नाप्यौषधादिवद् दुःखं शमयति । तथाऽपि धर्मादिसद्भावभ्रान्त्या केचित् कामोपभोगोपरुद्धाः । कृच्छ्रचान्द्रायणाद्यनुष्ठाननिमित्तं दुःखं च प्रसक्तम् । धर्माद्यभावप्रतिपादनेन तु भ्रान्तौ निवृत्तायां यथेष्टकामोपभोगो दुःखाद्यनुदयश्च स्यात् । शास्त्रप्रणेतुस्तु लोकोपकारः फलम् । उपकृताश्च लोका अस्माकमयं कामोपभोगोपरोधं धर्माद्यनुष्ठानादिक्लेशं च निवारितवानित्यनुरागिणो भवन्ति । ‘जनानुरागप्रभवाश्च सम्पदः’ इति । तत्राऽह- नच तेनेति ॥ तेन शास्त्रप्रणेत्रा, तेन शास्त्रेण प्रणीतेन लोकोपकारः कृतो भवतीति न च वाच्यमित्यर्थः । लोकप्रयोजनादिप्रतिषेधस्याप्युप-लक्षणमेतत् । कुतो नेत्यत आह- धर्मेति ॥ ज्ञाने लोकस्य लोकायतशास्त्रेणोत्पादिते सति, हिंसादिना प्राप्तेन ।

एतदुक्तं भवति । यदि धर्मादिज्ञानं प्रमा यदि वा भ्रान्तिः सर्वथा सर्वमर्यादास्थितिहेतुत्वेन महान्तमनर्थं पर्यहार्षीत् । इदानी तु धर्माद्यभावज्ञाने सति सर्वमर्यादाभङ्गेन धनवनिताद्यपहारार्थिनो लोकस्य परस्परहिंसादिकं प्राप्नोत्येव । तथा चापकार एव लोकस्यानेन कृतो भवति । नहि कपर्दिकालाभार्थं लक्षलाभं नाशयन्नुपकारी भवति । ततश्च श्रोतॄणामिदमफलमेव । फलसम्बन्धिन एव विषयत्वेन निर्विषयत्वं च । शास्त्रप्रणेतरि च लोकस्यापकारित्वबुद्ध्या द्वेष एव भवति कुतोऽनुराग इति । नन्वविवेकिनां भवतु केषाञ्चिद् द्वेषः । विवेकिनस्तु अस्मत्सुखाद्यर्थमनेनोद्यमः कृतः । यत्तु हिंसादिकं प्राप्तं तदस्मत्सामर्थ्याभावनिबन्धनम् । तत्रायं किं करोत्विति मन्वाना अनुरज्यन्त एव । यथा आरोग्यार्थं भिषजौषधे दत्ते स्वापराधेन चानिश्वेत्पादे जाते न आमयावी तस्मै द्रुह्यति, किन्तु प्रत्युपकरोत्येवेति चेन्न । तथाऽपि समव्ययफलत्वेन शास्त्रकरणस्य निष्प्रयोजनत्वात् । अङ्गीकृत्य चेदमुक्तम् । विषमश्चायमुपन्यासः । नहि रोगिणोऽप्यथ्याचरणं वैद्यनिमित्तं येन तस्मै द्रुह्येत् । हिंसादिप्राप्तिस्तु शास्त्रनिमित्तैवेति सर्वेषां द्वेष एव स्यात् । ये तु हिंसया धनवनितादिकं लभन्ते तेऽपि बलवत्तरैरन्यैर्हिंस्यन्त एव । नैवं दृश्यत इति चेत् । सत्यम् । तदास्तिकदर्शनानाम् अनुन्मूलितत्वात् । तदुन्मूलनार्थश्च परस्य प्रयत्नः ।

### **भावबोधः **

॥ लोकप्रयोजनादिप्रतिषेधस्येति ॥ शास्त्रप्रणेतृकर्तृकधर्माद्यभावप्रतिपादननिमित्तकः कामोप-भोगो धर्माद्यनुष्ठानक्लेशनिवृत्तिश्च लोकप्रयोजनशब्देनोच्यते । शास्त्रप्रणेतरि तदुपकृतलोककर्तृकानुराग आदि-शब्देनोच्यत इति ज्ञातव्यम् ।

### **भावदीपः **

॥ स्वभावत इति ॥ प्रत्यक्षाद्यग्राह्यस्वरूपत्वादिति भावः । विषयमुपपाद्य प्रयोजनं च स्वशास्त्र-स्योपपादयति- फलमिति ॥ नन्वस्त्वयं धर्माद्यभावो विषयः । तेन सह प्रतिपाद्यप्रतिपादकभावः सम्बन्धश्च । शास्त्रस्य फलत्वेन सम्मताभ्यां कामोपभोगदुःखनिवृत्तिभ्यां कः सम्बन्ध इत्यतो धर्मादिभ्रान्तिनिवृत्तिद्वारा कामोपभोगजननरूपः, कृच्छ्रचान्द्रायणाद्यनुष्ठाननिवृत्तिद्वारा तदनुष्ठाननिमित्तदुःख-निवृत्तिसम्पादनरूप इति (रा.टि.)विवक्षुः प्रसक्तं निषेधति- यद्यपीत्यादिना । न कामानिति ॥ स्रक्चन्दनादिविषयानित्यर्थः । अस्तु लोकस्यैतत्फलम् । शास्त्रप्रणेतुः किं फलमित्यत आह- शास्त्रप्रणेतुरिति ॥ स्वतोऽपुमर्थत्वात् कथं तस्य फलत्वमित्यत आह- उपकृताश्चेति ॥ लोकेति ॥ लोककर्तृकप्रणेतृप्रयोजनप्रतिषेधोऽपि ग्राह्य इत्यर्थः । एकदेशानुवादेन शेषमाह- ज्ञाने लोकस्येत्यादिना ॥ उक्तदिशोपकारस्य सयुक्तिकत्वेन कथमपकारस्य प्राप्तिरित्यत आह- एतदुक्तमिति ॥ अनेन शास्त्रप्रणेत्रा शास्त्रेण च कृतो भवतीत्यर्थः । धर्माद्यनुष्ठाननिमित्त-दुःखनिवृत्तिरूपोपकारोऽस्त्येवेत्यत आह- न हि कपर्दिकेति ॥ समुद्रोद्भववस्तुविशेषो देशविशेषे क्रयसाधन-भूता कपर्दिका ॥ फलसम्बन्धिन इति ॥ स्वज्ञानद्वारा फलजनकस्येत्यर्थः । स्वापराधेनेति ॥ अपथ्या-चरणेनेत्यर्थः । आमयावी रोगी ॥ तस्मै द्रुह्यतीति ॥ ‘क्रुधद्रुहेर्ष्यासूयार्थानां यं प्रति कोपः’ इति चतुर्थी ॥ अयमुपन्यास इति ॥ रोगिदृष्टान्तोपन्यास इत्यर्थः। केषाञ्चिद्वाऽस्त्युपकार इत्यत आह- ये त्विति ॥

### **वाक्यार्थदीपिका**

(श्री.टि.)

॥ स्वभावत एवेति ॥ शास्त्रं विनैवेत्यर्थः । यथा पश्वादीनां धर्मादिज्ञानाभावः स्वभावत एवास्ति । अतो न शास्त्राद् धर्माद्यभावस्तान् प्रति प्रतिपादनीयः । एवं सर्वपुरुषाणामपि धर्मादिज्ञानाभावस्य शास्त्रं विना स्वत एव सद्भावात्तान् प्रति शास्त्रेण तदभावप्रतिपादनं व्यर्थमित्यर्थः ॥ नायं सर्प इतिवदिति ॥ रज्ज्वां भ्रान्त्या सर्पप्रसक्तौ सत्यामिति शेषः । निरङ्कुशो ऽनिवारितः । काम्यत इति व्युत्पत्त्या कामो विषयः । एव-मुत्तरत्रापि । भोगोऽनुभवः ॥ दुःखेति ॥ विषयभोगानन्तरं तदप्राप्तिनिमित्तं यद्दुःखं तन्निवृत्तिर्भवतीत्यर्थः । ननु निरङ्कुशकामोपभोगादिरूपप्रयोजनेन यद्यपि लोकायतशास्त्रस्य न साक्षात्साध्यसाधनभावोऽस्ति । तथाऽपि परम्परया प्रयोजकत्वमस्तीत्युपपादयति- यद्यपीत्यादिना ॥ भोजयति विषयभोगान् ददातीत्यर्थः ॥ नापी-ति ॥ अधीतेऽपि शास्त्रे दुःखशान्त्यदर्शनादिति भावः । ननु सुखदुःखावाप्तिहान्योरन्यतरत्वाभावात् कथं लोकोपकारस्य फलत्वमित्याशङ्क्य सुखरूपत्वाभावेऽपि सुखसाधनीभूतसम्पदादिहेतुत्वाद्युक्तं तस्य फलत्व-मित्याह- उपकृताश्चेति ॥ अनुरागिणः शास्त्रप्रणेतरीति शेषः । अनुरागस्यापि न स्वतः प्रयोजनत्वमित्यभिप्रेत्य तत्साध्यं प्रयोजनमाह- जनानुरागेति ॥

‘जितेन्द्रियत्वं विनयस्य कारणं गुणप्रकर्षो विनयादवाप्यते ।

गुणाधिके पुंसि जनोऽनुरज्यते जनानुरागप्रभवाश्च सम्पदः ॥’

इति वचनादिति भावः । ननु मूले शास्त्रप्रणेतृप्रयोजनस्यैव निराकरणं प्रतीयते न लोकप्रयोजनादेरतो न्यूनतेत्यत आह- लोकप्रयोजनादीति ॥ शास्त्रप्रणेतृकृतधर्माद्यभावप्रतिपादननिमित्तकः कामोपभोगो धर्माद्यनुष्ठानक्लेश-निवृत्तिश्च लोकप्रयोजनशब्देनोच्यते । आदिपदेन धर्माद्यभावरूपविषयसङ्ग्रहः । अनेन शास्त्रप्रणेत्रा ।

ननु धनवनिताद्यपहारेण तात्कालिकसुखभोगस्तावत् प्राप्त एवेत्युपकारित्वमेव तस्येत्यत आह- नहीति ॥ तात्कालिकसुखप्राप्तिः कपर्दिकालाभस्थानीया । लक्षलाभस्थानीयं जीवनमिति ज्ञातव्यम् ॥ फलसम्बन्धिन (श्री.टि.) एवेति ॥ लोके फलसाधनस्यैव विषयत्वदर्शनान्निरङ्कुशकामोपभोगस्य चोक्तरीत्याऽफलत्वात् तत्साधनस्य धर्माद्यभावस्य न विषयत्वमित्यर्थः । कुतोऽनुराग इति ॥ कुतश्च तत्प्रयुक्ताः सम्पद इत्यपि द्रश्व्व्यम् । आमयावी रोगवान् ॥ समव्ययफलत्वेनेति ॥ अविवेकिद्वेषप्रयुक्तापकारो व्ययो विवेक्यनु-रागप्रयुक्तोपकारः फलम्, तदुभयं सममेवेति । समव्ययफलकशास्त्रकरणाय विचक्षणस्य न प्रवृत्तिर्युक्तेत्याशयः। यथोक्तम्-

‘असत्यानि दुरन्तानि समव्ययफलानि च ।

अशक्यानि च वस्तूनि नाऽरभेत विचक्षणः ॥’

इति ॥ इदमिति ॥ समव्ययफलत्वमित्यर्थः । उपन्यासो नन्वविवेकिनामित्यादिना कृतः । सर्वेषां विवेकिना-मविवेकिनां च ।

नन्वेवं निराकरणमयुक्तम् । येऽबलिष्ठस्य हिंसया धनवनितादिकं लभन्ते तेषां बलवतां पुनरन्येन हिंसाऽभावा-न्निरङ्कुशकामोपभोगः फल भविष्यत्येव । तदनुरागप्रयुक्तसम्पच्छास्त्रप्रणेतुर्भविष्यत्येवेत्यत आह- ये त्विति ॥ तटस्थः शङ्कते- नैवमिति ॥ परस्परधनवनिताद्यपहारेण निरङ्कुशकामोपभोगकरणं, तत्कर्तुः परस्परहिंसादि-नाऽपकारप्राप्तिश्चेत्येतन्नेदानी लोके दृश्यते । अतो भवद्भिः कथमेवं निराक्रियत इत्यर्थः ॥ तदेति ॥ यदैवं न दृश्यते तदानीमित्यर्थः ॥ आस्तिकदर्शनानामिति ॥ अस्ति स्वर्गनरकाख्यः परो लोकः । तत्साधनीभूतौ धर्माधर्मौ च स्त इत्येवं प्रतिपादकानां शास्त्राणामित्यर्थः ।

### **विषमपदवाक्यार्थविवृतिः**

(पां.टि.)

॥ लोकोपकार इति ॥ वैदिकानां धर्माधर्मव्यवस्थापकैर्वचनै रुद्धकामभोगानां प्राणिनां धर्माद्यभाव-प्रतिपादनेन कामोपभोगोपरोधनिवृत्तिरूपमस्य प्रयोजनमित्यर्थः । ननु लोकोपकारो न स्वरूपेण प्रयोजनम् । सुखदुःखाभावेतरत्वात् । नाप्यदृष्टहेतुत्वेन । तदनङ्गीकारात् । तत्कथं वाऽचार्यप्रयोजनं स्यादित्यतो जनानुरागरूप-दृष्टफलसम्पादकत्वेन तस्य प्रयोजनत्वमित्याह- उपकृताश्चेति ॥ ननु जनानुरागोऽपि न स्वतः प्रयोजनमित्यत आह- जनेति ॥ आमयावीति ॥ ‘आमयस्योपसङ्ख्यानं दीर्घश्च’ इति ‘बहुलं छन्दसि’ इत्येतत्सूत्रीयोप-सङ्ख्यानबलाद् रोगवाचिन आमयशब्दाद् विन्प्रत्यये दीर्घत्वे च सति आमयाविन्निति प्रातिपदिकसिद्धिरिति ज्ञेयम् ॥ नैवं दृश्यत इति ॥ धनवनिताद्यपहारेण परस्परहिंसादिकं न दृश्यत इत्यर्थः ।

### **लघुप्रभा**

(व्या.टि.)

॥ पश्वादिभिरिवेति ॥ बुद्धेर्मान्द्यद्योतनाय पशुसाम्योक्तिः । यथोक्तं वेदे- ‘एतावन्तो वै पशवो द्विपादश्च चतुष्पादश्च’ इति । प्रतिपादनस्य स्वयमफलत्वात् फल चाऽह- फल चेति ॥ निरङ्कुशो निराबाधः । कामोपभोगदुःखनिवृत्त्योर्भोग्यादानेन भोगानुत्पादनेन प्राप्तदुःखाशमनेन च शास्त्रफलत्वाभावमाशङ्क्य भोगोपरोधतपोनुष्ठानप्रसक्तदुःखनिवर्तकतया फलत्वं साधयति- यद्यपीत्यादिना ॥ शास्त्रश्रवणफलमुक्त्वा प्रणयनफलमाह- शास्त्रप्रणेतुरिति ॥ अनुरागफलमाह- जनेति ॥ तेनेति पदं कर्तृकरणोभयपरतया व्याचश्व्े- (व्या.टि.) प्रणेत्रेत्यादिना । लोकप्रयोजनादीति ॥ लोकस्य कामोपभोगादिरूपं, प्रणेतुश्च अनुरागसम्प-दादिरूपं प्रयोजनं तत्प्रतिषेधस्येत्यर्थः । ज्ञानस्य शास्त्रेण सम्बन्धमाह- उत्पादित इति । यदि वेति ॥ वाशब्देनानास्था सूचिता । ननु सुखार्थप्रयत्ने कथमपकार इत्यत आह- न हीति ॥ कपर्दिका वराटिका । बलवदनिष्टानुबन्धित्वेन परस्वापहारस्याविधेयत्वादिति भावः । निर्विषयं च स्यादिति शेषः ॥ अनुरज्यन्त एवेति ॥ दैवादिकः श्यन् ॥ आमयावीति ॥ ‘आमयस्योपसङ्ख्यानम्’ इति विनिर्दीर्घश्चेति भावः ॥ तस्मा इति ॥ ‘क्रुधद्रुह’ इत्यादिना चतुर्थी ॥ द्रुह्यतीति ॥ अयमपि दैवादिकः ॥ तथाऽपीति ॥ विवेक्यनुरागेऽप-ित्यर्थः ॥ समेति ॥ अनुरागद्वेषयोः समत्वादित्यर्थः ॥ इदमिति ॥ समफलत्वम् ॥ शास्त्रनिमित्तैवेति ॥ धर्माद्यभावबोधनेनेति भावः ॥ तदास्तिकदर्शनानामिति ॥ अस्ति परलोक इति मतिर्येषां ते आस्तिकाः ।
‘अस्ति नास्ति दिश्व्ं मतिः’ इति ठक् । तेषां दर्शनानि सिद्धान्तास्तेषामित्यर्थः ॥ अनुन्मूलितत्वादिति ॥ निश्शेषनिरस्तत्वाभावादित्यर्थः ।

