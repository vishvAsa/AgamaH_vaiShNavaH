+++
title = "३४ असंसृष्टविभागः"

+++


## असंसृष्टं महानहम् । बुद्धिर्मनः खानि दश मात्रा भूतानि पञ्च च

**असंसृष्टविभागः**

## **टीका**

तत्रासंसृष्टं निर्दिशति ॥ असंसृष्टमिति ॥

# **तत्वसङ्ख्यानम्**

***..... ...... ..... असंसृष्टं महानहम् ।***

***बुद्धिर्मनः खानि दश मात्रा भूतानि पञ्च च ॥ ९ ॥***

**संसृष्टविभागः**

संसृष्टं निर्दिशति ॥ संसृष्टमिति ॥

**तत्वसङ्ख्यानम्**

***संसृष्टमण्डं तद्गं च समस्तं संप्रकीर्तितम् ।***

**संसृष्टासंसृष्टविभागपरीक्षा**

नन्वेषां चतुर्विंशतितत्वानामसंसृष्टत्वं नाम यद्येकदेशेनोत्पत्तिस्तर्ह्य नुत्पन्नस्यासत्त्वादुत्पन्नमेव तत्वम् । तच्च संसृष्टमेवेति न द्वैविध्यं न च प्रकारान्तरमस्तीति । मैवम् । सूक्ष्मरूपेण नित्यानां महदादीनां प्रकृत्याद्यंशैरुपचयमात्रं क्रियत इति तान्यसंसृष्टानि । न चैवं ब्रह्माण्डं तदन्तर्गतानीति संसृष्टानि । एषामपि मूलरूपं नित्यमिति चेन्न । साक्षान्मूलरूपस्य विवक्षितत्वात् । एवं सति महदादीनां नित्यानित्यत्वं कथं न स्यादिति चेत्स्यादेवं यदि सूक्ष्मरूपे महदादिव्यवहारः स्यात् किं तु प्रकृतिरेव सोच्यते ।

### **तत्वसङ्ख्यानटीकाभावदीपः**

॥ साक्षान्मूलरूपस्येति ॥ तस्यैवोपचितत्वादिति भावः ।

### **तत्वसङ्ख्यानटीकाटिप्पणी**

संसृष्टभिन्नमसंसृष्टं किञ्चिद्वस्तु नास्त्येवेति कथं द्वैविध्यमित्याशङ्कते– नन्विति । अयम्भावः । असंसृष्टत्वं नाम किञ्चित्संसृष्टं किञ्चिदसंसृष्टमित्येवरूपैकदेशोपत्तिर्वा प्रकारान्तरं वा । नाद्यः । तथासति सर्वेषामुत्पन्नत्वस्य प्राप्तत्वेन संसृष्टत्वमेव स्यात् । उत्पन्नस्यैव संसृष्टशब्दार्थत्वात् । न चैकदेशस्योत्पत्तावपि एकदेशिनोऽनुत्पत्तेरुत्पन्नरूपत्वेनासंसृष्टत्वमिति वाच्यम् । एकदेशस्यैकदेश्यभिन्नत्वेन तदुत्पत्तौ तदुत्पत्तेरावश्यकत्वात् । तथाचानुत्पन्नांश्यभावेन सर्वं तत्त्वं सम्यक् सृष्टमेवेति किञ्चित्संसृष्टं किञ्चिदसंसृष्टमित्येवंरूपासंसृष्टं नाम न किञ्चिदस्तीति न द्वैविध्यमिति । न द्वितीयः । प्रकारान्तरस्यानिर्वचनादिति । येषां नित्यानि सूक्ष्मरूपाण्येव साक्षादुपादानानि तान्यसंसृष्टानि । येषान्तु विकृतान्युपादानानि तानि संसृष्टानीति द्वैविध्योपपत्तिरित्याशयेन समाधत्ते– सूक्ष्मरूपेणेत्यादिना ॥ मूलरूपम् उपादानरूपम् । विवक्षितत्वादिति ॥ नित्यत्वेनेति शेषः । संसृष्टेतु नैवम् । तत्र साक्षादुपादानस्यानित्यत्वादिति भावः । व्यवहारः स्यादिति ॥ तथा च महत्पदाभिधेये न नित्यत्वमिति भावः । तर्हि तत्केन शब्देन वाच्यमिति पृच्छति– किन्त्विति ॥ उत्तरयति– प्रकृतिरेवेति ॥

### **तत्वसङ्ख्यानविवरणम्**

मूले मीयन्त इति मात्राः शब्दाद्या विषया इत्यर्थः । संसृष्टभिन्नमसंसृष्टं किञ्चिद्वस्तु नास्त्येवेति न द्वैविध्यमित्याशङ्कते ॥ नन्वेषामिति ॥ अनुत्पन्नस्यासत्त्वादिति । अनुत्पन्नस्यैकदेशिनोऽभावादित्यर्थः । अयं भावः । असंसृष्टत्वं नाम किञ्चिदसृष्टमिति एकदेशोत्पत्तिर्वा प्रकारान्तरं वा । नाद्यः । तथा सति सर्वेषां महदादीनाम् उत्पन्नत्वस्यैव प्राप्तत्वेन संसृष्टत्वमेव स्यात् । उत्पन्नस्यैव संसृष्टशब्दार्थत्वात् । न चैकदेशोत्पत्तावपि एकदेशिनोऽनुत्पत्तेरुत्पन्नानुत्पन्नरूपत्वेनासंसृष्टत्वमिति वाच्यम् । एकदेशस्य एकदेश्यभिन्नत्वेन तदुत्पत्तौ तस्याप्युत्पत्तेः । तथा च अनुत्पन्नैकदेश्यभावेन सर्वं तत्वं सम्यक्सृष्टमेवेति किञ्चिदसृष्टमित्येवंरूपासंसृष्टं नाम न किञ्चिदस्तीति न द्वैविध्यम् । न द्वितीयः । प्रकारान्तरस्या निर्वचनादिति । येषां नित्यानि सूक्ष्मरूपाण्येव साक्षादुपादानानि तान्यसंसृष्टानि । येषान्तु विकृतान्येवोपादानानि तानि संसृष्टानीति द्वैविध्योपपत्तिरित्याशयेन समाधत्ते ॥ सूक्ष्मरूपेणेत्यादिना ॥

प्रकृत्याद्यंशैरिति । महत्तत्वसूक्ष्मरूपाणां प्रकृत्यंशैस्सत्वादिगुणैरुपचयः। आदिपदेनाहंकारसूक्ष्मरूपाणां महत्तत्वाद्यंशैरुपचय इत्यर्थः ॥ न चैवमिति । सूक्ष्मरूपेण नित्यानां ब्रह्माण्डादीनामन्यांशैरुपचय इत्येवं न हीत्यर्थः । किं नाम प्रकृत्याद्यंशोपचितमहदाद्युपादानकान्येवेति भावः । ननु ब्रह्माण्डादीनामपि यत्परंपरामूलरूपं तस्य नित्यत्वादन्यांशैस्तस्योपचयमात्रमेवाङ्गीकृत्यासंसृष्टत्वमेव स्वीक्रियतां न संसृष्टत्वमित्याशयेन शङ्कते ॥ तेषामपीति । मूलरूपम् उपादानरूपम् ॥ विवक्षितत्वादिति । नित्यत्वेनेति शेषः । ब्रह्माण्डादौ तु नैवम् । तत्र साक्षादुपादानभूतस्य विकृतस्य महदादेरनित्यत्वादिति भावः ॥ एवं सतीति । महदादीनां सूक्ष्मरूपेण नित्यत्वादुपचितरूपेणानित्यत्वान्नित्यानित्यत्वमेव स्यान्न त्वनित्यप्रभेदरूपत्वमित्यर्थः ॥ व्यवहारः स्यादिति । तथा च महत्पदाभिधेये न नित्यत्वमिति भावः । तर्हि तत्केनशब्देन वाच्यमिति पृच्छति ॥ किं त्विति । उत्तरमाह ॥ प्रकृतिरेवेति ।

### **तत्वसङ्ख्यानटिप्पणं**

तत्र तदुभयमध्ये । महान् महत्तत्वम् । अहम् अहङ्कारतत्वम् । बुद्धिर् बुद्धितत्वम् । मनः मनस्तत्वम् । खानि इन्द्रियाणि दश । खमिन्द्रियम् । इन्द्रियेऽपि खमिति विश्वामरौ । पञ्चेति मात्रापदेन भूतपदेन चान्वेति । ते च शब्दस्पर्शरूपरसगन्धाः । भूतानि चाकाशवायुतेजोजलपृथिवीरूपाणि । एकान्वयभ्रमनिरासायाह ॥ संसृष्टमिति ॥ अण्डं ब्रह्माण्डम् । तद्गं ब्रह्माण्डान्तर्गतं भौतिकम् । मूले अण्डं समस्तं, तद्गं च भौतिकं च संसृष्टं प्रकीर्तितमित्यन्वयः । नन्विदमसंसृष्टत्वं नामैकदेशेनोत्पत्तिर्न भवति । किं तु धर्मान्तरमेवेत्यत आह ॥ न चेति ॥ टीकायां चतुर्विंशतितत्वानामिति विशेषणसमासः ।

न च ‘‘विशेषणं विशेष्येणे’’ति समासोऽङ्गीकर्तुं न शक्यते । ‘‘दिक्संख्ये संज्ञाया’’मिति संज्ञायामेव तस्य नियमितत्वात् । चतुर्विंशतितत्वशब्दस्य चासंज्ञात्वादिति वाच्यम् । षोडशपदार्थादिपदवद्विशिष्टस्य शब्दस्य सामयिकसंज्ञात्वाङ्गीकारात् । विशेषस्तु ‘‘पञ्चस्कन्धेभ्य’’ इति तत्वनिर्णयटीकाव्याख्यातोऽवगन्तव्यः । तेन द्विगुसमासे चतुर्विंशतितत्व्या इति भाव्यमिति शङ्कानवकाशः । इतिशब्दः शङ्कासमाप्तौ । परिहरति ॥ मैवमिति ॥ सूक्ष्मरूपेण अनुपचितरूपेण । प्राकृताद्यंशैः प्रकृतेरमी प्राकृताः प्रकृतिसम्बन्धिनोंऽशाः । आदिना महत्तत्वादि सम्बन्धिनश्च ग्राह्याः । तैरुपचयमात्रं स्थूलतामात्रम् । न तु सामस्त्येनोत्पत्तिः । इति इतिहेतोः । तानि महदादीनि । प्रकृत्यंशैर्महतो महदंशैरहंकारस्योपचय इत्यादि क्रमेण ज्ञेयम् । ब्रह्माण्डान्तर्गतानामप्येवंविधत्वेनानित्यत्वस्य द्वैविध्यं न सम्भवतीत्यत आह ॥ न चैवमिति ॥ एवं महदादिवत् । स्वरूपेणानुत्पन्नत्वे सति चोपचितरूपेणोत्पत्तिमन्ति चेति हेतोः संसृष्टानीत्यर्थः । तेषामपि तादृशत्वान्न च नैवमित्युक्तिर्युक्तेति वक्ति ॥ तेषामिति ॥ तेषां ब्रह्माण्डान्तर्गतानां घटादीनाम् । मूलरूपम् आदिकारणरूपम् । परिहरति ॥ नेति ॥ महदादिचतुर्विंशतितत्वानां साक्षान्मूलरूपस्य नित्यत्वेन विवक्षितत्वादभिप्रेतत्वादित्यर्थः । नित्यतयेति शेषः । ब्रह्माण्डतदन्तर्गतानां महदादिकार्यद्रव्याणां साक्षान्मूलस्य महदादेर्वैकृतस्यानित्यत्वादिति भावः । एवं सति सूक्ष्मोपचितभागैर्नित्यानित्यत्वे । परिहरति ॥ स्यादेवमिति ॥ तर्हि तन्मूलं किंपदाभिधेयमित्यत आह ॥ किं त्विति ॥

### **काशी टिप्पणी**

उक्तद्वैविध्यानुपपत्तिमाशङ्कते ॥ नन्विति ॥ अत्र यद्यपि तत्वविवेकाद्युक्तगुणत्रयादितत्वान्तरमपि सङ्ग्राह्यमेव तथाऽपि महानहमित्यादेः सामानाधिकरण्यभ्रमेण न्यूनसङ्ख्याप्रतीतिव्यवच्छेदार्थमेव चतुर्विंशतिग्रहणमिति मन्तव्यम् ॥ एकदेशेनेति ॥ एकदेशेनैवेत्यर्थः । स्वरूपेणोत्पत्तिशून्यत्वे सति एकदेशेनोत्पत्तिमत्त्वमिति यावत् । अनुत्पन्नस्य स्वरूपेणोत्पत्तिशून्यस्य । असत्त्वाद् एकदेशेनोत्पत्त्यसत्त्वात् तददर्शनादिति यावत् । अस्तु तर्हि सम्यक्तवमतिशयविशेषः । तथा चातिशयेनोत्पन्नं संसृष्टं, अतथाभूतमसंसृष्टमिति द्वैविध्योपपत्तिरित्यत आह ॥ न चेति ॥ अतिशयविशेषे मानाभावादिति भावः । सूक्ष्मेति स्वरूपकथनम् । उपादानरूपेणेत्यर्थः ।

प्राकृताद्यंशैः प्रकृतिगुणत्रयांशैः । उपचयः स्थूलरूपनिष्पत्तिः । न तूपादानरूपेणाप्यनित्यानामेवोत्पत्तिरिति मात्रार्थः । तथा च नित्योपादानकत्वमसंसृष्टत्वम् अतथाभूतत्वं संसृष्टत्वमिति भावः । एवं सति ब्रह्माण्डादीनामप्यसंसृष्टत्वमेव स्यादित्याशङ्कते ॥ एषामिति ॥ मूलमुपादानम् । कार्यमात्रस्य साक्षात् परम्परया वा प्रकृत्युपादानकत्वादिति भावः ॥ विवक्षितत्वादिति ॥ सूक्ष्मशब्देनेत्यादिः । तथा च साक्षान्नित्योपादनकत्वम संसृष्टत्वम् अतथाभूतत्वमेव च संसृष्टत्वमिति भावः । साक्षान्नित्योपादानकत्वं च महदादीनाम् । अनित्यांशैरप्युपचयाद् ब्रह्माण्डादीनां च मूलभूतं नित्यं तदुपादानोपादानभूतमेवेति नातिप्रसङ्गः । महदादिसूक्ष्मस्य महदादित्वं मन्वानः शङ्कते ॥ एवं सतीति ॥ महदादीनां सूक्ष्मरूपेण नित्यत्वे महदादिसूक्ष्माणां महदादिरूपेण नित्यानित्यत्वं स्यात् । तद्रूपेण पूर्वोक्तनित्यानित्यत्वयोरभावादिति भावः ॥ स्यादेवमिति ॥ तथा च महदादिसूक्ष्मस्य महदादिरूपत्वाभावादेव नोक्तदोष इति भावः । नन्वेवं महदादिसूक्ष्मस्य यथोक्तनित्यानित्यानित्यानन्तर्गतस्याधिक्यापत्तिरित्याशङ्क्याह ॥ किं त्विति ॥ तथा च तस्य प्रकृतिरूपेण नित्यानित्यत्वमेवेति भावः ।

