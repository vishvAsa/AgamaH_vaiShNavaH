+++
title = "३५ महदादिस्वरूपसद्भावे प्रमाणसूचनम्"

+++


## केचिन्महदादिस्वरूपमेव नाभ्युपच्छन्ति

**महदादिस्वरूपसद्भावे प्रमाणसूचनम्**

## **टीका**

केचिन्महदादिस्वरूपमेव नाभ्युपच्छन्ति । दूरेणोक्तविशेषम् । तेषामतिबहुतरागमविरोधं दर्शयितुं संप्रकीर्तितमित्युक्तम् । आगमाश्चान्यत्र द्रष्टव्याः । विस्तरभिया नेहोदाह्रियन्ते ।

### **तत्वसङ्ख्यानटीकाभावदीपः**

॥ केचिदिति ॥ तार्किकादयः । उक्तविशेषम् असंसृष्टत्वादिकम् । उपसर्गद्वयार्थो बहुतरेति ॥ अन्यत्रेति ॥

पञ्चभिः पञ्चभिर्ब्रह्म चतुर्भिर्दशभिस्तथा ।

एतच्चतुर्विंशतिकं गणं प्राधानिकं विदुः ॥

इत्याद्यनुव्याख्यानादावित्यर्थः ।

### **तत्वसङ्ख्यानटीकाटिप्पणी**

सम्प्रेत्युपसर्गद्वयार्थो– अतिबहुतरेति ॥ सम्यक् निश्चितप्रामाण्यकबहुतरागमैरित्यर्थः ।

### **तत्वसङ्ख्यानविवरणं**

संप्रेत्युपसर्गद्वयाभिप्रायं वक्तुमाह ॥ केचिदिति । संप्रेत्युपसर्गद्वयार्थोऽतिबहुतरेति । संसम्यङ्निश्चितप्राबल्यकबहुतरागमैरित्यर्थः । उक्तं विशेषम् असंसृष्टत्वादिरूपं दूरेण नाभ्युपगच्छन्तीति सम्बन्धः । तथा च महदादितत्वस्वरूपस्याभावेन तस्यासंसृष्टत्वादिरूपो विशेषो दूरनिरस्त इति भावः ॥ आगमाश्चेति ।

पञ्चभिः पञ्चभिर्ब्रह्म चतुर्भिर्दशभिस्तथा ।

एतच्चतुर्विंशतिकं गणं प्राधानिकं विदुः ॥

इत्याद्या महदादिस्वरूपप्रतिपादकाश्चागमा भागवतादावुदाहृता द्रष्टव्या इत्यर्थः ॥ विस्तरभयादिति । ग्रन्थविस्तरभयादित्यर्थः ॥

### **तत्वसङ्ख्यानटिप्पणं**

सम्प्रकीर्तितमित्यत्रोपसर्गद्वयव्यावर्त्यं दर्शयति ॥ केचिदिति ॥ उक्तं विशेषं चतुर्विंशतितत्वानामसंसृष्टत्वं ब्रह्माण्डान्तर्गतानां संसृष्टत्वरूपमित्यर्थः । अतीति समोऽर्थः । बहुतरेति प्रार्थः । के ते बहुतरागमा इत्यत आह ॥ आगमाश्चेति ॥ अन्यत्र–

पञ्चभिः पञ्चभिर्ब्रह्म चतुर्भिर्दशभिस्तथा ।

एतच्चतुर्विंशतिकं गणं प्राधानिकं विदुः । (३.२७.१२)

सर्गो नवविधः प्रोक्त इति प्रतिज्ञाय ‘‘आद्यस्तु महतः सर्गो गुणवैषम्यमात्मनः । द्वितीयस्त्वहमस्तत्र द्रव्यज्ञानक्रियादय’’ (३.११.१४) इत्यादिना भागवतादौ । कुतोऽत्र नोदाहृता इत्यत आह ॥ विस्तरेति ॥ विस्तरमिति गतम् ।

### **भावचन्द्रिका**

बह्वागमविरोधादिति । आगमबहुत्वज्ञापनाय सम्, प्र इति उपसर्गद्वयमिति भावः ॥

### **काशी टिप्पणी**

केचित्तार्किकाद्याः । विशेषं महदादीनां संसृष्टत्वरूपं न तु संसृष्टासंसृष्टभेदमित्यर्थः । द्व्यणुकादेरसंसृष्टत्वस्य त्र्यणुकादेश्च संसृष्टत्वस्य तैरप्यङ्गीकारात् । स्वरूपमात्रकल्पनापेक्षया गौरवाधिक्यसूचनाय दूरेणेत्युक्तम् । अत्यन्तमित्यर्थः । सम्प्रेत्युपसर्गद्वयलब्धमाह ॥ अतिबहुतरेति ॥ निरवकाशत्वबहुत्वाभ्यां प्रबलभूतेत्यर्थः । आगमाश्चान्यत्रोदाहृताः ।

महाभूतान्यहङ्कारो बुद्धिरव्यक्तमेव च ।

इन्द्रियाणि दशैकं च पञ्च चेन्द्रियगोचराः ॥

इन्द्रियेभ्यः परा ह्यर्था अर्थेभ्यश्च परं मनः ।

मनसस्तु परा बुद्धिर्बुद्धेरात्मा महान् परः ॥

महतः परमव्यक्तमव्यक्तात्पुरुषः परः ।

पुरुषान्न परं किञ्चित्सा काष्ठा सा परा गतिः ॥

इत्यादयो द्रष्टव्या इति ।

