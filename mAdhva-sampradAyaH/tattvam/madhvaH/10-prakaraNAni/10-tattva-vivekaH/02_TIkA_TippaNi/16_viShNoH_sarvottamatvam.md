+++
title = "१६ विष्णोः सर्वोत्तमत्वम्"

+++


## ततोऽनन्तगुणो हरिः

**विष्णोः सर्वोत्तमत्वम्**

## **टीका**

स्वातन्त्र्यं मुक्तिरिति केषाञ्चिन्मतम् । अतो मुक्तेभ्यो विष्णोर्न व्यावृत्तिरित्यत आह– तत इति ॥

# तत्वविवेकः

***... ... ... ततोऽनन्तगुणो हरिः ।***

स्वरूपाविर्भाव एव मुक्तिरिति भावः ।

### **मन्दारमञ्जरी**

॥ गुणशब्दो गणनार्थ इति ॥ सहस्रगुणमित्यादाविव गणनार्थः । न त्वानन्दादिगुणार्थः । गुणैरित्यनेन पौनरुक्तयादिप्रसङ्गादित्यर्थः ।

### **तत्वविवेकटीकाविवरणं **

व्यावृत्तेत्युक्तमिति । संसारसंसर्गतदत्यन्ताभावरूपविरुद्धधर्माधिकरणत्वादिति भावः ॥ साम्येति । मुक्तब्रह्मादिभिः श्रियो गुणैस्साम्यप्राप्तिशङ्कायामाहेत्यर्थः । अखिलैर्गुणैरित्यनेन पुनरुक्तिपरिहारमाह ॥ बहुगुणेति । शतगुणं सहस्रगुणमित्यादाविव गुणशब्दो गणनार्थो न त्वानन्दादिगुणार्थः । येन पुनरुक्तिस्स्यादिति भावः ॥ स्वातन्त्र्यमिति । पराधीनतैव संसारस्तदपगमेन सर्वेषां स्वातन्त्र्यप्राप्तिरेव मुक्तिः । पराधीनत्वापगमेन सर्वेषां साम्यमेव भवतीति रामानुजमतम् । तथा च मुक्तेभ्यस्सकाशाद्विष्णोस्स्वातन्त्र्येणाधिक्यप्रयुक्ता व्यावृत्तिर्भेदो वैलक्षण्यम् । उत्तमत्वमिति यावत् । नास्ति किन्तु साम्यमेवेत्यर्थः । तर्हि का मुक्तिरित्यत आह ॥ स्वरूपेति । यथोक्तम् । मुक्तिर्हित्वाऽन्यथारूपं स्वरूपेण व्यवस्थितिरिति ॥

