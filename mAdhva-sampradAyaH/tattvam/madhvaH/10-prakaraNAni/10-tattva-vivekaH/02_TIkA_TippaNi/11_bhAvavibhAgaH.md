+++
title = "११ भावविभागः"

+++


## चेतनोऽचेतनश्चेति भावश्च द्विविधः स्मृतः

**भावविभागः**

## **टीका**

भावं विभज्य दर्शयति– चेतन इति ॥

# तत्वविवेकः

***चेतनोऽचेतनश्चेति भावश्च द्विविधः स्मृतः ॥ ३ ॥***

चेतयतीति चेतनः । अनेवंविधोऽचेतनः । स्मृत इति सर्वं चैतन्यमेवेति मतमपवदति ॥

### **मन्दारमञ्जरी**

चेतयतीति ॥ जानातीत्यर्थः ।

### **तत्वविवेकटीकाविवरणं **

लक्षणाकथनान्न्यूनताशङ्कां परिहरन् संज्ञानिरुक्तयैव द्वयोर्लक्षणे लब्धे इत्याह ॥ चेतयतीति । जानातीत्यर्थः । ज्ञानाधिकरणमिति यावत् । तथा च ज्ञानाधिकरणत्वं चेतनस्य लक्षणम् । तदनधिकरणत्वमचेतनलक्षणमिति भावः । सर्वं चैतन्यमेवेति मतमिति । मृदब्रवीदापोऽब्रुवन् ओषधयः संवदन्त इत्यादिवचनैर्मृदादीनां वाग्व्यवहारावगमनान्मृदादिकं सर्वं चेतनमेवेति मतमित्यर्थः ॥ अपवदतीति । अभिमानिव्यपदेशस्तु विशेषानुगतिभ्यामित्यभिमान्यधिकरणन्यायेन मृदादिशब्दानां तदभिमानिदेवतापरतया प्रसिद्धजडमृदादिपरत्वाभावेन न तद्बलान्मृदादीनां चेतनत्वमिति भावः ।

