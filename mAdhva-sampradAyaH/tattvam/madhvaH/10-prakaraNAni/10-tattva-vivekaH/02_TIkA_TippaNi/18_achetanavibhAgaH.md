+++
title = "१८ अचेतनविभागः"

+++


## द्विधैवाचेतनं मतं नित्यानित्यत्वभेदेन

**अचेतनविभागः**

## **टीका**

एवं चेतनविभागमभिधायाचेतनविभागमाह– द्विधैवेति ॥

# तत्वविवेकः

***..... द्विधैवाचेतनं मतम् ॥ ७ ॥***

***नित्यानित्यत्वभेदेन ..... ..... ।***

एवकारेण सर्वनित्यत्वं सर्वानित्यत्वं च व्यावर्तयति । सर्वनित्यत्वे कारकवैयर्थ्यम् । अभिव्यक्तयर्थमिति चेत् । तदाऽभिव्यक्तेरप्यसत्या एवोत्पत्तिः । न चेदुक्तवैयर्थ्यानिस्तारः । व्यक्तेरपि व्यक्तयङ्गीकृतावनवस्था ।

### **मन्दारमञ्जरी**

अभिव्यक्तिः किं सती उतासती । अन्त्ये सर्वनित्यत्वभङ्गः । व्यक्तेरसत्या एवोत्पत्तेरित्याह ॥ तदा व्यक्तेरिति ॥ आद्ये कारकवैयर्थ्यमित्याह ॥ न चेदिति ॥ ननु व्यक्तेस्सत्त्वेऽपि न कारकवैयर्थ्यम् । व्यक्तयर्थत्वात्कारकाणमित्यत आह ॥ व्यक्तेरिति ॥

### **तत्वविवेकटीकाविवरणं **

सर्वनित्यत्व इति । सर्वनित्यत्वमङ्गीकृत्य तस्य सत्कार्यवादाङ्गीकार इत्यर्थः ॥ कारकेति । घटादेस्सर्वस्य नित्यत्वे दण्डचक्रादिरूपकारकसमूहस्य वैयर्थ्यं स्यादित्यर्थः । पूर्वं मृत्पिण्डे विद्यमानस्यैव घटादेरभिव्यक्तयर्थं कारकचक्रमुपयुज्यते । अतो न वैयर्थ्यमित्याशङ्कते ॥ अभिव्यक्तयर्थमिति चेदिति । तत्र प्रष्टव्यम् । साऽभिव्यक्तिरपि किं पूर्वमसत्येवोत्पद्यते उत सती । नाद्यः । अत्यन्तसत्कार्यवादभङ्गापत्त्या सर्वनित्यत्वभङ्गापत्तेः । व्यक्तेरसत्या एवोत्पत्त्यङ्गीकारादित्याह ॥ तदा व्यक्तेरिति । द्वितीये तु कारकचक्रवैयर्थ्यमित्याह ॥ न चेदिति । ननु पूर्वं सत्या एव व्यक्तेरुत्पत्त्यङ्गीकारेऽपि न कारकचक्रवैयर्थ्यम् । व्यक्तयभिव्यक्तयर्थत्वात् कारकचक्रस्येत्याशङ्क्य निषेधति ॥ व्यक्तेरपीति ॥ अनवस्थेति । व्यक्तिनिष्ठा व्यक्तिरपि यद्यपि सत्येवोत्पद्यते तर्ह्यत्यन्तसत्कार्यवादभङ्गापत्त्या सर्वनित्यत्वभङ्गः । सती चेत्कारकचक्रवैयर्थ्यम् । तस्या अपि व्यक्तेः पुनर्व्यक्तयन्तराङ्गीकारेऽनवस्थेत्यर्थः ॥

------------------------------------------------------------------------

सर्वानित्यत्वे चोपादानाद्यभावेन सृष्ट्यनुपपत्तिः

## **टीका**

सर्वानित्यत्वे चोपादानाद्यभावेन सृष्ट्यनुपपत्तिः । क्षणभङ्गस्तु प्रत्यभिज्ञादिना परास्त इति । नित्यत्वानित्यत्वाभ्यां भेदो नित्यानित्यत्वभेदः ।

### **तत्वविवेकटीकाविवरणं **

सृष्ट्यनुपपत्तिरिति । प्रलये सर्वेषामपि नष्टत्वेनोपादानाद्यभावेनादिकालीनसृष्ट्यनुपपत्तिरित्यर्थः । ये तु सर्वं क्षणिकमिति मन्यमानाः परमाणुपुञ्जवादिनो बौद्धा उपादेयमवयविनमङ्गीकृत्योपादानाद्यभावेऽपि प्रतिक्षणं सृष्टिं मन्यन्ते । तान्प्रति कारकचक्रवैयर्थ्यमिष्टमेवेत्यत आह ॥ क्षणभङ्गस्त्विति । सर्वक्षणिकत्वाङ्गीकारे तदेवेदमिति पूर्वोत्तरकालयोस्स्थितस्य घटादेरैक्यावगाहिप्रत्यभिज्ञाविरोधोऽनुस्मृतेश्चेति सूत्रोक्तो द्रष्टव्यः। आदिपदेनासति प्रतिज्ञाविरोधः । पूर्वभावभवं कार्यमुत तन्नाशसम्भवमिति सूत्रानुव्याख्यानोक्तक्षणिकत्वनिराकरणयुक्तिर्ग्राह्या । मूले नित्यानित्यत्वभेदेनेति प्रकारैक्यमेव प्रतीयतेऽतो व्याख्याति ॥ नित्यत्वानित्यत्वाभ्यां भेद इति ॥

