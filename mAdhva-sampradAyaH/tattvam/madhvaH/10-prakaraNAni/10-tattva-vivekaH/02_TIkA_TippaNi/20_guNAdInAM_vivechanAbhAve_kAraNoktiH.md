+++
title = "२० गुणादीनां विवेचनाभावे कारणोक्तिः"

+++


## गुणक्रियाजातिपूर्वा धर्माः सर्वेऽपि वस्तुनः रूपमेव

**गुणादीनां विवेचनाभावे कारणोक्तिः**

## **टीका**

स्यादेतत्, सर्वेणाप्यनेन प्रबन्धेन द्रव्याणामभावानां च विवेकः सिद्धः । नैतावता सर्वं तत्वं विविक्तं भवति । गुणादीनामविचारितत्वात् । न च ते न सन्त्येव । प्रत्यक्षादिसिद्धत्वादित्यत आह– गुणेति ॥

# तत्वविवेकः

***गुणक्रियाजातिपूर्वा धर्माः सर्वेऽपि वस्तुनः ॥ ९ ॥***

***रूपमेव ....... ...... ....... ...... ।***

गुणा रूपाद्याः । क्रिया उत्क्षेपणाद्याः । जातिः सत्ताद्या । पूर्वपदेन शक्तिसादृश्यविशिष्टादिग्रहणम् । वस्तुनो द्रव्यस्य । सत्यं, सन्ति गुणादयः । किं नाम । यथा भावादयोऽत्यन्तभिन्ना न तथा गुणादयः । अपि तु स्वाश्रयद्रव्यस्वरूपभूता एव । अतो न ते पृथक्कथ्यन्ते । यदा तु बुद्ध्या विविच्यन्ते तदा विवेकोऽपि कर्तव्य इति ॥

### **मन्दारमञ्जरी**

॥ यदा तु बुद्ध्या विविच्यन्त इति ॥ यथा प्रमेयाभिधेययोरभेदेऽपि घटकलशवन्निर्विशेषाभेदाभावात् प्रमाविषयः प्रमेयम् अभिधाविषयोऽभिधेय इति बुद्ध्या विवेकः क्रियते तथा द्रव्यगुणादेरपि निर्विशेषाभेदाभावाद्बुद्ध्या विवेकः क्रियत इत्यर्थः ।

(श्री.टि) विविक्तं भवतीति । विवेकेन निरूपितं भवतीत्यर्थः । सर्वस्य तत्वस्य विवेको विचारो न कृतो भवतीति यावत् । गुणादीनामित्यादिपदेन कर्मसामान्यादेर्ग्रहणम् । ते गुणाद्याः ॥ प्रत्यक्षादीति । इह पटे शौक्ल्यम् इह पटे पटत्वमिति प्रत्यक्ष(प्रतीति)सिद्धत्वादित्यर्थः ॥ सत्ताद्येति । आद्यपदेन द्रव्यत्वगुणत्वकर्मत्वानां तदवान्तरजातीनां पृथिवीत्वादिरूपत्वाद्युत्क्षेपणत्वादीनां च ग्रहणम् । नन्वेवं गुणादीनां स्वाश्रयद्रव्यस्वरूपत्वे शुक्लरूपवान्पट इत्यादिभेदप्रतीतेः का गतिरित्यत आह ॥ यदा त्विति । गुणादेर्द्रव्यादिना भेदो यदा बुद्ध्या विविच्य विवेकं कृत्वा रूपवान्पट इत्यादिरूपेण व्यवह्रियते । तदाऽत्यन्ताभेदस्थले विशेषाङ्गीकारेण भेदाभेदस्थले भेदाभेदाङ्गीकारेण विवेको भेदव्यवहारोऽपि कर्तव्य इत्यर्थः ।

