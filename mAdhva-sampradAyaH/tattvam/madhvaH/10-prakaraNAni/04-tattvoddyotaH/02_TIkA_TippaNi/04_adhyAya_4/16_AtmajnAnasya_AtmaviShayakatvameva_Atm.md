+++
title = "१६ आत्मज्ञानस्य आत्मविषयकत्वमेव आत्माकारत्वमिति समर्थनम्"

+++


## न हि ज्ञानज्ञेययोरेकाऽकारता ..

**आत्मज्ञानस्य आत्मविषयकत्वमेव आत्माकारत्वमिति समर्थनम्**

### **श्रीमज्जयतीर्थटीका**

कुतस्तद्विषयत्वमेव तदाकारत्वमिति चेत् । परिशेषात् । तथा हि, तदाकार एवाऽकारो यस्येति वा, तदाकार इवाऽकारो यस्येति वा, स आकारो यस्येति वा तदाकारं विज्ञानमित्यभि-धातव्यम् । प्रकारान्तरासम्भवात् । तत्र तावत्प्रथमद्वितीयपक्षावनुपपन्नावित्याह-

## **मूल**

***न हि ज्ञानज्ञेययोरेकाऽकारता ।***

सति हि ज्ञानज्ञेययोरेकाऽकारत्वे तदाकार एवाऽकारो यस्येति सम्भवेत् । न चैतदस्ति । अनुपलम्भात् । एकैव सत्ता ज्ञानज्ञेययोराकारोऽस्तीति चेन्न । अनुगतसत्ताया अनङ्गीकारात् । ब्रह्मसत्तयैकाऽकारत्वे च वेदान्तवाक्यजनितविज्ञानमात्माऽकारमेव कुतः ? घटाऽकारमपि तत्स्यात् । नापि परेणाऽत्मनि सत्तानामाऽकारोऽङ्गीक्रियते । निराकारताऽङ्गीकारादिति ।

एवं न हि ज्ञानज्ञेययोरेकाकारता सदृशाकारताऽस्ति । येन तदाकार इवाकारो यस्येत्युप-पद्येत । अत्यन्तसादृश्यस्यानुभवबाधितत्वात् । किञ्चित्सादृश्यस्य प्रागिवातिप्रसञ्जकत्वादिति योज्यम् ।

तृतीयेऽपि पक्षे न तावत्साक्षाज्ज्ञेयं ज्ञानस्याऽकारः सम्भवति । आधाराधेयभावाभावात् । अतः प्रकारान्तरासम्भवे परिशेषाद्विषयतया
व्यावर्तकत्वेन स आकार इव यस्य तत्तदाकारमिति वक्तव्यम् । तथा च तद्विषयत्वमेव तदाकारत्वं सम्पद्यते । ततश्च वेदान्तवाक्यजनितं विज्ञान-मात्मविषयं न चेत्तदा तदाकारमपि न भवेदिति युक्तमेवेति ।

‘यदि तर्हि तद्विषयत्वमेव तदाकारत्वम् । अतद्विषयत्वात् तदाकारं नेति व्याप्यव्यापक-योरभेदापत्तिः’ इत्येतदप्यनेन निरस्तम् । न हि तदाकारत्वं तद्विषयत्वमिति पर्यायावेतौ । किं नाम सामान्यविशेषवचनौ । परिशेषसिद्धं तु पर्यवसानमभिप्रेत्य तद्विषयत्वमेव तदाकारत्व-मित्युक्तमिति ।

### **श्रीविजयीन्द्रभिक्षु**

ननु न तदाकारत्वमेव तद्विषयत्वम् । शशविषाणशब्दजनितज्ञाने तद्विषयत्वाभावेऽपि तदाकारत्वदर्शनात् । न च तत्तद्विषयम् । असतः केनापि सम्बन्धाभावेन तत्सम्बन्धरूपविषयत्वा-नुपपत्तेरित्याशयेन शङ्कते- कुतस्तद्विषयत्वमिति ॥ असतो निःस्वरूपत्वेन संयोगादेः सम्बन्ध-रूपत्वासम्भवेऽपि ‘असच्छशविषाणम्’ इत्यबाधितविशिष्टप्रतीतिबलेन सिद्धे सम्बन्धे विषयत्व-रूपस्वरूपसम्बन्धस्य विद्यमाने ज्ञान एव कल्पनाद् वक्ष्यमाणरीत्या तद्विषयत्वातिरिक्तस्य तदाकारत्वस्य दुर्निरूपत्वाच्च तद्विषयत्वमेव तदाकारत्वमित्यभिप्रेत्य परिहरति- परिशेषादिति ॥ आद्येऽपि विषयस्य यावदाकारत्वं, ज्ञानस्य तावदाकारत्वं विवक्षितं यत्किञ्चित्तदाकारत्वं वा । आद्य आह-अनुपलम्भादिति ॥ द्वितीयं शङ्कते-एकैवेति ॥ अनुगतेति ॥ ब्रह्मणि पारमार्थिकी सत्ता । तदितरप्रपञ्चे व्यावहारिकी सत्तेति त्वत्सिद्धान्तादिति भावः । ननु सर्वत्र ब्रह्मसत्ता एकैवेति नोक्तदोष इत्यत आह- ब्रह्मसत्तयेति ॥ किञ्च ब्रह्मसत्तयेति कोऽर्थः । ब्रह्मैव सत्तेति, ब्रह्मणः सत्तेति वा । नाऽद्यः । तथा सति तादृशसत्तावत्त्वेन जगतः पारमार्थिकसत्त्वापत्तेः । ब्रह्मणो घटत्वाऽदिवज्जगद्धर्मत्वाऽपाताच्चेत्याद्यं बहिरेव निराकृत्य द्वितीयं निराचष्टे- नापीति ॥ निराकारतेति ॥ निर्धर्मकतेत्यर्थः । आद्यपक्षदूषणार्थत्वमुपपाद्य द्वितीयपक्षदूषणार्थत्वमुपपादयति- एवमिति ॥ एवं योज्यमिति सम्बन्धः । अत्यन्तसादृश्येति ॥ आत्मतज्ज्ञानयोरिति शेषः । यद्यपि निराकारताऽङ्गीकारादिति दूषणेनैव द्वितीयपक्षोऽपि दूषितस्तथाऽप्यभ्युच्चयेन दूषणान्तरोक्तिरिति ध्येयम् । तृतीयेऽपीति ॥ तदाकारो हि तदाश्रितो धर्मः । न च ज्ञेयं ज्ञानाश्रितम् । अननुभवात् । तथा च विषयतासम्बन्धेन ज्ञेयस्य ज्ञानव्यावर्तकत्वेन तस्य तदाकारत्वं निर्वर्त्यमिति परिशेषात् तदाकारत्वं तद्विषयत्वमेव पर्यवसन्नमित्यर्थः । किमतो यद्येवमत आह- ततश्चेति ॥ अनेनेति ॥ वक्ष्यमाणेनेत्यर्थः । किं नामेति ॥ तद्विषयत्वं सामान्यं तदाकारत्वं तु विशेष इति विवेकः । नन्वेवं ‘तद्विषयत्वमेव तदाकारत्वम्’ इत्याचार्योक्तिः कथमित्यत आह- परिशेषसिद्धं त्विति ॥ तथा च सामान्यविशेषयोरभेदोपचारेण तथोक्तमिति भावः ।

### **श्रीवेदेशतीर्थ**

ननु तदाकारत्वमेव न तद्विषयत्वम् । शशविषाणशब्दजनितज्ञाने तद्विषयत्वाभावेऽपि तदाकारत्वदर्शनात् । तदपि सम्बन्धाभावादित्याशङ्कते- कुतस्तद्विषयत्वमिति ॥ असतो निःस्वरूपत्वेन विषयत्वरूपसम्बन्धवत्त्वाभावेऽपि ‘असच्छशविषाणम्’ इत्यबाधितविशिष्ट-प्रतीतिबलेन सिद्धे सम्बन्धे विषयत्वरूपसम्बन्धस्य विद्यमाने ज्ञान एव कल्पनाद्वक्ष्यमाणरीत्या तद्विषयत्वातिरिक्तस्य तदाकारत्वस्य दुर्निरूपत्वाच्च तद्विषयत्वमेव तदाकारत्वमित्यभिप्रेत्य परिहरति - परिशेषादिति ॥ तदाकार एवेति ॥ यथा एतद्घटाकारं घटान्तरमित्यर्थः । तदाकार इवेति ॥ यथा गवाकारो गवय इत्यर्थः । स आकार इति ॥ यथा घटत्वाकारो घट इत्यर्थः । आद्येऽपि विषयस्य यावानाकारः ज्ञानस्य तावदाकारत्वं विवक्षितम् । यत्किञ्चित्तदाकारत्वं वा । आद्य आह- अनुपलम्भादिति ॥ द्वितीयं शङ्कते- एकैवेति ॥ द्वितीयपक्षनिराकरणपरतयाऽपि मूलवाक्यं व्याचष्टे- एवमिति ॥ एवं योज्यमिति सम्बन्धः । अत्यन्तसादृश्यस्येति ॥ आत्मज्ञानयोरिति शेषः । यद्यपि निराकारताङ्गीकारेणैव द्वितीयपक्षोऽप्यनुपपन्नः । तथाऽप्यभ्युच्चयेन दूषणान्तरोक्तिरिति ध्येयम् । स आकार इवेति विषयस्याऽकारसादृश्यमुक्तम् । तन्नात्यन्तसादृश्यम् । आधाराधेय-भावाभावात् । नापि यत्किञ्चित्सादृश्यम् । वेदान्तजन्यज्ञानस्य घटज्ञानत्वापत्तेरित्यत उक्तम्- व्यावर्तकत्वेनेति ॥ आधाराऽधेयभावाभावाद्व्यावर्तकत्वमपि कथमित्यत उक्तम्- विषयतयेति ॥ यदि तर्हीति ॥ तदाकारत्वमित्यतः परं तर्हीत्यस्य सम्बन्धः । अभेदापत्तिरिति ॥ प्रतियोगि-भेदाभावेऽभावभेदस्याप्यभावादिति भावः । अनेनेति ॥ न हीति मूलवाक्येनेत्यर्थः । न हि ज्ञानज्ञेययोर् एकाकारत्वमिति वदतैकाकारत्वं सदृशाकारत्वं च तदाकारत्वशब्दार्थ इति सूचनेन तदाकारत्वस्य सामान्यत्वसूचनादित्यर्थः । किं नाम सामान्यविशेषवचनाविति ॥ वृक्षत्वशिंशुपात्वे इव तदाकारत्वं सामान्यं तद्विषयत्वं विशेषः । तदाकारत्वस्य तद्विषयत्वपरित्यागेनोक्तप्रकारेण निर्विषये घटादावपि सत्त्वादित्यर्थः ।

नन्वेवं ‘न च तदाकारम् । अतद्विषयत्वादेव’ इति कथं विशेषाभावेन सामान्याभावसाधनम् । व्यभिचारात् । न हि शिंशुपात्वाभावेन वृक्षत्वाभावसाधनं युक्तमिति चेन्न । यावद्विशेषाभावेन सामान्याभावसाधनात् । अत एवोक्तं प्राक् ‘ततश्च वेदान्तवाक्यजनितं विज्ञानमात्मविषयं न चेत्तदाकारमपि न भवेत्’ इति ।

अत एव च ‘अतद्विषयत्वादेव’ इति हेतुमुक्त्वा ‘तद्विषयत्वमेव हि तदाकारत्वम्’ इत्युपपाद्य ‘कथं तद्विषयत्वमेव तदाकारत्वम् । तदाकारत्वस्य तद्विषयत्वपरित्यागेनापि तदाकार एवाकारो यस्येत्यादिव्युत्पत्त्या निर्विषये घटादावपि सत्त्वात्’ इत्याशङ्कापरिहारपरम् ‘न हि ज्ञान-ज्ञेययोरेकाकारता’ इति मूलं प्रसक्तप्रतिषेधपरतया प्रवृत्तमिति स्वरसम् । तदेतदुक्तम् ‘अनेन निरस्तम्’ इति ।

केचित्तु- अनेनेति ॥ वक्ष्यमाणेनेत्यर्थः । किं नामेति ॥ तद्विषयत्वं सामान्यं तदाकारत्वं विशेष इति विवेक इत्याहुः । परिशेषसिद्धमिति ॥ तथा च तद्विषयत्वमेव तदाकारत्वमित्यभेदोक्ति-रौपचारिकीति भावः ।

### **द्वैतद्युमणि**

तावदिति ॥ तृतीयपक्षस्य सर्वथा दूष्यत्वाभावादिवार्थमन्तर्भाव्य तस्यैवाङ्गीकारात् तावदित्युक्तम् । ननु मूलकारैस्तृतीयपक्षदूषणस्योत्तरत्राकृतत्वात् कथं तावदित्युक्तिरिति चेन्न । ज्ञानमेययोरिति निर्धारणसप्तमी । ज्ञेयस्येति योग्यतया सम्बन्धः । एकपदं मुख्यार्थकम् । तथा च ज्ञानज्ञेययोर्मध्ये ज्ञेयस्य ज्ञानमुख्याकारता नेत्यभिप्रायकतयोत्तरत्र १तृतीयपक्षेत्यादिना स्वयं धृत्वा व्याख्यास्यमानत्वेन तदभिप्रायकतया तावदित्युक्तिसम्भवात् ।

अनेनेति ॥ अवयवव्युत्पत्तिलभ्यार्थान्तरनिराकरणपूर्वकं तत्र परिशेषकथनद्वारा तदाकारत्वपद-जन्यप्रमितिविषयत्वरूपसामान्यसूचनेनेत्यर्थः । तथा च तद्विषयकत्वाभावात् तदाकारणत्वजन्य-प्रमितिविषयत्वाभाववान् इति हेतुहेतुमद्भावो बोध्य इति भावः ।

### **श्रीराघवेन्द्रतीर्थ**

स एवाऽकारो यस्येति । आत्मैवाऽकारो यस्येत्यर्थः। द्वितीयपक्षनिरासकतयाऽपि तदेव वाक्यं योजयति- एवं न हीत्यादि ॥ किञ्चित्सादृश्येति । सत्त्वादिना सादृश्यस्य वेदान्तजन्यं ज्ञानं घटाऽकारमपि स्यादिति प्रागुक्तदिशा अतिप्रसञ्जकत्वादित्यर्थः । आधाराऽधेयेति । आकार-स्याऽकार्येवाऽधारः । आत्मन एवाऽकारत्वे ज्ञानस्याऽधारता आत्मनश्चाऽधेयता स्यात् । न चायमाधाराऽधेयभावो युक्तः । आत्मनोऽपरिच्छिन्नतया अनाधेयत्वाज्ज्ञानस्य परिच्छिन्नतया तदनाधारत्वाच्चेति भावः । अनेन निरस्तमिति । विषयतया व्यावर्तकत्वेन आकार इवेति कथनेनेत्यर्थः । तद्व्यनक्ति- न हीति ॥ सामान्येति । विषयत्वं सामान्यमाकारत्वं विशेष इत्यर्थः। तर्हि मूलविरोध इत्यत आह- परिशेषेति ॥ अनुभवेति । आन्तरत्वबाह्यत्वरूपवैलक्षण्यस्यैवानुभवसिद्धत्वादिति भावः । प्रागिवेति ॥ सत्तयैकाकारत्वेत्युक्तरीत्येत्यर्थः सामान्येति ॥ तदाकारत्वस्य निर्विषये शशविषाणशब्दाज्जायमाने शशविषाणादिज्ञानेऽपि सत्त्वेन तदाकारत्वं सामान्यमित्यर्थः । परिशेषेति ॥ तदाकारत्वशब्दार्थ-स्योक्तरीत्या प्रकारत्रयेणासम्भवादित्यर्थः ।

### **गुरुराजीया**

तद्विषयत्वाभावेऽपि शशविषाणादिज्ञानस्य तदाकारत्वदर्शनात् कथं तद्विषयत्वस्यैव तदाकारत्ववर्णनमिति भावेन शङ्कते- कुत इति ॥ परिशेषयति- परिशेषादिति ॥ आद्यपक्षमात्र-निरासकत्वाद्वाक्यस्य कथं पक्षद्वयनिरासकत्वेन व्यापार इत्यत एकशब्दस्यैकार्थत्वे२ प्रथमपक्ष-निरासकत्ववत् सदृशार्थकत्वे द्वितीयपक्षनिरासकत्वस्यापि सम्भवाद्युक्तः पक्षद्वयनिरासकत्वेनास्य व्यापार इत्यभिप्रेत्य तत्सिद्ध्यर्थं तथापि योजयति-एवमिति ॥ १अत्यन्तसादृश्यस्येति ॥ ज्ञानज्ञेयमात्रनिष्ठधर्मेण सादृश्यस्येत्यर्थः । घटज्ञानत्वस्य घटे घटत्वस्य च घटज्ञाने असत्त्वेना-त्यन्तसादृश्यस्यानुभवबाधितत्वादिति भावः । यद्यपि निराकारत्वयुक्त्या अयं पक्षः प्रागेव दूषितः। तथाऽपि साकारत्वमङ्गीकृत्य पृथग्दूषणाभिधानमेतदिति द्रष्टव्यम् । प्रागिवेति ॥ वेदान्तजनित-विज्ञानस्य आत्मनेव घटेनापि सत्तया सदृशत्वेनाऽत्मज्ञानत्ववद्घटज्ञानत्वस्यापि प्रसङ्गादित्यर्थः । स आकार इवेति विषयस्याऽकारसादृश्यमुक्तम् । तन्नात्यन्तम् । अनुभवबाधितत्वात् ।
नापि सत्तया । पूर्ववदतिप्रसङ्गित्वादित्यत उक्तम्- व्यावर्तकत्वेनेति ॥ आधाराधेयभावाभावेन कथं व्यावर्तकत्वमपि तस्येत्यत उक्तम्- विषयतयेति ॥ यदि तर्हीति ॥ यदि तद्विषयत्वमेव तदाकारत्वं तर्हीति सम्बन्धः । अनेनेति ॥ तदाकारत्वस्य परिशेषेण २तद्विषयत्वे पर्यवसानवर्णनेनेत्यर्थः ।

केचित्तु ‘किन्नाम । सामान्यविशेषवचनौ’ इत्यत्र वृक्षशिंशुपाशब्दाविवेति शेषः । वृक्षत्ववत् तदाकारत्वस्य सामान्यतायाः शिंशुपात्ववत् तद्विषयत्वस्य विशेषतायाः सत्त्वादित्यर्थः । एवं तर्हि ‘न च तदाकारम् । अतद्विषयत्वादेव’ इति कथं विशेषाभावेन सामान्याभावसाधनम् । व्यभि-चारात् । न हि शिंशुपात्वाभावेन वृक्षत्वाभावसाधनं युक्तमिति चेन्न । यावद्विशेषाभावेन सामान्याभावसाधनात् । अत एवोक्तं प्राक् ‘ततश्च वेदान्तजनितविज्ञानम् आत्माविषयञ्चेत् तदाकारमपि न भवेत्’ इति । अत एव च ‘अतद्विषयत्वादेव’ इति हेतुमुक्त्वा ‘तद्विषयत्वमेव हि तदाकारत्वम्’ इत्युपपाद्य कथं तद्विषयत्वमेव तदाकारत्वम् । तदाकारत्वस्य तद्विषयत्वपरित्यागेनापि ‘तदाकार एवाऽकारो यस्य’ इत्यादिव्युत्पत्त्या निर्विषये घटादावपि सत्त्वाद् इत्याशङ्कापरिहारपरं ‘न हि ज्ञानज्ञेययोरेकाऽकारता’ इति मूलं प्रसक्तप्रतिषेधपरतया प्रवृत्तमित्याहुः ।

### **गोविन्दीया**

परिशेषादिति ॥ परिशेषप्रमाणादित्यर्थः । स इति ॥ स आत्मा आत्माकारः यस्येति वा, विज्ञानं तदाकारम् इत्यभिधातव्यमित्यर्थः । प्रकारान्तरेति ॥ प्रकारत्रयाद् अन्यस्य प्रकार-स्यासम्भवादित्यर्थः । एकैवेति ॥ ज्ञानज्ञेययोर् एकैव सत्ता नाम आकारे सतीति चेदित्यर्थः । अनुगतेति ॥ सत्तारूपजातेर् अनुगतत्वानङ्गीकारादित्यर्थः । अङ्गीकृत्य दूषणमाह- सत्तयेति ॥ वेदान्तजनितविज्ञानं पटगतसत्तयाऽपि एकाकारत्वेन पटाकारमपि स्यादित्यर्थः । दूषणान्तरमाह- नापीति ॥ किञ्चिदिति ॥ सत्ताया एव किञ्चित्सादृश्यस्य पूर्ववदतिप्रसङ्गजनकत्वादित्यर्थः । तथा हि- पटगतसत्तयाऽपि किञ्चित् सदृशत्वाद् वेदान्तजनितविज्ञानं पटाकारमपि स्यादिति । अत इति ॥ प्रकारत्रयस्य दुष्टत्वात् प्रकारान्तरासम्भवे सति परिशेषाद् आत्मनो विषयतया व्यावर्तक-त्वेनेतरज्ञानापेक्षया अस्य ज्ञानस्य भेदकत्वेन स आत्मा आकार इव यस्य तत् तदाकारमिति वक्तव्यमित्यर्थः । उपसंहरति- ततश्चेति ॥ यदीति ॥ यदि तद्विषयत्वमेव तदाकारत्वं तर्हि भावधर्मयोरेकत्वेन अतद्विषयत्वात् तदाकारं तेनेति अभावरूपधर्मयोरप्येकत्वेन व्याप्यव्यापकभावो न स्यादिति । एतदपि अनेन हि ज्ञानज्ञेययोरेकाकारतेति वाक्येन निरस्तम् । तथा हि । तत्र वाक्ये एकाकारतेति भावप्रधाननिर्देशेन एकाकारतायाः सामान्यधर्मत्वं सूचितम् । तथा च एकाकारत्वमेव तदाकारत्वम्, तस्यापि सामान्यधर्मत्वेन व्यापकत्वम् । तद्विषयत्वस्य विशेषधर्मत्वेन व्याप्यत्वम् अतो न दोष इत्यर्थः । इममेवार्थमुपपादयति- न हीति ॥ परिशेषेति ॥ परिशेषप्रमाणेन सिद्धं तद्विषयत्वे पर्यवसानं स आकार इव यस्य तत् तदाकारं तस्य भावस्तदाकारत्वमभिप्रेत्य तद्विषयत्वमेव हि तदाकारत्वमित्यभेदोक्तमित्यर्थः ।

### **जनार्दनभट्टीया**

तदाकार एवेति ॥ तत्र विकल्पद्वयेऽपि आकारशब्दः किमवयवसंस्थानवाचक उत धर्ममात्रपरः? इति विकल्पं हृदि निधाय आद्यस्य निरवयवाकाशज्ञाने असम्भवात्१, तमुपेक्ष्य द्वितीयेऽपि किमेकासाधारणधर्मत्वम् एकाकारत्वम् उत एकसाधारणधर्मवत्वमिति द्विधा विकल्प्य तद्दूषणपरतया ‘न हि’ इति मूलं योजयति– सति हीति ॥ एकाकारत्व इति ॥ एकसाधारणधर्मवत्त्वे इत्यर्थः । अनुपलम्भादिति ॥ ज्ञाननिष्ठज्ञानत्वादेर् विषये विषयनिष्ठघटत्वादेर् ज्ञाने च अनुपलम्भादिति भावः। साधारणधर्मवत्त्वमेकाकारत्वम् इति द्वितीयं शङ्कते – एकैवेति ॥ अननुगतस्वरूपसत्ताया भेदवादिभिर् अपि अङ्गीकारात् ‘अनुगता’ इत्युक्तम् ।

निराकारताङ्गीकारात् ॥ निर्धर्मकत्वाङ्गीकारादित्यर्थः । ‘तदाकार एव’ इति द्वितीयविकल्प२ निराकरणपरतया तदेव वाक्यं योजयति – एवमिति ॥ सदृशाकारतेति ॥ एकशब्दस्य सादृश्येऽपि प्रयोगादिति भावः । असाधारणसाधारणविकल्पौ अत्रापि आवर्तयति– अत्यन्तेति ॥ असाधारण-धर्माभिव्यङ्ग्यसादृश्यस्येत्यर्थः । साक्षादिति ॥ ज्ञानमाश्रित्येत्यर्थः ।

ननु तदाकारत्वतद्विषयत्वशब्दयोः साधारणासाधारणधर्मवाचित्वे तद्विषयत्वमेव तदाकारत्व-मित्यैक्याभिधायिमूलानुपपत्तिरित्यत आह – परिशेषेति ॥

