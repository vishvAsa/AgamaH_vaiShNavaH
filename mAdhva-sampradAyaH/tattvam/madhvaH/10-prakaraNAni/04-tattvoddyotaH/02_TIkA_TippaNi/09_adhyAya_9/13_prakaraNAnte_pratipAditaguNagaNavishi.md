+++
title = "१३ प्रकरणान्ते प्रतिपादितगुणगणविशिष्टभगवन्नमनम्"

+++


## सत्यचिच्चेत्यपतये मुक्तामुक्तोत्तमाय ते ..

**प्रकरणान्ते प्रतिपादितगुणगणविशिष्टभगवन्नमनम्**

### **श्रीमज्जयतीर्थटीका**

एवं यद्गुणगणविशिष्टं भगवन्तमनेन प्रकरणेन प्रतिपादितवानाचार्यस्तादृशमेव स्तुवन् प्रकरणान्तेऽपि नमस्करोति-

## **मूल**

***सत्यचिच्चेत्यपतये मुक्तामुक्तोत्तमाय ते । ***

***नमो नारायणायार्यवृन्दवन्दितपद्द्वय ॥***

***॥ इति श्रीमदानन्दतीर्थभगवत्पादाचार्यविरचितं ***

***तत्वोद्योतप्रकरणं समाप्तम् ॥***

### **श्रीमज्जयतीर्थटीका**

चिच्चेत्यपतित्वोपपादनं सत्येति मुक्तामुक्तोत्तमायेति च । आर्येत्यादि तु नारायणस्यैव नमस्कार्यत्वोपपादनार्थम् । इत्यशेषमतिमङ्गलम् ।

### **श्रीविजयीन्द्रभिक्षु**

प्रकरणान्तेऽपीति ॥ ‘मङ्गलादीनि मङ्गलमध्यानि मङ्गलान्तानि शास्त्राणि प्रथन्ते’ इत्यादिन्यायेनाऽद्यन्तयोर् मङ्गलकरणस्य प्रकरणप्रचयहेतुत्वात् शिष्यायुरभिवृद्ध्यादिहेतुत्वाच्चेति भावः । चिच्चेत्येति ॥ चिच्चेत्ययोरारोपितत्वे तत्पतित्वमप्यारोपितत्वेनासदेव स्यादिति वास्तवपतित्वसिद्ध्यर्थं सत्येति विशेषणमिति भावः ।

### **श्रीवेदेशतीर्थ**

प्रकरणान्तेऽपीति ॥ ‘मङ्गलादीनि मङ्गलमध्यानि मङ्गलान्तानि शास्त्राणि प्रथन्ते’ इत्युक्तत्वेनान्तेऽपि मङ्गलकरणस्य ग्रन्थप्रचयहेतुत्वादिति भावः । चिच्चेत्येति ॥ चिच्चेत्ययोरसत्त्वे कस्य पतिः स्यादिति भावः । इति च पतित्वोपपादनमिति सम्बन्धः । तदपेक्षयाऽनुत्तमस्य तत्पतित्वासम्भवादिति भावः ॥

### **श्रीराघवेन्द्रतीर्थ**

विशेषणानां कृत्यमाह- सत्येति ॥ इति चेति ॥ चिच्चेत्यपतित्वोपपादनमित्यनुषङ्गः । आर्येतीति ॥ आर्या ब्रह्मादयो महात्मान इत्यर्थः । प्रकरणान्त इति ॥ ‘मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते आयुष्मत्पुरुषकाणि भवन्ति’ इत्युक्तत्वेनान्तेऽपि मङ्गलकरणस्य ग्रन्थप्रचयहेतुत्वेनाऽवश्यकत्वादिति भावः । मूले सत्येति ॥ आर्या ब्रह्मादयस्तेषां वृन्दाः समूहास्तैर्वन्दितं पदोर्द्वयं यस्यासौ तथोक्तस् तस्य सम्बुद्धिर् हे आर्यवृन्दवन्दितपद्द्वय । सत्येत्यादिविशेषणद्वयविशिष्टाय नारायणाय ते नम इत्यन्वयः । पतित्वेति ॥ चिच्चेत्ययोरसत्त्वे तत्पतित्वायोगात् । न हि वन्ध्यासुतस्य कश्चित्पति-रस्तीति भावः । इति चेति ॥ पतित्त्वोपपादकमिति सम्बन्धः मुक्तामुक्तोत्तमत्वोक्त्या चित्पतित्वं प्राप्तम् । चित्पतित्त्वे च चैत्यपतित्वं कैमुत्येन लब्धमिति भावः । नारायणस्यैवेति ॥ सतीष्वन्यासु देवतासु अस्यैव नमस्कार्यत्वं कुतः ? इत्याशङ्का परिहाराय नारायणस्य ब्रह्मादिसर्वदेवता-वन्द्यत्वाद्युक्तं तस्यैव नमस्कार्यत्वमित्युपपादनार्थमित्यर्थः ।

### **गुरुराजीया**

अन्तेऽपीति ॥ मङ्गलादीनि मङ्गलमध्यानि मङ्गलान्तानि शास्त्राणि प्रथन्ते आयुष्मत्-पुरुषकाणि वीरपुरुषकाणि च भवन्तीति, आदाविवान्तेऽपि मङ्गलानुष्ठानस्य कर्तव्यत्वश्रवणादिति भावः । चिच्चेत्ययन्तेति॥ पूर्वग्रन्थानुसारेण चिच्चेत्यपतय इत्येव वक्तव्यत्वात्सत्यपदस्याऽनर्थक्य-मित्याशङ्क्य, तयोरसत्त्वे तत्पतित्वायोगेन तदुपपादकत्वात्सत्यपदस्य नाऽनर्थक्यमित्याशयेन तत्प्रयोजनमाह- चिच्चेत्येति ॥ इति चेति ॥ इति च चिच्चेत्यपतित्वोपपादनार्थमुक्तमित्यर्थः । अयं भावः । न सत्यतामात्रेणेश्वरस्य चिच्चेत्यपतित्वमुपपद्यते । तस्य हीनोत्तमभावसापेक्षत्वेनासति तस्मिन्नयोगादित्यतस्तदुपपादनाय मुक्तामुक्तोत्तमायेत्युक्तम् । एतच्च ब्रह्मेशानादिभिरित्यादि-प्रागुपन्यस्तप्रमाणसिद्धमिति न कश्चित् क्षुद्रोपद्रवः । सङ्कोचे कारणाभावेन तत्र मुक्तानाममुक्तानां च ब्रह्मेशानादिपदैः सङ्गृहीतत्वात् ।

### **गोविन्दीया**

तादृशमेवेति ॥ तद्गुणविशिष्टमेवेत्यर्थः । इत्यशेषमिति ॥ इति समस्त-प्रकरणमतिमङ्गलमित्यर्थः ।

### **जनार्दनभट्टीया**

‘सत्यचिच्चे’त्यादिना आद्यश्लोकोक्तगुणैरेव स्तवने पौनरुक्त्यदोषः । प्रयोजनाभावादित्यत आह – एवमिति ॥ तथा च प्रकरणार्थोपसंहाररूपत्वाद् अस्य न पौनरुक्त्यं दोषायेति भावः । मूले ‘मङ्गलादीनि मङ्गलमध्यानि मङ्गलान्तानि शास्त्राणि भवन्ति’ इति शास्त्रात् प्रकरणान्ते भगवन्नामनिबन्धनात्मकत्वाच्च नासङ्गतिरिति भावः । मूले नमःशब्दयोगात् ‘नमः स्वस्तिस्वाहा...’१ इत्यादिना ‘नारायणाय’ इति चतुर्थी । आचार्यस्य अपरोक्षीकृतनारायणत्वात् ‘वन्दितपद्द्वय’ इति सम्बोधनम् ।

