+++
title = "१५ असतः प्रतीत्यनङ्गीकारे बाधकोक्तिः"

+++


## असतः प्रतीतिं विनाऽसद्वैलक्षण्यज्ञानानुपपत्तेः ..

**असतः प्रतीत्यनङ्गीकारे बाधकोक्तिः**

### **श्रीमज्जयतीर्थटीका**

अत्यन्तासतः प्रतीत्यनङ्गीकारे बाधकञ्चाऽह-

## **मूल**

***असतः प्रतीतिं विनाऽसद्वैलक्षण्यज्ञानानुपपत्तेः ।***

यदि परोऽसन्न प्रतीयात्तदा शुक्तिरजतादेरसद्वैलक्षण्यं न जानीयात् । वैलक्षण्यज्ञानस्य प्रतियोगिज्ञानसापेक्षतानियमात् । न हि केनाप्यविदिताद्घटाद्वैलक्षण्यं पटस्य ज्ञातुं शक्यते ।

### **श्रीविजयीन्द्रभिक्षु**

असद्वैलक्षण्यं न जानीयादिति ॥ इदमुपलक्षणम् । असत्प्रतीत्यभावे तत्प्रतीतिनिषेधानुप-पत्तिर् असदादिपदप्रयोगानुपपत्तिश्चेत्यपि द्रष्टव्यम् ।

### **श्रीवेदेशतीर्थ**

बाधकञ्चेति ॥ अत्यन्तासतो नरविषणादेरपि तत्पदात्प्रतीतिसम्भवेनेति साधकस्योक्त-त्वाच्चशब्द इति ज्ञातव्यम् ।

### **श्रीराघवेन्द्रतीर्थ**

बाधकञ्चेति ॥ न केवलं नरविषाणादिपदात् तत्प्रतीतिरूपसाधकमस्ति । किं तु बाधकञ्चेत्यर्थः ।

### **गुरुराजीया**

बाधकं चेति ॥ प्राचीनसाधकोक्त्या बाधकोक्तेः समुच्चयद्योतकश्चशब्दः ।

