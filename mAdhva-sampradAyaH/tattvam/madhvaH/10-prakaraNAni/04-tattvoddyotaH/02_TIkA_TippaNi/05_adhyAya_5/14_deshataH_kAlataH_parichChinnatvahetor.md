+++
title = "१४ देशतः कालतः परिच्छिन्नत्वहेतोर्भागासिद्ध्युपपादनम्"

+++


## देशतः कालतः ..

**देशतः कालतः परिच्छिन्नत्वहेतोर्भागासिद्ध्युपपादनम्**

### **श्रीमज्जयतीर्थटीका**

अथ परिच्छिन्नत्वहेतुमपि विशेषतः प्रत्याचिख्यासुस्तत्किं देशतः किं वा कालतो ऽथवा वस्तुत इति विकल्पं हृदि निधायाऽद्यद्वितीयौ निराकरोति -

## **मूल**

***देशतः कालतः परिच्छिन्नत्वं प्रकृतिकालादिष्वभावाद्भागासिद्धम् ।***

प्रकृतिकालाकाशादीनां पक्षैकदेशानां सर्वगतत्वान्नित्यत्वाच्च देशतः कालतः परिच्छिन्नत्वं नास्तीति भागासिद्धं भवति । न च जडत्वादिना तस्यापि परिच्छिन्नत्वसिद्धिः । उक्तविधया अनैकान्त्याद् आगमविरोधाच्च । न च प्रकृत्यादिव्यतिरिक्तस्यैव पक्षत्वम् । तन्मिथ्यात्वस्य निर्निबन्धनत्वापत्तेः । दृश्यत्वादेर्दुष्टत्वात् । आगमानाञ्च निरसिष्यमाणत्वात् । उक्तवक्ष्यमाण-दूषणगणानिस्ताराच्च ।

### **श्रीविजयीन्द्रभिक्षु**

मिथ्यात्वे परिच्छिन्नत्वस्यैव हेतूकृतत्वेन कालतः परिच्छिन्नत्वादिदूषणस्यायुक्तत्व-माशङ्क्याऽह- विशेषत इति ॥ विकल्पमुखेनेत्यर्थः । ‘दृश्यत्वाद्यनुमानेष्वप्येत एव दोषाः’ इत्यनेन सामान्यतो दूषितत्वादिति भावः । किञ्चिद्देशसम्बन्धित्वे सति किञ्चिद्देशासम्बन्धित्वं देशतः परिच्छिन्नत्वं किञ्चित्कालसम्बन्धित्वे सति किञ्चित्कालासम्बन्धित्वं कालतः परिच्छिन्नत्वमिति देशतः कालतः परिच्छिन्नत्वशब्दार्थं हृदि निधाय भागासिद्धिमुपपादयति- प्रकृतीति ॥ आका-शेति । अव्याकृताकाशेत्यर्थः । आदिपदान्नित्यलोकपरिग्रहः । प्रकृत्यादयः परिच्छिन्ना जडत्वाद् घटवद् इत्याद्यनुमानात्परिच्छिन्नत्वसिद्धिरित्यत आह- न चेति ॥ उक्तविधयेति ॥ ‘गौरनाद्यन्त-वती’ ‘स एषोऽबद्धः सनातनः’ ‘कालश्च नित्यः प्रकृतिश्च नित्या’ ‘स यथाऽनन्तोऽयमाकाश एवमनन्त आत्मा वेदितव्यः’ ‘नास्त्यकृतः कृतेन’ इत्याद्यागमविरोधाच्चेत्यर्थः । इदमुपलक्षणम् । ‘कालः सदाऽस्ति’ ‘देशः सर्वत्रास्ति’ इति प्रतीतिविरोधाच्चेत्यपि द्रष्टव्यम् । निर्निबन्धनत्वेति ॥ निष्प्रमाणकत्वेत्यर्थः । ननु परिच्छिन्नत्वहेतुना तदसिद्धावपि दृश्यत्वादिहेतुना प्रकृत्यादि-मिथ्यात्वसिद्धिरित्यत आह- दृश्यत्वादेरिति ॥

### **श्रीवेदेशतीर्थ**

दृश्यत्वाद्यनुमानेष्वप्येत एव दोषा इति सामान्यतः परिच्छिन्नत्वहेतोरपि निराकृतत्वाद् विशेषत इत्युक्तम् । मिथ्यात्वे परिच्छिन्नत्वस्यैव हेतूकृतत्वेन कालतः परिच्छिन्नत्वादिदूषण-स्यायुक्तत्वमाशङ्क्याऽह- विशेषत इति ॥ ‘विकल्पमुखेनेत्यर्थः’ इति व्याख्यानं तु पूर्वग्रन्थ-विस्मरणविजृम्भितम् । पूर्वं हि ‘एवं सामान्यतोऽनुमानानि निरस्य विशेषतो निराचिकीर्षुर्दृश्यत्वा-नुमानस्य तावद्दोषान्तरमाह’ इत्युक्तम् । आकाशादीनामित्यत्राऽदिपदेन वर्णानां परिग्रहः । आगमविरोधाच्चेति ॥ ‘गौरनाद्यन्तवती’ ‘कालश्च नित्यः प्रकृतिश्च नित्या’ ‘स यथाऽन्तोऽ-यमाकाश एवमनन्त आत्मा वेदितव्यः’ ‘आकाशवत्सर्वगतश्च नित्यः’ ‘यावद्ब्रह्म विष्ठितं तावती वाक्’ इत्याद्यागमविरोधादित्यर्थः ।

### **द्वैतद्युमणि**

परिच्छिन्नत्वमभावप्रतियोगित्वमित्यर्थमभ्युपेत्य देशतः कालत इति । सप्तम्यर्थे तसिः । न चैवमव्यावर्तकता । देशकालपदयोः किञ्चिद्देशकालपरत्वेनाभावे देशत्वकालत्वव्यापकतानिवेश-भ्रमनिवर्तनार्थत्वेन वाऽभावस्य संसार्गाभावरूपत्वबोधतात्पर्यकत्वेन वा सार्थक्यात् । आगमाना-मिति ॥ वाचारम्भणमित्यादीनामित्यर्थः ।

### **श्रीराघवेन्द्रतीर्थ**

अथेति ॥ दृश्यत्वादिहेतुद्वयनिरासानन्तरमित्यर्थः । मिथ्यात्वरूपसाध्यविकल्पे हेत्वादि-विकल्पेन१ च प्राक् सामान्यतो निरासाद्विशेषत इत्युक्तम् । उक्तविधयेति ॥ ‘जडत्वञ्चाप्रमातृत्व-मेव । न च प्रमातृत्वमात्मनस्तैरङ्गीक्रियते । अतस्तदप्यनैकान्तिकमेव’ इति तथा ‘आत्मनोऽपि दृश्यत्वादनैकान्तिकता च’ इत्यादिनोक्तविधया चेत्यर्थः । आगमेति ॥ ‘गौरनाद्यन्तवती’ ‘आकाशवत्सर्वगतश्च नित्यः’ ‘प्रकृतिः पुरुषश्चैव नित्यौ कालश्च सत्तम’ इति ‘सदेव सोम्येदमग्रे’१ ‘अथ मर्त्योऽमृतो भवति’२ इत्याद्यागमेत्यर्थः । दृश्यत्वादिहेतुना ‘नेह नानास्ति किञ्चन’३ इत्याद्यागमैर्वा तन्मिथ्यात्वं सेत्स्यतीत्यत आह- दृश्य-त्वादेरिति ॥ उक्तेति ॥ मिथ्यात्वादि-विकल्पादिनोक्तदूषणगणेत्यर्थः । बाधादिवक्ष्यमाणेत्यर्थः ।

### **गुरुराजीया**

दृश्यत्वाद्यनुमानेष्वित्यादिना परिच्छिन्नत्वस्यापि सामान्यतो निरस्तत्वाद् विशेषत इत्युक्तम्- आगमेति ॥ ‘आकाशवत् सर्वगतश्च नित्यः’ ‘सदेव सौम्येदमग्रे’ ‘दृष्ट्वैव तं मुच्यते’ ‘अथ मर्त्योऽमृतो भवति’ ‘यत्र त्वस्य सर्वमात्मैवाभूत्’ ‘यावद्ब्रह्म विष्ठितं तावती वाक्’ इत्याद्यागमविरोधादित्यर्थः । उपलक्षणञ्चैतत् । अवकाशरूपप्रदेशस्य कालस्य चापरिच्छिन्नत्वेनैव धर्मिग्राहकसाक्षिणा सदा सर्वत्र कार्यदर्शनादियुक्त्या च सिद्धत्वेन तद्विरुद्धत्वादित्यपि द्रष्टव्यम् । दुष्टत्वादिति ॥ दूषितत्वेन तदसिद्धेरिति भावः ।

### **गोविन्दीया**

विशेषत इति ॥ ‘अनिर्वचनीयासिद्धेरप्रसिद्धविशेषणः पक्षः’ इति सामान्यतो दृश्यत्वादिहेतूनामप्रसिद्धविशेषणत्वेन निराकृतत्वाद् विशेषतो निराचिकीर्षुरित्यर्थः । प्रकृतीति ॥ आदिपदेन वर्णानां ग्रहणम् । सर्वगतत्वाद्देशतः परिच्छिन्नत्वं नास्ति । नित्यत्वाच्च कालतः परिच्छिन्नत्वं नास्तीति भागासिद्धिर्भवतीत्यर्थः । न चेति ॥ जडत्वादिना हेतुना तस्यापि प्रकृत्यादेः परिच्छिन्नत्वसिद्धिरित्यर्थः । उक्तेति ॥ आत्मन्युक्तविधया जडत्वादेः सत्त्वाद् देशतः कालतः परिच्छिन्नत्वस्याभावादनैकान्त्यादित्यर्थः । आगमविरोधाच्चेति ॥ ‘नित्या हि जीवाः प्रकृतिश्च नित्या कालश्च नित्यः’ इति प्रकृतिकालयोः ‘स यथाऽनन्तोऽयमाकाश’ इति आकाशस्य ‘यावद् ब्रह्म विष्ठितं तावती वाक्’ इति वर्णानां नित्यत्वाभिधायकागमविरोधाच्चेत्यर्थः । तन्मिथ्यात्व-स्येति ॥ चतुर्णां प्रकृत्यादीनां मिथ्यात्वस्य साधकहेतुशून्यत्वापत्तेरित्यर्थः । आगमानामिति ॥ प्रकृत्यादिमिथ्यात्ववादिनामागमानां चार्थप्रच्यावनेन निरसिष्यमाणत्वादित्यर्थः । उक्तेति ॥ दृश्यत्वादीनां ये दोषा उक्तास्तेषां निरासेन तत एव मिथ्यात्वसाधका भविष्यन्तीति शङ्कां हृदि निधाय उक्तवक्ष्यमाणदूषणानामनिस्तारात् कथं तेषां हेतुत्वमित्यर्थः ।

### **जनार्दनभट्टीया**

विषयवर्जितस्य प्रकाशत्वे प्रमाणाभावादिति स्फुटार्थत्वात् ‘प्रमाणाभावात्’ इति मूलं न व्याख्यातम् । विशेषत इति ॥ दृश्यत्वाद्यनुमानेष्वपि एत एव दोषा इति सामान्येन निरस्तत्वाद् एवमुक्तम् । उक्तविधयेति ॥ आत्मनोऽपि दृश्यत्वात् । अतस् तदपि अनैकान्तिकमित्युक्तविधया परिच्छेदरहिते आत्मनि अनैकान्त्यादित्युक्तविधया इत्यर्थः । आगमेति ॥ ‘सदेव सोम्य इदमग्र आसीत्’१ इत्याद्यागमविरोधादित्यर्थः । तेन प्रलयेऽपि कालसत्वावगमादिति भावः । प्रकृत्यादि-व्यतिरिक्तस्यैवेति ॥ ‘परिच्छिन्नत्वसाधकानुमाने’ इति शेषः । निर्निबन्धनत्वेति ॥ कालादौ मिथ्यात्वसाधकपरिच्छिन्नत्वस्य बाधितत्वादिति भावः । ननु परिच्छिन्नत्वहेतुना तन्मिथ्यात्वस्य असिद्धावपि दृश्यत्वादिहेतुना तत्सिद्धिर् अस्तु इत्यत आह – दृश्यत्वादेरिति ॥ ‘आत्मनि अनैकान्त्येन’ इति शेषः ।

ननु ‘एकमेवाद्वितीयम्’ ‘वाचारम्भणं विकारो नामधेयम्’ इत्यादिश्रुतिभ्य एव कालादिमिथ्यात्व-सिद्धिरस्त्वित्यत आह – आगमानामिति ॥ ऐक्यपरवत् प्रतीयमानानां वाचारम्भणमित्याद्यागमानां ‘विश्वं सत्यम्’ इत्यादि प्रबलसत्यत्वागमविरोधेन प्रपञ्चमिथ्यात्वपरत्वस्य निरसिष्यमाणत्वादि-त्यर्थः ।

