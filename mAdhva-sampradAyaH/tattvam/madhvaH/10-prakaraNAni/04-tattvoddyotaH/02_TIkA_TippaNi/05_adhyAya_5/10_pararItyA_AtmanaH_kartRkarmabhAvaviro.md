+++
title = "१० पररीत्या आत्मनः कर्तृकर्मभावविरोधेन स्वविषयप्रकाशत्वाभावसमर्थनम्"

+++


## स्वविषयत्वं हि ..

**पररीत्या आत्मनः कर्तृकर्मभावविरोधेन स्वविषयप्रकाशत्वाभावसमर्थनम्**

### **श्रीमज्जयतीर्थटीका**

ननु कथमात्मनः स्वविषयप्रकाशत्वाभावः । यावता वादिप्रतिवादिभ्यां स्वप्रकाशज्ञानरूप आत्मेत्यङ्गीकृतमित्यत आह-

## **मूल**

***स्वविषयत्वं हि कर्तृकर्मविरोधात्तैर्नाङ्गीक्रियते ।***

आत्मप्रकाशस्येति शेषः । सत्यमस्माभिः स्वविषयप्रकाशत्वमात्मनोऽङ्गीक्रियते । परैस्तु नाङ्गीक्रियते । एकस्यां क्रियायां हि कर्तृकर्मणोरेकत्वं विरुद्धम् । परसमवेतक्रियाफलशालित्वस्य कर्मलक्षणत्वात् । अतो न स्वविषयमात्मज्ञानम् । स्वप्रकाशत्वं तु परप्रकाश्यताभावमात्रमिति परेषां प्रवादः । तदभिप्रायेण च ‘आत्मनः स्वविषयप्रकाशत्वाभावात्’ इत्युक्तमित्यदोषः ।२

### **श्रीविजयीन्द्रभिक्षु**

स्वविषयत्वमेव स्वप्रकाशत्वमिति सिद्धान्तवासनया शिष्यः पृच्छति- नन्विति ॥ सत्य-मेवमस्मन्मते । परस्य तु न तथा । पराप्रकाश्यत्वस्यैव स्वप्रकाशत्वरूपताऽङ्गीकारादिति परिहरति- अत आहेति ॥ परसमवेतेति ॥ कर्मान्यसमवेतेत्यर्थः ।

### **श्रीवेदेशतीर्थ**

स्वविषयत्वमेव स्वप्रकाशत्वमिति सिद्धान्तवासनया शिष्यः पृच्छति- नन्विति ॥ परसम-वेतेति ॥ स्वभिन्नकर्तृसमवेतेत्यर्थः । न चैवमात्माश्रयत्वम् । कर्तुरन्यत्वे सति क्रियाजन्यफलशालित्व-मित्यत्र तात्पर्यात् । नन्वस्माभिरात्मज्ञानस्य स्वविषयत्वाङ्गीकारात् कथं प्राक् स्वविषयत्वा-भावादित्युक्तमित्यत आह- तदभिप्रायेणेति ॥ परकीयस्वविषयत्वानङ्गीकाराभिप्रायेणेत्यर्थः ।

### **द्वैतद्युमणि**

नन्विति ॥ मूले कर्तृकर्मपदे भावप्रधाने ।

### **श्रीराघवेन्द्रतीर्थ**

पराभिप्रेतमेव लक्षणमाह - परसमवेतेति ॥

### **गुरुराजीया**

शिष्यः शङ्कते- नन्विति ॥ परसमवेतेति ॥ यदत्र वक्तव्यं तत् कर्तुरन्यत्वे सतीत्यादि-पूर्वग्रन्थव्याख्यानावसर एवोक्तमिति तत एव प्रतिपत्तव्यम् । ननु यदि स्वविषयप्रकाशत्वं नाङ्गी-क्रियते तर्हि कथं तन्मते स्वप्रकाशत्वनिर्वाह इत्यत आह- स्वप्रकाशत्वं त्विति ॥ तथा सति पराप्रकाश्यतया शशविषाणादेरपि स्वप्रकाशताप्रसङ्गादिति भावेन परेषां प्रवाद इत्युक्तम् । यद्यस्माभिः स्वविषयप्रकाशत्वमङ्गीक्रियते तर्हि कथं ग्रन्थकारीया तदनङ्गीकारोक्तिरित्यत आह- तदभिप्रायेणेति ॥ परकीयस्वविषयत्वानङ्गीकाराभिप्रायेणेत्यर्थः । उक्ताभिप्रायकत्वं ग्रन्थकृत्-सम्मतञ्चेत्याह- अत इति ॥ अन्यथा नाङ्गीक्रियत इत्येतावतैव पूर्णत्वेन तैरित्यस्य व्यर्थत्वादिति१ भावः ।

### **गोविन्दीया**

यावतेति ॥ समस्तवादिप्रतिवादिभ्यामित्यर्थः । परसमवेतेति ॥ कर्मणः सकाशाद् यः परः कर्ता तत्र समवेतक्रिया तस्या यत्फलं तच्छालित्वं तत्स्वरूपत्वं तस्यैव कर्मलक्षणत्वादित्यर्थः। तदभिप्रायेणेति ॥ अस्मन्मते एकस्यैवाऽत्मनः विशेषबलात् कर्तृत्वं कर्मत्वं नित्यत्वं चाङ्गीक्रियत एव, पराभिप्रायेण चाऽत्मनः स्वविषयप्रकाशत्वाभावादित्युक्तम् इति अदोषो ऽपसिद्धान्तादिदोषो नास्तीत्यर्थः ।

### **जनार्दनभट्टीया**

अत एव आचार्य उत्तरवाक्ये ‘प्रकाश एव’ इति एवकारेण स्फुटदूषणतां सूचयिष्यति – तैरिति ॥ पदव्यावर्त्यमाह- सत्यमित्यादिना ॥ कुतो नाङ्गीक्रियते? इत्यत आह – एकस्यामिति ॥ विरोधमेव स्पष्टयति – परेति ॥ २ननु आत्मज्ञानस्य स्वविषयत्वाभावे कथं तस्य परमते स्वप्रकाशत्वम्? इत्यत आह – स्वप्रकाशत्वमिति ॥ परेषामिति ॥ नत्वस्माकमिति भावः । तस्य तदुपहितलक्षणत्वा-दिति ॥ तस्य कर्मणः, तदुपहितलक्षणत्वात् कर्तृघटितलक्षणत्वादित्यर्थः । ‘कर्तुरीप्सिततमं कर्म’१ कर्तुः क्रियया यदाप्तुम् इष्टतमं तत्कर्मसञ्ज्ञं स्यादिति पाणिनिना अनुशासनादिति भावः ।

