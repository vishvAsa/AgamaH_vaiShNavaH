+++
title = "०२ दृश्यत्वाद्यनुमानानामसिद्धिसमर्थनम्"

+++


## अनिर्वचनीयासिद्धेरेवानुमानस्याप्यसिद्धिः..

**दृश्यत्वाद्यनुमानानामसिद्धिसमर्थनम्**

### **श्रीमज्जयतीर्थटीका**

एवं दृश्यत्वाद्यनुमानानां कालातीतत्वमभिधायासिद्धिमप्याह-

## **मूल**

***अनिर्वचनीयासिद्धेरेवानुमानस्याप्यसिद्धिः । ***

यथाऽनिर्वचनीयासिद्धेरप्रसिद्धविशेषणता । एवं तत एवानुमानस्य दृश्यत्वादेरसिद्धिरपीति योज्यम् । तथा हि । न तावद् दृश्यत्वादिकं सत् । तेनैवानैकान्त्यापत्तेः । तथा नाप्यनिर्वच-नीयम् । तस्य पूर्ववदसिद्धत्वात् । तथा चासत्त्वे वक्तव्ये सुतरामसिद्धिः ।

ननु सामान्यतः प्रयुक्ते हेतौ विशेषविकल्पैर्निराकरणे१ धूमाद्यनुमानभङ्ग इति । मैवम् । अनिर्वचनीयासिद्धेरेव । न खल्वसिद्धाश्रयं सामान्यं सिद्धं भवति२ । ‘दृश्यत्वाद्यनुमानेष्वप्येत एव दोषाः’ इत्यस्यैवायं प्रपञ्चः । न चैतत्प्रागनुक्तमेव । प्रकृतत्वसाम्ये सम्भवे च सत्यर्धजरतीयानुपपत्तेः ।

### **श्रीविजयीन्द्रभिक्षु**

नन्वनिर्वचनीयासिद्धेरित्यनेन दृश्यत्वाद्यनुमानस्यासिद्धिरुच्यते । कुतोऽसिद्धिरिति जिज्ञासायां तदुपपादकतया अनिर्वचनीयासिद्धिरुपन्यस्यते । तथा चानिर्वचनीयासिद्धेरनुमानस्या-सिद्धिरित्येव वाक्यविन्यास उचितः । न त्ववधारणापिशब्दसाहित्येन । अनिर्वचनीयासिद्ध्यति-रिक्तस्य अनुमानासिद्ध्युपपादकस्याप्रसक्तेः । अनुमानातिरिक्तेऽसिद्धेरदूषणत्वाच्च । इति दोष-परिहारायाभिप्रेताध्याहारप्रदर्शनपूर्वकं योजनां दर्शयति- यथेति ॥ असिद्धिमेवोपपादयति- तथा हीति ॥ पूर्ववदिति ॥ पूर्वोक्तप्रकारेणाप्रामाणिकत्वादित्यर्थः । तथा चेति ॥ पारिशेष्याद्दृश्य-त्वादिकमसदित्येव वाच्यम् । चतुर्थप्रकारासम्भवात् । तथा च सुतरामसिद्धिरित्यर्थः । सर्वानुमानेऽपि प्रसिद्धधूमाद्यनुमानेऽपि ।

किमेतद्देशसंलग्नो धूमो हेतुः किंवाऽनेतद्देशसंलग्नः । नाऽद्यः । दृष्टान्तस्य साधनवैकल्यापत्तेः । नान्त्यः । स्वरूपासिद्धिप्रसङ्गादिति प्रसिद्धानुमानेऽपि सामान्यतः प्रयुक्तधूमादीनां विशेष-विकल्पैर्निराकरणसम्भवादिति भावः । आरोपितानारोपितसाधारणं सामान्यमेव नास्ति । माना-भावात् । आश्रयस्यैवाभावे दृश्यत्वस्य सामान्यरूपत्वमसिद्धमित्यभिप्रेत्य दूषयति- मैवमिति ॥ एतदेवोपपादयति- न खल्विति ॥ ‘दृश्यत्वाद्यनुमानेष्वप्येत एव दोषाः’ इति पूर्वमेव दृश्यत्वादि-हेतूनां दूषितत्वात् ‘अनिर्वचनीयासिद्धेरेव’ इत्यनेनापि तद्दूषणाभिधानं पुनरुक्तमित्याशङ्क्याऽह- दृश्यत्वेति ॥ दृश्यत्वाद्यनुमानेष्विति वाक्ये एत इति सर्वनाम्ना असिद्ध्यतिरिक्तस्यैव दोषस्य परामर्शान्न पौनरुक्त्यमित्याशंक्याऽह- न चैतदिति ॥ अर्धजरतीयानुपपत्तेरिति ॥ अर्धजरतीशब्देन सर्वात्मना जरतीं त्यक्तुमशक्नुवतः प्रक्रिया लक्ष्यते । छप्रत्ययेन चोपमानोपमेयभावरूपसम्बन्ध उच्यते । तथा च तत्प्रक्रियातुल्यप्रक्रियानुपपत्तेरित्यर्थः ।

इत्थं हि तत्प्रक्रिया ‘अर्धं जरत्याः कामयते अर्धं न कामयते । मुखं जरत्याः कामयते नाङ्गान्तरम्’ इति । एवं जरत्या एकदेशे कामना एकदेशे तु सा नेत्येतद्यथा जुगुप्सितम् । एवं प्रकृतत्वसाम्ये च सम्भवति च कस्यचित्परामर्शः कस्यचिन्नेत्येतज्जुगुप्सितमिति भावः ।

### **श्रीवेदेशतीर्थ**

अवधारणलब्धमर्थं दर्शयन् योजयति- यथानिर्वचनीयेत्यादिना ॥ ननु दृश्यत्वाद्यनुमानेष्वप्येत एवेत्यत्रास्यार्थस्योक्तत्वादिदं वाक्यं व्यर्थमित्यत आह- दृश्यत्वादीति ॥ तत्रातिदेशबलादिदं दूषणं सूचितमेवात्र शब्दत एवोपपाद्यत इति भावः ॥ अर्धजरतीयानुपपत्ते-रिति ॥ अत्र केचित् । अर्धजरतीशब्देन सर्वात्मना जरतीं त्यक्तुमशक्नुवतः प्रक्रिया लक्ष्यते । छप्रत्ययेन चोपमानोपमेय(भाव)रूपसम्बन्ध उच्यते । तथा च तत्प्रक्रियातुल्यप्रक्रियानुपपत्तेरित्यर्थः पर्यवस्यति । तथा च तत्प्रक्रिया । अर्धं जरत्याः कामयते अर्धं न कामयते मुखं जरत्याः कामयते नाङ्गान्तरमिति । एवञ्च जरत्या एकदेशे कामना एकदेशे नेत्येतद्यथा जुगुप्सितमेवं प्रकृतत्वसाम्ये सम्भवे च सति कस्यचित्परामर्शः कस्यचिन्नेत्येतज्जुगुप्सितमिति भाव इत्याहुः ।

अन्ये तु चरतीयानुपपत्तेरिति पाठः । तत्र चरतिश्चरणं भक्षणमिति यावत् । तेन तत्कर्तुः प्रक्रिया लक्ष्यते । छप्रत्ययेन च पूर्ववत्सम्बन्ध उच्यते । तेनार्धभक्षणकर्तुः प्रक्रियातुल्यप्रक्रियानुपपत्तेरित्यर्थः पर्यवस्यति । इत्थं हि तत्प्रक्रिया- सगर्भां मत्स्यवधूं गृहीत्वा कश्चिदस्या प्रसवे मत्स्यान्तरं भवि-ष्यति । एवञ्च तदपि भक्षणार्थं भविष्यति । इदानीं चेमामपक्त्वाऽनश्नन्नहं न स्थातुमुत्सह इति विचार्य वदति । अस्या अर्धं पाकाय अर्धं प्रसवायेति । एवञ्च तद्यथा जुगुप्सितमेवमेतदपीति भाव इत्याहुः ।

### **श्रीराघवेन्द्रतीर्थ**

एवकारसार्थक्यायाऽह१- यथेति ॥ तेनैवानैकान्त्यादिति ॥ दृश्यत्वादिहेतौ सत्यपि दृश्यत्वादौ मिथ्यात्वाभावादिति भावः । पूर्ववदिति ॥ ‘विमतमनिर्वचनीयं बाध्यत्वात्’ इत्यादौ साध्यस्येवेत्यर्थः। धूमादीति ॥ पर्वतोऽग्निमान् धूमादित्यत्रैतद्देशकालसंलग्नो धूमो हेतुश्चेद् दृष्टान्तः साधनहीनः । तद्देशादिसम्बद्धश्चेदसिद्धिरित्यादिरूपेण निराससम्भवादिति भावः । धूमत्व-स्योभयधर्मिणः सत्त्वेनोभयसाधारणोऽप्यनिर्वचनीयकोटेरलीकत्वेनानिर्वचनीये सत्ये च नैकमनुगतं दृश्यत्वादिसामान्यमस्तीति भावेनाऽह- न खल्विति ॥ इतिशब्दो वाक्यव्याख्यासमाप्तौ । पूर्ववाक्येनापौनरुक्त्यायाऽह - दृश्यत्वादीति ॥

ननु तत्रैतच्छब्देन तत्प्रकृताप्रसिद्धविशेषणत्वादयोऽसिद्धिभिन्नाः परामृश्यन्तामिति भावेना-शङ्क्य निराह - न चैतदिति ॥ प्रकृतत्वसाम्य इति ॥ अनुमानदोषस्य प्रकृतत्वसाम्ये प्रतिज्ञायामिव हेतावपि सम्भवे च सति प्रतिज्ञादोषस्यैव तत्रोक्तिर्न हेतुदोषस्येत्यर्धजरतीयानुपपत्तेरित्यर्थः । अत एव प्राक् किञ्चेत्यादिनाऽसिद्धिरपि व्युत्पादितेति भावः । अर्धजरतीशब्देन सर्वात्मना जरतीं त्यक्तुमशक्नुवतः प्रक्रिया लक्ष्यते । उपमानार्थे छप्रत्ययः । अर्धं जरत्याः कामयते । अर्धं नेति जरत्या मुखं कामयते नाङ्गान्तरमित्यर्धे कामनाऽर्धे नेति कामुकप्रक्रिया यथा हेया तथा प्रकृतत्वसाम्ये सम्भवे च कस्यचित्परामर्शः कस्यचिन्ने-त्येतस्यानुपपत्तेरित्यर्थः । अर्धचरतीयेति पाठेऽर्धं पाकेन भक्षणायार्धं प्रसवायेत्येतद्यथाऽनुपपन्नं तथेत्यर्थः । ‘चर गतिभक्षणयोः’ इति धातोरित्याहुः । तेनैवेति ॥ दृश्यत्वे दृश्यत्वाभावेऽज्ञानासिद्ध्यापत्तेर् अतो दृश्यत्वे दृश्यत्वसद्भावेऽपि मिथ्यात्वाभावाद्व्यभिचार इत्यर्थः । धूमाद्यनुमानेति ॥ एतद्देशकालविशिष्टधूमस्य हेतुत्वे दृष्टान्ते साध्यवैकल्यम् अनेतद्देशकालविशिष्टस्य तस्य हेतुत्वे स्वरूपासिद्धिरतो धूमत्वसामान्यमेव हेतुरिति यथा तत्रोच्यते तथाऽत्रापि दृश्यत्वसामान्यमेव हेतुरस्त्विति भावः । इदम् अनिर्वनीयासिद्धेरेवेति वाक्येनोच्यमानं दूषणमित्यर्थः । प्रागिति ॥ प्रागुक्तस्यैव हि प्रपञ्चः कार्यो नान्यस्य । इदं च दूषणं प्रागनुक्तमेवातो नायं पूर्वोक्तस्य प्रपञ्च इत्यर्थः । प्रकृतत्वेति ॥ दृश्यत्वाद्यनुमानेष्वपीति वाक्येन ये पूर्वप्रकृता दोषा दृश्यत्वाद्यनुमानेऽतिदिष्टास्तैस्सहास्यापि दोषस्य प्रकृतत्वेन साम्ये सम्भवति सत्यर्धजरतीयन्यायेन कस्यचिद्दूषणस्यातिदेशः कस्यचिन्नेत्येतज्जुगुप्सितमिति भावः ।

### **गुरुराजीया**

तेनैवेति ॥ दृश्यत्वादौ दृश्यत्वाद्यवृत्तौ अज्ञानासिद्धिप्रसङ्गेन तस्य दृश्यत्वादिमत्त्वा-वश्यम्भावादिति भावः । धूमाद्यनुमानेति ॥ तत्रापि एतद्देशकालसंलग्नो धूमो हेतुः, अनेतद्देशकालसंलग्नो२ वा । नाद्यः । तथा सति दृष्टान्ते तदभावेन तस्य साधनवैकल्यप्रसङ्गात् । नान्त्यः । तस्य पक्षेऽसत्त्वेन पक्षेऽसिद्धिप्रसङ्गादित्यादिरूपेण तत्रापि विशेषविकल्पैर्निराकरणस्य कर्तुं शक्यत्वादिति भावः । अविवक्षितविशेषं धूममात्रं धूमानुमाने हेतुरिति युज्यते परिहारः । धूमद्वयेऽपि धूमत्वसामान्यस्य वादिप्रतिवादिसम्मतत्वात् ।

न च सत्यानिर्वचनीयदृश्ययोर्दृश्यत्वसामान्यं वादिप्रतिवादिसम्मतम् । येनात्र तथा परिहारः स्यात् । अनिर्वचनीयस्य स्वरूपेणास्माकमसिद्धेरित्याशयवानाह- अनिर्वचनीयासिद्धेरेवेति ॥ अनिर्वचनीयासिद्धावपि तदनुगतदृश्यत्वसामान्यसिद्धिः किं न स्यादित्यत आह- न खल्विति ॥ अन्यथा गगननलिने प्रसिद्धनलिने च नलिनत्वसामान्यस्यापि सिद्धिप्रसङ्गादिति भावः । प्रपञ्च इति ॥ तथा च न तेनास्य गतार्थतेति भावः । न चैतत्प्रागनुक्तमेवेति ॥ अतिदेशो हि प्रागुपदिष्टस्य भवति । पूर्वं च विवादपदम् अनिर्वचनीयं बाध्यत्वादित्यनुमानमुक्तम् । तत्र चाप्रसिद्धविशेषणत्वादय एव दोषा उक्ताः । न तु हेतोरीदृशविकल्पेन खण्डनं कृतम् । तथा च कथमसावतिदेशो युज्यत इत्यर्थः । प्रकृतत्वसाम्य इति ॥ अनुमानदूषणं हि प्रकृतम् । तत्र च साध्यांशे विकल्प्यासदनिर्वचनीययोर् मिथ्यात्वं सामान्यम् अनुगतं नास्तीति दूषिते हेतावपि तादृशविकल्पस्य दूषणस्य च सम्भवात् कण्ठतोऽनुक्तमप्यर्थादुक्तमेव । एकत्रोक्तस्यान्यत्राग्राह्यता हि द्वेधा सम्भवति । अप्रकृतत्वाद्वा तत्रोक्तदूषणभूषणयोरन्यत्रासम्भवाद्वा । नोभयथाऽपि प्रकृतेऽस्ति । साध्यदूषणवद्धेतुदूषणस्यापि प्रकृतत्वाद्दूषणस्य हेतावपि योजयितुं शक्यत्वेन सम्भवाच्चेत्यर्थः । अर्धजरतीयानुपपत्तेरिति ॥ ‘विरोधे त्वनपेक्षं स्यादसति ह्यनुमानम्’ इत्यधिकरणीय-

‘तेनासां यदि वा नैव क्वचिदस्ति प्रमाणता ।

सर्वत्राऽग्रहता वा स्यान्न त्वर्धजरतीयता ॥’

इत्येतद्वार्तिकव्याख्यावसरे राणके उक्तम् ‘केनचित्पाशुपतेन सर्वजरत्या योषितोऽनुपभोग्यत्वात् सर्वतरुण्याश्च वृद्धे मय्यरुचिप्रसङ्गादर्धजरत्या एवाऽनयने दूतः प्रेषितः’ इति लोकप्रवादोऽर्ध-जरतीयशब्देन उपमानत्वेनोक्त इति ।

क्वचिच्चरतीयेति पाठः । सोऽपि गृहैकत्वाधिकरणीय -

‘श्रुतशब्दाभिधेयानां नार्थानां युगपत् तथा ।

ग्रहणाग्रहणं युक्तमर्धकुक्कुटिपाकवत् ॥’

इत्येतद्वार्तिकव्याख्यावसरे राणके विवृतः । ‘तथाशब्दातिदिष्टं विरोधं द्रढयितुम् अर्धं कुक्कुट्याः पच्यतामर्धं प्रसवाय ध्रियतामिति लोकप्रवादादायातं पाशुपतवाक्यम्-

‘नैकस्य वस्तुनोऽर्धचरतीयं, कथं भवेत् ।

कुक्कुट्याः पाक अर्धस्य प्रसवस्यार्धधारणम् ॥ ’

इति वार्तिकालोचनया दृष्टान्तितं गम्यते’ इति । तत्राऽद्यपाठे तथा एकस्मिन्नेवानुमाने न्याय-साम्येऽपि साध्यांश एव दूषणप्रवेशो हेत्वंशे न तत्सङ्क्रम इत्यपि न सम्भवतीत्युपमार्थः । द्वितीयपाठे तु तथा एकस्मिन्नंशे दूषिते भूषिते वा तत्समानन्यायाक्रान्तोऽपरोऽप्यंशो दूषितो भूषितो वा भवत्येव । न तु एक एव दूषितो भूषितश्च न त्वपर इति न युज्यत इत्युपमार्थः१।

### **गोविन्दीया**

कालातीतेति ॥ प्रबलप्रमाणविरोधितेत्यर्थः । तत एवेति ॥ अनिर्वचनीयासिद्धेरेवे-त्यर्थः । तेनैवेति ॥ तत्रैव दृश्यत्वादौ दृश्यत्वं वर्तते सत्यत्वाङ्गीकारेण मिथ्यात्वाभावाद् अनैकान्त्यापत्तेरित्यर्थः । सर्वानुमानोच्छेदप्रसङ्ग इति ॥ तथा हि- पर्वतीयधूमेन पर्वतीय-वह्निसाधनेऽन्यत्र दृष्टेन धर्मेणाग्न्यनुमितिर्न स्यादित्यादिविकल्पैरुच्छेदप्रसङ्ग इत्यर्थः । मैवमिति ॥ अनिर्वचनीयासिद्धेरेव पक्षरूपाश्रयदृश्यत्वादेरप्यसिद्धिरित्यर्थः । सामान्यमिति ॥ दृश्यत्वादिक-मित्यर्थः । अयं प्रपञ्च इति ॥ दृश्यत्वाद्यनुमानेष्वप्येत एव दोषा इत्यनेन वाक्येनानुमानदोषाणा-मुक्तत्वादसिद्धिरप्युक्तप्रायैव पुनस्तत्कथं न पुनरुक्तं स्यादित्याशङ्क्यानिर्वचनीयासिद्धेरेवेति वाक्येन योऽयमर्थ उक्तः, स च तस्यैव पूर्वोक्तस्यैव प्रपञ्चः । अतो न दोष इत्यर्थः । प्रकृतत्वसाम्ये इति ॥ असिद्धाश्रयत्वसाम्ये सम्भवे च सति कस्यचिद्वादिनः सिद्धमिति वक्तुः प्रक्रियाया अर्धचरतीयानुपपत्तेः । अर्धचरतीत्यनेनार्धं पाकायार्धं प्रसवायेति तत्प्रक्रियोपलक्ष्यते, छप्रत्ययादेशेन ईयशब्देनोपमानोपमेययोः सम्बन्धो लक्ष्यते । तथा चार्धचरणप्रक्रियातुल्यत्वेनानुपपत्तेरित्यर्थः । यथार्धचरणप्रक्रियाया अनुपपत्तिस्तथा दृश्यत्वसामान्यं कस्यचित्सिद्धमिति वक्तुः प्रक्रियाया अनुपपत्तिरिति भावः । अर्धजरतीयानुपपत्तेरिति पाठे मुखं जरत्याः कामयते नाङ्गान्तरमिति प्रक्रियाया यथाऽनुपपत्तिस्तथा प्रकृतप्रक्रियाया इत्यर्थः ।

### **नारोपन्तीया**

सर्वानुमाने प्रसङ्ग इति । पर्वतो वह्निमान् धूमादित्यादावपि धूमः किं पर्वतीयवह्नि-समानाधिकरणो वा हेतूक्रियते, आहोस्विन्महानसीयवह्निसमानाधिकरणो वेति विकल्प्याऽद्ये पर्वतीय-वह्न्यसिद्ध्या विशिष्टासिद्धिः । द्वितीये व्यधिकरणासिद्धिरित्यादिखण्डनस्य कर्तुं शक्यत्वात् । अनिर्वचनीयासिद्धेरेवेति ॥ यद्यपि सर्वानुमानोच्छेदभिया नैतादृशविकल्पखण्डनं च युक्तम् । तत्र तत्र पक्षदृष्टान्तवृत्तिधूमनिष्ठधूमत्वसामान्यधर्मपुरस्कारेण धूमो हेतुरित्येवं समाधानं सुशकम् । तथापि प्रकृते अनिर्वचनीयपदार्थस्यैव परं प्रत्यसिद्ध्या सामान्यधर्मपुरस्कारेणाहेतूकरणादिति भावः । अनिर्वचनीयासिद्धावपि कुतो न सामान्येन हेतुत्वमित्यत आह । न खल्विति । न चैतत्प्रागनुक्तमेवेति । अतिदेशो हि प्रागुपदिष्टस्य भवति । पूर्वं च विवादपदमनिर्वचनीयं बाध्यत्वादित्यनुमानमुक्तम् । तत्र चाप्रसिद्धविशेषणत्वादय एव दोषा उक्ताः
। न तु हेतोरीदृशविकल्पेन खण्डनं कृतम् । तथा च कथमसौ विकल्पो युज्यत इत्यर्थः ।

प्रकृतत्वसाम्य इति । अनुमानदूषणं हि प्रकृतम् । तत्र च साध्यांशे विकल्प्यासदनिर्वचनीय-योर्मिथ्यात्वमनुगतं नास्तीति दूषिते हेतावपि तादृशविकल्पस्य दूषणस्य च सम्भवात् कण्ठतोऽ-नुक्तमप्यर्थादुक्तमेव । एकत्रोक्तस्यान्यत्राग्राह्यता हि द्वेधा सम्भवति । अप्रकृतत्वाद्वा तत्रोक्तदूषण-योरन्यत्रासम्भवाद्वा । नोभयमपि प्रकृतेऽस्ति । साध्यदूषणवद्धेतुदूषणस्यापि प्रकृतत्वात्, तद्दूषणस्य हेतावपि योजयितुं शक्यत्वेन सम्भवाच्चेत्यर्थः । अत एवाऽह- अर्धजरतीयानुपपत्तेरिति ॥ यथा ह्येकस्मिन् शरीरेऽर्धभाग एव जराप्रवेशः, अर्धभागे तु यौवनमिति न सम्भवति, तथा एकस्मिन्नेवानुमाने न्यायसाम्येऽपि साध्यांश एव दूषणप्रवेशः हेत्वंशे न तत्संक्रम इत्यपि न सम्भवतीत्यर्थः । क्वचिदर्धचरतीति पाठः। तदर्थस्तु- गोर्वा अजाया वा तृणादिचरणार्थं पूर्वकायरूपमर्धं वने प्रस्थाय, देहार्धम् अपरकायरूपमर्धं गृहे बद्धुमशक्यम् । किन्तु मुखे प्रस्थित एव सर्वं प्रस्थितं भवति । प्रत्यग्भागे बद्धे च सर्वं भवति । तथा एकस्मिन्नंशे दूषिते भूषिते वा तत्समानन्यायाक्रान्तोऽपरोऽप्यंशो दूषितो भूषितो वा भवतीति ।

### **जनार्दनभट्टीया**

तेनैवेति ॥ मिथ्यात्वरूपसाध्यरहितेनेत्यर्थः ।

स्थलान्तरं न गवेषणीयमित्येवकारार्थः । विशेषविकल्पैरिति ॥ सत्त्वानिर्वचनीयत्वासत्त्व-विकल्पैरित्यर्थः । सर्वानुमानेति१ ॥ धूमाद्यनुमानोऽपि ‘किं नीलधूमो हेतुः, उत रक्तधूमो वा’ इत्यादिना विकल्प्य दूषणस्य सम्भवाद् इत्यर्थः । उक्तस्यैव विस्तरेणोक्तौ प्रपञ्चरूपता । दृश्यत्वाद्यनुमाने-ष्विति ॥ ‘वाक्ये अनिर्वचनीयासिद्ध्याऽप्रसिद्धिरेव अभिप्रेता न तु दृश्यत्वादिहेत्वसिद्धिः’ इति प्रागनुक्तमेवेति शङ्कितुर्हृदयम् । अर्धजरतीयेति ॥ ‘अर्धं जरत्याः कामयते अर्धं न कामयते । मुखं जरत्याः कामयते । अङ्गान्तरं न कामयते’ इति न्यायार्थः । ‘अर्धचरतीय’ इति क्वचित् पाठः । तत्र अर्धम् अलाबुफलं भक्षणाय । अर्धन्तु बीजायेत्यर्थः । तथा च अर्धं पाकाय अर्धं प्रसवायेति यथा नोपपद्यते अलाबुफलस्य परिपक्वत्वे तद्बीजेन उत्तरत्र जननसम्भवेऽपि२ भोजनार्थं पाकायोगात् । कोमलत्वे तु भोजनार्थं पाकसम्भवेऽपि तद्बीजेन अङ्कुरप्रसवायोगात् । किन्तु समग्रमपि अलाबुफलं केवलपाकाय वा । केवलप्रसवाय वा । तथा एकन्यायविषयाणां मध्ये एकदेशस्य परित्यागो न कर्तव्य इति भावः । एवञ्च
‘अनिर्वचनीयासिद्धेः’ इत्यत्र दृश्यत्वाद्यनुमानेष्विति वाक्यार्थप्रपञ्चनरूपत्वमुपपद्यत इति भावः ।

