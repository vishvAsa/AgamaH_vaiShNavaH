+++
title = "०४ दृश्यत्वाद्यनुमानानां दृष्टान्तस्य साध्यसाधनवैकल्यसमर्थनम्"

+++


## अनिर्वचनीयासिद्धेरेवानुमानस्याप्यसिद्धिः..

**दृश्यत्वाद्यनुमानानां दृष्टान्तस्य साध्यसाधनवैकल्यसमर्थनम्**

***अनिर्वचनीयासिद्धेरेवानुमानस्याप्यसिद्धिः***

### **श्रीमज्जयतीर्थटीका**

अथवा शुक्तिरजतादेरनिर्वचनीयासिद्धेस्तथा शुक्तिकाया एव दृग्विषयत्वाभ्युप-गमादनिर्वचनीयतयाऽभिमतस्य रजतस्यासिद्धेरदृश्यत्वाद् दृष्टान्तस्य साध्यसाधनवैकल्येनानुमान-स्यानुपपत्तिरिति योजनीयम् ।

### **श्रीविजयीन्द्रभिक्षु**

साधनवैकल्यमुपपादयितुमाह- तथेति ॥ यथा शुक्तिरजतस्यानिर्वचनीयत्वमसिद्धं तथा दृग्विषयत्वमप्यसिद्धम् । तस्यासत्त्वेन दृग्विषयत्वानभ्युपगमात् । शुक्तिकाया एव तद्विषयत्वाभ्युप-गमाच्च । तथा च शुक्तिरजतादिदृष्टान्तस्य साध्यसाधनवैकल्येन दृश्यत्वाद्यनुमानस्य असिद्धिर् अनुपपत्तिरिति योजनीयमित्यर्थः ।

### **श्रीवेदेशतीर्थ**

शुक्तिकाया एवेति ॥ रजतं दृष्टमिति भ्रममात्रत्वात् । यत्सन्निकृष्टकरणेन यज्ज्ञानमुत्पद्यते स तस्य विषय इति तल्लक्षणाच्चेति भावः । अनुपपत्तिरिति मूलगतासिद्धिपदार्थकथनम् ।

### **द्वैतद्युमणि**

किं नामानिर्वचनीयत्वमेवेति द्वितीयान्तम् । ‘मिथ्यापदेनाऽचक्ष्महे’ इति सम्बन्धः । इदं चानिर्वचनीयासिद्धेरिति धर्मिरूपानिर्वचनीयवाचकपदघटितमूलनिवर्त्यशङ्काप्रदर्शनार्थमिति द्रष्टव्यम् ।

### **श्रीराघवेन्द्रतीर्थ**

तदेव वाक्यं दृष्टान्तदोषोक्तिपरतया व्याचष्टे- अथवेति ॥ अनिर्वचनीयासिद्धेरिति ॥ अनिर्वचनीयत्वासिद्धेरित्यर्थः । तेन साधनहीनतोपपादनं ध्येयम् । हेतुहीनतामुपपादयति- तथेति ॥ शुक्तिकाया एवेति ॥ यत्सन्निकृष्टेन यज्ज्ञानमुत्पद्यते स तस्य विषय इति विषयत्वनिर्वचनात् । शुक्तिसन्निकृष्टकरणेनैवेदं रजतमिति ज्ञानस्योत्पत्त्या शुक्तिकाया एव दृश्यत्वाभ्युपगमादित्यर्थः । असिद्धेरित्यनुवादः । अदृश्यत्वादिति व्याख्या । असिद्धिरित्यस्यार्थोऽनुपपत्तिरिति । दृश्यत्वादे-रसिद्ध्याद्युक्तिः । शुक्तिरजतादेरिति । असदेव रजतं प्रत्यभादित्यनुभवेन शुक्तिरजतादेरसत्त्वावगमेना-निर्वचनीयत्वासिद्धेरित्यर्थः । तथा च साध्यवैकल्यमिति भावः । साधनवैकल्यं चाऽह- तथेति ॥

### **गुरुराजीया**

शुक्तिकाया एवेति ॥ यत्सन्निकृष्टकरणेन यज्ज्ञानं जन्यते तस्यैव तद्विषयत्वेन शुक्तिमात्रसन्निकृष्टकरणजन्यतज्ज्ञानस्य शुक्तिमात्रविषयकत्वादिति भावः । अनुपपत्तिरिति ॥ अनेन मूलगतमसिद्धिपदम् अनुपपत्त्यर्थकतया व्याख्यातं भवति ।

### **गोविन्दीया**

अथवेति ॥ शुक्तिरजतादेरनिर्वचनीयत्वासिद्धेर्दृष्टान्तस्य साध्यवैकल्यम् । तथा शुक्तिकाया एव दृग्विषयत्वाभ्युपगमादनिर्वचनीयत्वाभिमतस्य रजतस्यासिद्धेर् दृश्यत्वात् साधन-वैकल्यम् । तथा चानुमानस्यानुपपत्तिरिति योजनीयमित्यर्थः ।

### **जनार्दनभट्टीया**

शुक्तिकाया एवेति ॥ ‘यत्सन्निकृष्टकरणेन’ इत्याद्यनित्यज्ञानविषयलक्षणानुसारेण तत्ववादिभिरस्माभिः शुक्तेरेव दृग्विषयत्वाभ्युपगमादिति भावः । साध्यवैकल्यस्फोरणाय आह – अनिर्वचनीतयाऽभिमतस्येति ॥ साधनवैकल्यस्फोरणाय आह – अदृश्यत्वादिति ॥ आदेशं= प्रश्नम्, अप्राक्षः= अपृच्छः, श्वेतकेतुं प्रति उद्दालकस्य इदं वाक्यं छान्दोग्योपनिषदि, मतं= मननविषयीकृतम् ।

