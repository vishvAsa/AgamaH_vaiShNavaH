+++
title = "१० शून्यवादमायावादयोः परप्रमेये वैलक्षण्याभावोपपादनम्"

+++


## न च निर्विशेषब्रह्मवादिनः ..

**शून्यवादमायावादयोः परप्रमेये वैलक्षण्याभावोपपादनम्**

### **श्रीमज्जयतीर्थटीका**

एवमपरप्रमेये वैलक्षण्याभावमुपपाद्य परप्रमेयेऽपि तमुपपादयति -

## **मूल**

***न च निर्विशेषब्रह्मवादिनः शून्यात्कश्चिद्विशेषस्तस्य ।***

यद्यपि मायावादी जगत्कारणं ब्रह्म वदति शून्यवादी च शून्यं तथाऽपि ब्रह्मवादिनस्तस्य ब्रह्मणः शून्यान्न कश्चिद्विशेषः । निर्विशेषत्वेनाङ्गीकृतत्वात् । निर्विशेषमपि ब्रह्म शून्याद्विशिष्यत इत्यङ्गीकारे स्वव्याघातात् ।

मा भूच्छून्याद् ब्रह्मणो निर्विशेषत्वाद्विशेषः । शून्यस्य तु ब्रह्मणो विशेषः किं न स्यादिति मन्दाशङ्कामपनुदन् ‘न केवलं स्वव्याघाताद् विशेषाभावो ब्रह्मशून्ययोः । किन्नाम । यादृशं शून्यवादिनः शून्यं मन्यन्ते तादृशमेव मायावादिनो ब्रह्माङ्गीकुर्वते अतोऽपि’ इत्यभिप्रायेण शून्यवादिवाक्यं तावत्पठति-

**मूल**

***निर्विशेषं स्वयम्भातं निर्लेपमजरामरम् । ***

***शून्यं तत्वम् ........... ॥***

शून्यमित्युक्ते निःस्वरूपत्वं प्राप्तम् । अत उक्तम्-तत्वमिति ॥ तर्हि कथंशून्यमित्यत आह- निर्विशेषमिति ॥ सविशेष एव वस्तुनि प्रमाणप्रवृत्तेस् तदसिद्धिः स्यादित्यत उक्तम्- स्वयम्भातमिति ॥ अनेनाऽत्मैव शून्यमित्युक्तम् । अन्यथा तस्य स्वयम्भातत्वेन जिज्ञासोः कथं तत्सिद्धिः स्यात् । तथा चाऽत्मनः पापादिलेपो जरामरणादिकश्च विशेषो दृश्यत इत्यतो
देहधर्मा एवैते नाऽत्मधर्मा इति भावेनोक्तम्- निर्लेपमजरामरमिति ॥ तथाऽपि स्वयम्भातपदेन स्वविषयप्रकाशत्वं विशेष उक्त इत्यत आह -

**मूल**

***............. अविज्ञेयम् ......... ।***

तदेव विवृणोति-

**मूल**

***........... मनोवाचामगोचरम् ॥ ***

अपरप्रकाश्यत्वं स्वयम्भातत्त्वम् । न तु स्वविषयप्रकाशत्वमिति ।

### **श्रीविजयीन्द्रभिक्षु**

नन्वेतावता प्रपञ्चरूपैकदेश एव मायावादिमतस्य तन्मतादविशेष उक्तः । न कार्त्स्न्येन । न हि तावता मतयोरविशेषो वक्तुं शक्यते । एकदेशेन साम्यस्य सर्वमतसाधारणत्वादित्याशङ्क्य तत्परिहाराय कार्त्स्न्येन साम्यमापादयितुं ‘न च निर्विशेषब्रह्मवादिनः शून्याद्विशेषस्तस्य’ इत्यु-क्तम् । तदवतारयति- एवमिति ॥ ब्रह्मशब्दशून्यशब्दाभ्यामेव तदुभयमतयोरविशेषः । न तु प्रकारान्तरेणेति परिशेषयितुं शब्दप्रयुक्तं विशेषं शङ्कते- यद्यपीति ॥ सत्यम् । तथाऽपि मायावादी ब्रह्मशब्देन शून्यमेव वदतीति गम्यते । न हि मायिमते ब्रह्मशब्दार्थः सविशेषः । निर्विशेषत्वाङ्गी-कारात् । तथाऽङ्गीकारेऽपसिद्धान्तात् । तथा च ब्रह्मवादित्वं तस्य शून्यवादित्वमेव पर्यवसितमिति परिहरन् व्याचष्टे- तथाऽपीति ॥

ननु विशेषरहितत्वमात्रेण ब्रह्मशून्ययोरविशेषेऽपि ब्रह्मशब्दार्थः शून्यशब्दार्थाद्विशिष्यत इत्यङ्गीकारे को दोष इत्यत आह- निर्विशेषमपीति ॥ विशिष्यत इति कोऽर्थः । किं ततो भिद्यत इति किं वा विशेषवदिति । आद्येऽपि किं भेदः पारमार्थिकः किं वाऽपारमार्थिकः । आद्येऽद्वैतवादित्वक्षतेः । द्वितीये ब्रह्मशून्ययोर् वास्तवाभेदप्रसङ्गादिति बहिरेवाऽद्यं पक्षं निरस्य द्वितीयं निराह- स्वव्याघातादिति ॥ निर्विशेषं विशेषवदित्युक्ते निर्वह्निर्वह्निमानितिवत्स्वाङ्गी-कारविरोधप्रसङ्गादित्यर्थः ।

ब्रह्मणो निर्विशेषत्वेन शून्यादविशिष्टत्वेऽपि शून्यस्य तु ब्रह्मणो विशेषः किं न स्यात् । लोके सर्वेषु पदार्थेषु मध्ये कस्यचित्पदार्थस्य कुतश्चित्पदार्थात्केनचिद्रूपेणाविशेषेऽपि केनचिद्रूपेण विशेषदर्शनादिति शङ्कामनूद्य तन्निराकरणार्थं शून्यवादिना यादृशं निर्विशेषत्वेनाङ्गीकृतं तादृशमेव मायावादिनाऽपि ब्रह्म निर्विशेषत्वेनाङ्गीकृतमिति प्रतिपादयितुं शून्यवादिवाक्यमेव पठतीत्याह- मा भूदिति ॥ म्लेच्छार्ययोः स्वस्वाभिमतार्थे यववराहशब्दानुगमवत् शून्यवादिमायावादिनोरपि स्वस्वाभिमतार्थे निर्विशेषादिशब्दानुगमेऽपि नार्थानुगम इति शङ्कां वारयितुं मायावादिभिर् निर्विशेषादिशब्दानां येऽर्थाः स्वीकृता यच्च तद्विशेषणव्यावर्त्यं तत्सर्वमपि शून्यवादि-मताविशिष्टमिति प्रतिपादयति ‘शून्यं तत्वम्’ इत्यादिना । तत्वमिति ॥ स्वरूपेणानारोपित-मित्यर्थः । तर्हीति ॥ लोके तत्वमिति व्यवह्रियमाणं किमपि शून्यमिति न व्यवह्रियते इति शङ्कितु-रभिप्रायः । सविशेष एवेति ॥ प्रत्यक्षस्य स्वसन्निकृष्टे उद्भूतरूपादिविशेषवत्येव प्रवृत्तिदर्शनाद् अनुमानस्यापि स्वविषयेण व्याप्त्यादिरूपविशेषं विना तदबोधकत्वात् शब्दस्यापि प्रवृत्तिनिमित्त-रूपविशेषपुरस्कारं विना प्रत्यायकत्वादर्शनाद् वाक्यार्थस्य पदार्थनिरूपितसंसर्गरूपतया सविशेषत्वावश्यम्भावाच्चेत्यर्थः । अनेनेति ॥ शून्यं निर्विशेषं स्वयं भातमिति प्रतिपादनेन आत्मैव शून्यशब्दितजिज्ञासुरात्मैव शून्यं तज्जिज्ञास्यं शून्यं तत्वम् । नान्यदित्युक्तं भवतीत्यर्थः ।

शून्यजिज्ञासोरात्मनः शून्याभेदाभावेऽनिष्टमाह- अन्यथेति ॥ शून्यस्य स्वयम्भातत्वेऽपि तज्जिज्ञासोरहमिति प्रतीयमानस्वात्मनः शून्याभेदं विना कथं शून्यसिद्धिः स्यात् । न कथमपि । निर्विशेषे शून्ये प्रमाणप्रवृत्त्यसम्भवेन ततस्तत्सिद्ध्यसम्भवादित्यर्थः । नन्वात्मनः पापादिलेपरूप-विशेषयुक्तत्वाज्जरामरणादिरूपविशेषवत्त्वाच्च कथं तस्य निर्विशेषशून्याभेद इत्याशङ्क्य आत्मनि तद्दर्शनं शुक्तिरूप्यदर्शनवत्प्रतीतिमात्रम् । न यथार्थमित्यतो देहधर्मा एवैते पापलेपादयो न त्वात्मधर्मा इति न तस्य शून्याभेदोऽसम्भवीति परिहारमभिप्रेत्य शून्यवादिना ‘निर्लेपमजरामरम्’ इति शून्यं विशेषितमित्याह- तथा चेति ॥ ननु स्वप्रकाशत्वे निर्विशेषत्वं विरुद्धम् । स्वविषय-प्रकाशत्वरूपविशेषवत्त्वादित्याशङ्कते- तथाऽपीति ॥ ‘मनोवाचामगोचरम्’ इत्येतत्प्रतिपाद्यस्य अविज्ञेयमित्यनेनैव लाभाद्वैयर्थ्यमित्यत आह- तदेवेति ॥ अविज्ञेयमित्यनेन स्वविषयप्रकाशत्व-प्रयुक्तसविशेषत्वशङ्कावारणमुपपादयति- अपरेति ॥ परप्रकाश्यत्वराहित्यमित्यर्थः । स्वयम्भातत्वं पर-प्रकाश्यत्वाभावरूपमेव विवक्षितम् । न तूक्तमित्यर्थः ।

### **श्रीवेदेशतीर्थ**

परप्रमेयेऽपीति ॥ एवं च मूले चशब्दोऽप्यर्थस्तस्येत्यनेन सम्बद्ध्यत इत्युक्तं भवति । ब्रह्मवादिनस्तस्येति व्यधिकरणे षष्ठ्यौ । ‘न कश्चिद्विशेषः’ इत्यत्र विशेषो वैलक्षण्यं विवक्षितम् । अत्र निर्विशेषब्रह्मवादिपदेनोक्तं हेतुमाह- निर्विशेषत्वेनेति ॥ अयमत्र प्रयोगः । ब्रह्म न शून्यविलक्षणं न तत्राविद्यमानलक्षणवदिति यावत् । निर्धर्मकत्वेनाङ्गीकृतत्वात् शून्यवदिति । अत्रानुकूलतर्कमाह- निर्विशेषमपीति ॥ निर्धर्मकमपीत्यर्थः । विशिष्यते विरुद्धलक्षणेन लक्ष्यते । यद्वा, न कश्चिद्विशेष इत्यत्र व्यावृत्त्यादिरूपो विशेषः कोऽपि नास्तीति प्रतिज्ञार्थः । तत्र निर्विशेषत्वेनाङ्गीकृते व्यावृत्त्यादिविशेषाङ्गीकारे स्वव्याघातप्रसङ्ग एव साधकत्वेन विवक्षितः । अतः प्राग् व्याघातेन इत्यादिवक्ष्यमाणः पुनरुक्तिपरिहारः सङ्गच्छत इति ध्येयम् ।

न हि यद्यद्विलक्षणं न भवति तत्तद्विलक्षणमिति क्वचिद्दृष्टम् । अतः कथमियं शङ्का स्यादित्यत आह- मन्देति ॥ विशेषाभावः वैलक्षण्याभावः । तत्वमितीति ॥ तत्वपदेनानारोपितस्वरूपमुच्यत इति भावः । सविशेष एव वस्तुनीति ॥ इन्द्रियसन्निकर्षादिरूपविशेषवत्येवेन्द्रियप्रवृत्तेर्व्यापकता-वच्छेदकरूपविशेषवत्येवानुमानप्रवृत्तेः शक्यतावच्छेदकरूपधर्मवति शक्यसम्बन्धरूपविशेषवति वा शक्यार्थगुणसदृशगुणयोगवति वा शब्दप्रवृत्तेरिति भावः । अनेनेति ॥ अधिकारिणः कथं शून्यसिद्धिस् तत्र प्रमाणाप्रवृत्तेर् इत्याशङ्कायां ‘स्वयं भातम्’ इत्युत्तरदानेनेत्यर्थः । नन्वेवमुत्तर-दानेऽपि कथमात्मैव शून्यमिति प्राप्तमित्यत आह- अन्यथेति ॥ अधिकारिणः शून्यत्वाभावे । अधिकारिणः शून्याभेदे तु स्वस्वरूपं स्वेन ज्ञायत इति तदभिन्नं शून्यमपि विज्ञातं भवतीति भावः ।

### **श्रीराघवेन्द्रतीर्थ**

‘शून्यमेव ब्रह्मेत्याह मायी’ इति वाच्ये निर्विशेषेत्यादिवाक्यविन्याससूचितशङ्कामनूद्य तदङ्गीकृत्य प्रकारान्तरेण साम्योक्तिपरतया मूलं योजयति - यद्यपीति ॥ विशिष्यत इति ॥ विशेष-वदातिष्ठत इत्यर्थः । मन्दाशङ्केति ॥ ब्रह्मणः शून्याद्विशेषो नेत्युक्त्या शून्यस्यापि ब्रह्मतो विशेषो नेत्यर्थाल्लब्धत्वादिति
भावः । अतोऽपीति ॥ वादिद्वयेन शून्यब्रह्मणोरेकरूपत्वाङ्गीकारादपि ब्रह्मशून्ययोर् विशेषाभाव इत्यनुषङ्गः । अन्यथेति ॥ शून्यस्याऽत्मनोऽन्यत्व इत्यर्थः। जिज्ञासो-रिति ॥ शून्यज्ञानेच्छोः शून्यसिद्धिः कथं स्यात् । तत्र प्रमाणाप्रवृत्तेरित्यर्थः । तथा चेति ॥ आत्मन एव शून्यस्वरूपत्वे सतीत्यर्थः । अविज्ञेयमित्याद्युक्त्या चोद्यस्य किमुत्तरमित्यत आह-अपरेति ॥ परप्रकाश्यत्वाभाव इत्यर्थः । आत्मैवेति । तथा च अहमिति अधिकारिणो जीवस्य स्वप्रकाशत्वेन नित्यसिद्धत्वात् तदभेदेन शून्यस्यापि स्वप्रकाशत्वेन सिद्धिर्युक्तेति भावः । तथा चेति ॥ शून्यात्मनोरभेदे सति ।

### **गुरुराजीया**

अपरप्रमेये जगतीत्यर्थः । परप्रमेयेऽपीति । कारणांशेऽपीत्यर्थः । एवञ्च मूले चशब्दोऽ-प्यर्थः । स च तस्येत्यनेन सम्बद्ध्यत इत्युक्तं भवति । ब्रह्मवादिनस्तस्येति व्यधिकरणे षष्ठ्यौ । विशेषो वैलक्षण्यम् । अत्र निर्विशेषेति हेतुगर्भं विशेषणमिति भावेन तस्यासिद्धिं परिहरति- निर्विशेषत्वेनेति ॥ अयमत्र प्रयोगः । ब्रह्म शून्यविलक्षणं न । तत्राविद्यमानलक्षणवन्नेति यावत् । निर्धर्मकत्वेनाङ्गीकृतत्वाच्छून्यवदिति । अत्राप्रयोजकत्वमाशङ्क्य व्याहतत्वेन तच्छङ्काया एवानुदयान्न विपक्षे बाधकस्य वक्तव्यतेति भावेनाऽह- निर्विशेषमपीति ॥ ब्रह्मणः शून्याद् विलक्षणत्वाभावेऽपि शून्यस्य ब्रह्मणः सकाशाद्वैलक्षण्यं किं न स्यादिति शङ्का न भवितुमर्हति । ययोर्द्वयोर्मध्ये एकस्य यद्वैलक्षण्यं नास्ति तत्रापरस्यापि तद्वैलक्षण्यादर्शनेन निर्मूलत्वादित्यत उक्तम्- मन्दानामिति ॥ विशेषाभावः वैलक्षण्याभावः । तत्त्वमितीति ॥ ततश्चानारोपित-रूपत्वान्न निःस्वरूपत्वमिति भावः । सविशेष एवेति ॥ सधर्मक एवेत्यर्थः । रूपादिमत्येव चक्षुरादेर् व्याप्त्या व्यापकतावच्छेदकधर्मविशिष्टत्वेन पक्षधर्मतया च पक्षसंसृष्टत्वेन पक्षे साध्यस्य सिद्ध्योक्तधर्मवत्येवानुमानस्य, शब्दप्रवृत्तिनिमित्तादिमत्येव च शब्दस्य प्रवृत्तिदर्शनादिति भावः। अनेनेति ॥ अधिकारिणः कथं शून्यसिद्धिः । तत्र प्रमाणाप्रवृत्तेरित्याशङ्कायां स्वयं भातमित्युत्तर-दानेनेत्यर्थः । स्वयं भातमित्युक्तेरुक्ताभिप्रायकत्वं विपक्षे बाधककथनेनोपदर्शयति- अन्यथेति ॥ अस्त्वेवमुक्ताभिप्रायकत्वं स्वयम्भातमित्युक्तेः । ततः किमित्यत आह- तथा चेति ॥ तथा सतीत्यर्थः । विशेषो दृश्यत इतीति ॥ १विशेषो न दृश्यत इत्यर्थः । तस्य निर्विशेषत्वात् । अन्यथा तद्भङ्गप्रसङ्गादिति भावः । अपरप्रकाश्यत्वमिति ॥ पराप्रकाश्यत्वमित्यर्थः ।

### **गोविन्दीया**

निर्विशेषमिति ॥ निर्विशेषमपि ब्रह्म शून्याद्विशिष्टमित्यङ्गीकारे एकस्यैव ब्रह्मणः निर्विशेषत्वसविशेषत्वाङ्गीकारेण स्वव्याघाताद् विरोधादित्यर्थः । अतोऽपीति ॥ अस्मादपि निमित्तादित्यर्थः । तत्त्वमिति ॥ अनारोपितरूपमित्यर्थः । तर्हीति ॥ यद्यनारोपितस्वरूपं तर्हि कथं शून्यशब्देन व्यवह्रियत इत्यत आहेत्यर्थः । निर्विशेषमिति ॥ विशेषरहितत्वाच्छून्यशब्देन व्यवह्रियते न तु निःस्वरूपत्वेनेत्यर्थः । सविशेष एवेति ॥ सविशेष एव वस्तुनि प्रमाणप्रवृत्तेर् निर्विशेषत्वेनात्र प्रमाणप्रवृत्तेरभावात् तस्य तत्वस्यासिद्धिरित्यर्थः । अनेनेति ॥ स्वप्रकाशत्वकथनेन जीवात्मैव शून्यमित्युक्तमित्यर्थः । अन्यथेति ॥ शून्यस्याऽत्मत्वाभावे तस्य शून्यतत्वस्य स्वयम्भातत्वेन परप्रकाशविषयत्वाभावात् । तद्भिन्नस्य जिज्ञासोर् मोक्षार्थं कथं तत्वसिद्धिः स्यादि-त्यर्थः । तत्वात्मनोऽनेकत्वे हि तत्वस्य स्वयम्भातत्वेऽपि जिज्ञासोस् तत्सिद्धिः स्यादिति भावः । तथा चेति ॥ शून्यात्मनोऽनेकत्वेनाऽत्मनः पापादिलेपो जरामरणादिकश्च प्रथमादिपदेन पुण्यलेपः द्वितीयादिपदेन वृद्धिह्रासश्च विशेषो दृश्यत इति तदभिन्नस्य शून्यस्यापि विशेषसद्भावात् कथं निर्विशेषत्वमित्यत इत्यर्थः । तथाऽपीति ॥ पापादिलेपजरामरणादिकानां देहधर्मत्वेन शून्यस्य निर्विशेषत्वेऽपीत्यर्थः । अपरप्रकाश्यत्वमिति ॥ परप्रकाश्यत्वाभाव एव स्वयम्भातत्वं न तु स्वविषयप्रकाशत्वमित्यर्थः ।

### **जनार्दनभट्टीया**

तथाऽपीति ॥ स्वयम्भातत्वस्य अभावरूपत्वेऽपीत्यर्थः । सत्यज्ञानादिविशेषास्तु भावरूपा एवेति निर्विशेषत्वभङ्ग इति भावः ।

ननु ‘सत्यं ज्ञानम्’ इति वाक्ये त्रयो धर्मा उपात्ताः । ‘जाड्यसंवृति’ इत्यत्र तु चत्वारः । एवञ्च विरोधिप्रतिरोधिनां तु विषमसङ्ख्याकत्वं प्राप्तमित्यत आह – जाड्यविरोधित्वमिति ॥ तथा च ‘सत्यं ज्ञानम्’ इत्यत्र उपात्तस्यैकस्यैव ज्ञानस्य जाड्यं संवृतिश्चेति प्रतिविरोधिद्वयम् । सत्यत्वानन्तत्वयोस्तु बाध्यसंवृतीति वक्ष्यमाणप्रतिविरोधिद्वयम् ।

एवं सति विरोधिप्रतिविरोधिनां सङ्ख्यासाम्यं सिद्धमिति भावः । ननु निर्विकारस्य शून्यस्य कथं विकारापरपर्याय उपचयः ? इत्यरुच्या स्वमतावष्टम्भेन परिहारान्तरमाह – किञ्चेति ॥ घटादीनां जन्यत्वं नाम ज्ञानतादात्म्यविरोधित्वम् । एवं ज्ञानत्वं नाम शून्यस्य संवृतितादात्म्यविरोधित्वमित्यर्थः ।

ननु एवं सति ‘इदं ज्ञानं संवृतिविरोधिज्ञानत्वात्’ इत्यनुमानम् उच्छिद्येत । हेतोः साध्या-विशेषादित्याशङ्क्य अयं दोषः शून्यवादिमत एव न तत्ववादिन इत्याह – अत्र विवक्षित इति ॥ अत्र = शून्यवादिमते इत्यर्थः । तेषाम् अन्यापोहवादित्वादिति भावः । अदोष इति ॥ सदा संवृत्यभावः स्यादिति दोषो नास्तीत्यर्थः । नहि संवृतिविरोधित्वं नाम संवृतिनिवर्तकत्वम् । येनोक्तदोषः स्यात् । किन्तु संवृतितादात्म्यविरोधित्वम् । तच्च शून्यस्य सर्वदाऽस्त्येवेति भावः । सत्तासामान्येति ॥ परसामान्येत्यर्थः । सामान्यं द्विविधम् । परमपरं चेति । परं सत्ता बहुविषयत्वात्१ । अपरं द्रव्यत्वादी-त्यादिना नैय्यायिकैः कथ्यमानं द्रव्यत्वाद्यपेक्षयाऽधिकदेशवृत्तित्वमेव सामान्यस्य च परत्वम् । तदेव च महत्वम् । न तु महापरिमाणत्वमिति द्रष्टव्यम् । अप्रच्युतेति ॥ अपरिच्छिन्नेत्यर्थः । कुतो ज्ञेय-मिति ॥ किं फलमुद्दिश्य ज्ञेयमित्यर्थः । शब्दादिना परोक्षतो भानस्य संसारदशायामपि सत्वात् साक्षात्कारात् प्रागपि तद्भावं नयेद् इत्यत आह – आरोपितेति ॥ अतद्भावो जरामरणादिः ।

------------------------------------------------------------------------

जाड्यसंवृतिदुःखान्तपूर्वदोषविरोधि यत् ..

### **श्रीमज्जयतीर्थटीका**

तथाऽपि सत्यज्ञानादिविशेषाङ्गीकारात्कथं निर्विशेषत्वमित्यत आह–

## **मूल**

***जाड्यसंवृतिदुःखान्तपूर्वदोषविरोधि यत् । ***

जाड्यविरोधित्वं संवृतिविरोधित्वं चोपादाय ज्ञानव्यवहारः । न तु ज्ञानत्वजातियोगात् । न च संवृतिविरोधित्वे सदा संवृत्यभावः स्यादिति वाच्यम् । प्रमाणज्ञानोपचितस्यैव संवृति-विरोधाभ्युपगमात् । किञ्च जाड्य इव तादात्म्यविरोध एवात्र विवक्षित इत्यदोषः । तथा बाध्यसंवृतितत्कार्यजडविरोधित्वादेव सत्यव्यवहारः न तु सत्तासामान्यादिसम्बन्धात् । एवं दुःख-विरोधित्वमात्रेणाऽनन्दव्यवहारो न तु पुनः सुखत्वसामान्ययोगात् । तथा देशतः कालतो वस्तुतश्चान्तविरोधित्वमुपादाय सर्वगतत्वनित्यत्वसर्वात्मकत्वोक्तिर्न तु परममहत्परिमाणा-प्रच्युतसत्तासर्वतादात्म्यनिमित्तेन । पूर्वपदेन बन्धादिसङ्ग्रहः । तद्विरोधित्वादेव मुक्तत्वाद्युक्ति-रिति ।

पद्यत इति पदमिति ज्ञातव्यतां वक्ष्यति । तत्कुतो ज्ञेयमित्यत आह-

**मूल**

***नित्यभावनया भातं तद्भावं योगिनं नयेत् ॥ ***

भातं साक्षात्कृतम् । तद्भावं शून्यभावम् । नयेद् इत्यारोपितातद्भावं निवर्तयेदिति यावत् ।

### **श्रीविजयीन्द्रभिक्षु**

सत्यज्ञानादीति ॥ अत्राऽदिपदेनाऽनन्दपरिग्रहः । सदेति ॥ तद्विरोधिशून्यस्य सदातन-त्वादिति भावः । प्रमाणज्ञानेति ॥ प्रमाणजन्यज्ञानोपहितस्येत्यर्थः । नन्वेवं प्रमाणज्ञानमेवान्वय-व्यतिरेकाभ्यां संवृतिविरोधि स्यात् । न तु पराभिमतज्ञानरूपं शून्यम् । मानाभावात् । प्रमाणज्ञाने सति संवृतिव्यतिरेकेण शून्यव्यतिरेकेण संवृतिव्यतिरेकादर्शनात् तस्योपाधित्वे मानाभावाच्चेत्यत आह- किञ्चेति ॥ ननु प्रमाणजन्यज्ञानस्य संवृतिविरोधित्वे मूलविरोधः । मूले शून्यस्यैव संवृतिविरोधित्वोक्तेः । जाड्यपदं च व्यर्थमित्यतो वाऽऽह- किञ्चेति ॥ ज्ञानशब्दितशून्यस्य यथा जाड्यतादात्म्यविरोधित्वं तथा संवृतितादात्म्यविरोधित्वमेव ‘जाड्यसंवृतिदुःखान्तपूर्वदोषविरोधि यत्’ इत्यत्र विरोधिशब्देन विवक्षितमिति ‘संवृतिविरोधित्वे सदा संवृत्यभावः स्यात्’ इत्युक्तदोषानवकाश इत्यर्थः ।

ननु सत्त्वादिव्यवहारनिर्वाहार्थं महासामान्यादिसम्बन्ध आवश्यकः । तथा च सविशेषत्वं दुर्वारमित्याशङ्क्याऽह- तथेति ॥ जाड्यं च संवृतिश्च तत्कार्यजडादि चेति द्वन्द्वः । तत्कार्य-जडशब्दयोः कर्मधारयः । तद्विरोधित्वादेव सत्त्वव्यवहार इत्यर्थः । महासामान्यादीत्यादिपदेन प्रामाणिकत्वपरिग्रहः । अन्तविरोधित्वमिति ॥ परिच्छेदविरोधित्वमित्यर्थः । परिच्छेदस्य परिच्छेदकसापेक्षत्वादाह- देशत इत्यादि । देशतोऽन्तविरोधित्वाच्छून्ये सर्वगतत्वव्यवहारः कालतोऽन्तविरोधित्वान्नित्यत्वव्यवहारः वस्तुतोऽन्तविरोधित्वात् सकलवस्तुप्रतियोगिकभेद-विरोधित्वात् सर्वात्मकत्वव्यवहार इत्यर्थः । अप्रच्युतेति ॥ सार्वकालिकसत्तेत्यर्थः । बन्धादीति ॥ आदिपदेन मुक्तिपरिग्रहः । बन्धविरोधित्वादेव मुक्तिव्यवहारः मुक्तिविरोधित्वादेव बन्धव्यवहारः ।

नन्वेतावता प्रबन्धेन शून्यस्य निर्विशेषत्वमेवोपपादितम् । न तु ज्ञेयत्वम् । तथा च ‘नित्यभावनया भातम्’ इति तस्य ज्ञानविषयत्वकथनमसङ्गतम् । तस्याजिज्ञासितत्वादित्यत आह- पद्यत इति पदमिति ॥ वक्ष्यतीति ॥ ‘विश्वाकारस्य संवृत्या यस्य तत्पदमक्षयम्’ इत्यत्र पदपदेनेति शेषः । व्याचष्टे- भातमिति ॥ ननु तद्भावं शून्यभावं योगिनं नयेदित्युक्तम् । विरोधिन्यतद्भावे जागरूके योगिनस्तद्भावनयाऽपि शून्यभावप्राप्त्ययोगात् । न चातद्भावे भावनासामर्थ्यात् तद्भावो भविष्यतीति वाच्यम् । तथा सति भावनानन्तरमपीदानीमिव संसारप्रसङ्गः । किञ्चैवं सति शून्यभावस्य प्रागसतो भावनयोत्पत्तिप्रसङ्गः । न चैतद्युक्तम् । अपसिद्धान्तादित्यत आह- आरोपितेति ॥

### **श्रीवेदेशतीर्थ**

जडत्वमसंविद्रूपत्वमित्यभिप्रेत्योक्तम् । जाड्यविरोधित्वमिति ॥ प्रमाणज्ञानोपहित-स्यैवेति ॥ यथा अयःपिण्डसमारूढाग्ने रोगनिवर्तकत्वम् । न केवलायसो नाप्यग्नेः । तथा प्रमाण-जन्यज्ञानोपारूढशून्यस्यैव संवृतिनिवर्तकत्वम् । न केवलं शून्यस्येति भावः । किञ्च जाड्य-विरोधीत्यत्र यथा न जडनिवर्तकत्वमित्यर्थः । अपि तु जडभिन्नत्वम् । तथा संवृतिभिन्नत्वमेव संवृतिविरोधित्वम् । न तन्निवर्तकत्वम् । अतो नोक्तदोष इत्याह- किञ्चेति ॥ बाध्येति ॥ बाध्या या संवृतिस् तत्कार्यत्वादेव बाध्यं यज्जडं तदुभयविरोधित्वादेवाबाध्यत्वरूपसत्यत्वव्यवहार इति भावः । तथा देशत इत्यादि ॥ देशतोऽन्तविरोधित्वमुपादाय सर्वगतत्वोक्तिः । न तु परममहत्परिमाणेन । कालतोऽन्तविरोधित्वमुपादाय नित्यत्वोक्तिः । न त्वप्रच्युतसत्तया, सार्वकालिकसत्तयेति यावत् । वस्तुतश्चान्तविरोधित्वमुपादाय सर्वात्मकत्वोक्तिः । न तु सर्वतादात्म्यनिमित्तेनेति यथाक्रमं योज्यम् । बन्धादीत्यत्राऽदिपदेन मलसङ्ग्रहः । मुक्तत्वादीत्यत्र शुद्धत्वसङ्ग्रह इति योज्यम् । तत्कुतो ज्ञेय-मिति ॥ कुतः कारणात् कुतः प्रयोजनाच्चेत्यर्थः । शून्यभावस्य पूर्वमेव सिद्धत्वात्कथं नयेदित्युक्त-मित्यत आह- आरोपितेति ॥

### **श्रीराघवेन्द्रतीर्थ**

सदा संवृत्त्यभाव इति ॥ विरोधिनः शून्यस्य सदातनत्वादिति भावः । प्रमाणेति ॥ प्रमाणजन्यवृत्त्युपहितस्य, वृत्तिसहितस्येति यावत् । तच्च प्रमाणज्ञानं कदाचिदेव न सदेति भावः । जाड्य इवेति ॥ जाड्यविषये शून्यस्य विरोधो यथा जाड्यतादात्म्यविरोधस्तथा संवृत्त्यापि । कदाऽपि संवृतितादात्म्यस्य शून्येऽभावादित्यर्थः । बाध्यसंवृतीति ॥ संवृतिश्च कार्यं च संवृति-कार्ये । बाध्ये च ते संवृतिकार्ये च तदुभयतादात्म्यविरोधित्वादेव शून्यस्य सत्त्वव्यवहारः । न तु परजातिसत्तायोगादित्यर्थः । आदिपदेनाऽबाध्यत्वार्थक्रियाकारित्वादिधर्मग्रहः ।

अन्तविरोधित्वं व्यनक्ति- तथा देशत इत्यादिना ॥ न तु परममहदिति ॥ निमित्तपदं प्रत्येकमन्वेति । परममहत्परिमाणनिमित्तेन सर्वगतत्वमनपगतसत्तानिमित्तेन नित्यत्वं सर्वतादात्म्येन सर्वात्मकत्वं न त्वित्यर्थः । न्यायमते विभुद्रव्यपरिमाणस्य परममहदिति सञ्ज्ञात्वात् ‘सञ्ज्ञाछन्दसोर् बहुलम्’१ इत्युक्तेः ‘आन्महतः’२ इत्यात्वं महदित्यत्र न कृतम् । बन्धादीत्युक्तं व्यनक्ति- बन्धविरोधादेवेति ॥ अभावतादात्म्यविरोधादेव भाव इत्युच्यत इत्यादिरादिपदार्थः । पद्यत इति ॥ पद्लृ- गतावित्यतः कर्मण्यकारप्रत्ययः । वक्ष्यतीति ॥ तस्य तत्पदमक्षयमित्यत्रेति ज्ञेयम् । तत्कुत इति ॥ केनोपायेनापरोक्षीकर्तव्यमित्यर्थः । नित्यभावनयेति । नित्यं शून्यज्ञानेनेत्यर्थः। प्रागेव शून्यभावस्य सिद्धत्वादाह- आरोपितेति ॥ तादात्म्यविरोध इति ॥ जडभिन्नत्वमित्यर्थः । तथा च ३जगन्निवर्तकत्वेन अप्रच्युतसत्तेति नित्यसत्तेऽत्यर्थः । पद्यत इति ॥ ज्ञायत इत्यर्थः । ‘पद= गतौ’ इति धातोः कर्मण्यच् प्रत्यय इति भावः । नाभिप्रेतमिति भावः । आरोपितेति ॥ आरोपितो योऽतद्भावः शून्यभावस्तमित्यर्थः ।

### **गुरुराजीया**

सदा संवृत्यभावः स्यादितीति ॥ निवर्तकस्य शून्यस्य सदा सत्त्वादिति भावः । प्रमाण-ज्ञानोपचितस्यैवेति ॥ ततश्च प्रमाणज्ञानस्य सर्वदाऽसत्त्वेन तदुपचितस्य शून्यस्यापि सर्वदाऽ-सत्त्वान्न सदा संवृत्यभावप्रसङ्ग इति भावः । जाड्यविरोधीत्यत्र यथा न जडनिवर्तकत्वमर्थः । अन्यथा सर्वदा जडनिवृत्तिप्रसङ्गात् । अपि तु जडभिन्नत्वमेव । तथा संवृतिभिन्नत्वमेव तद्विरोधि-त्वम् । न तु तन्निवर्तकत्वम् । अतो न सर्वदा तन्निवृत्तिप्रसङ्ग इत्याह- किञ्चेति ॥ बाध्येति ॥ बाध्या या संवृतिस् तत्कार्यत्वादेव बाध्यं यज्जडं तद्विरोधित्वादेवाबाध्यत्वरूपसत्यत्वव्यवहार इति भावः । महासामान्येति ॥ सत्तारूपव्यापकसामान्ययोगादित्यर्थः । तथा देशत इत्यादि ॥ देशतोऽन्तविरोधित्वमुपादाय सर्वगतत्वोक्तिः । न तु परममहत्परिमाणयोगात् । कालतोऽन्त-विरोधित्वमुपादाय नित्यत्वोक्तिः । न त्वप्रच्युतसत्तायोगात् सार्वकालिकसत्तायोगादिति यावत् । वस्तुतश्चान्तविरोधित्वमुपादाय सर्वात्मकत्वोक्तिः । न तु सर्वतादात्म्ययोगादिति यथाक्रमं सम्बन्धः । बन्धादीत्यत्राऽदिपदेन मलपरिग्रहः । मुक्तत्वादीत्यत्र शुद्धत्वपरिग्रहः । तत्कुतो ज्ञेय-मिति ॥ किं तत्साक्षात्कारसाधनं किञ्च तत्प्रयोजनं येन तस्य ज्ञेयता स्यात् । साधनफलयोरभावान्न तस्य ज्ञेयतेत्यर्थः । मूले नित्यभावनयेत्यस्य शून्यं शून्यं तुच्छं तुच्छमित्यादिरूपपरोक्त-चतुर्विधभावनयेत्यर्थः । उक्तरूपचतुर्विधभावनाया एव तन्मते शून्यसाक्षात्कारसाधनत्वादिति ज्ञेयम् । नन्वात्मन एव शून्यत्वेन योगिनः शून्यभावस्य साक्षात्कारात् पूर्वमपि सत्त्वात्कथं ‘योगिनं तद्भावं नयेत्’ इत्युक्तिरित्यतस्तदुक्तेरभिप्रायमाह- आरोपितेति ॥ आरोपितो योऽतद्भावो ऽशून्यभावस् तं निवर्तयेदित्यभिप्रायकत्वात् तदुक्तेर्नानुपपत्तिरिति भावः ।

### **गोविन्दीया**

जाड्येति ॥ जडमेव जाड्यमज्ञानकार्यं तद्विरोधित्वं, संवृतिरज्ञानं तद्विरोधित्वं चोपा-दायेत्यर्थः । प्रमाणेति ॥ प्रमाणज्ञानयुक्तस्य शून्यस्यैव संवृतिविरोधित्वाभ्युपगमान् न तु शून्य-मात्रस्येत्यर्थः । यथाग्निसंयुक्तस्यायःपिण्डस्य रोगनिवर्तकत्वं न तु केवलस्य । तथा प्रमाणसंयुक्तस्यैव शून्यस्य संवृतिनिवर्तकत्वं न तु केवलस्येति भावः । किञ्चेति ॥ अजाड्य इति पदे यथा जडभिन्नार्थः विवक्षितस्तथा जाड्यविरोधीत्यत्रापि पदे तादात्म्यविरोध ऐक्यविरोधः = भेद इति यावत् । विवक्ष्यत इत्यदोष इत्यर्थः । तथेति ॥ बाध्या या संवृतिस्तद्विरोधित्वाद्बाध्यं यत् संवृतिकार्यं जडं तद्विरोधित्वाच्च सत्यव्यवहारो न तु सत्यत्वजातिसम्बन्धादित्यर्थः । सत्यमबाध्यमिति लक्षण-योगादिति भावः । तथेति ॥ देशतोऽन्तविरोधित्वमुपादाय सर्वगतत्वं न तु परममहत्परिमाणम् । कालतोऽन्तविरोधित्वमुपादाय नित्यत्वं न तु अप्रच्युतसत्तां नाशरहितसत्ताम् । वस्तुत अन्त-विरोधित्वमुपादाय सर्वात्मकत्वं न तु सर्वतादात्म्यमित्यर्थः । अन्तो विनाश इति भावः । बन्धा-दीति ॥ आदिपदेन मलसङ्ग्रह इत्यर्थः । मुक्तत्वादीति ॥ आदिपदेन शुद्धत्वग्रहणम् । नित्येति ॥ नित्यभावनया नित्योपासनयेत्यर्थः । आरोपितातद्भावमिति ॥ आरोपितशून्यभावं निवर्तयेदि-त्यर्थः ।

