+++
title = "०७ मीमांसकोक्तोपमानस्य प्रत्यक्षाऽदिष्वन्तर्भावः"

+++


## सादृश्यप्रमासाधनमुपमानम्

**मीमांसकोक्तोपमानस्य प्रत्यक्षाऽदिष्वन्तर्भावः **

### **प्रमाणलक्षणटीका**

सादृश्यप्रमासाधनमुपमानम् । तत् त्रिविधम् ।

गृह्यमाणे स्मर्यमाणप्रतियोगिकसादृश्यप्रमासाधनम् । यथा, गां दृष्ट्वा वनं गतस्य गृह्यमाणगवये स्मर्यमाणगोसादृश्यप्रमाणं ‘गोसदृशोऽयं गवयः’ इति ।

गृह्यमाणप्रतियोगिकस्मर्यमाणगतसादृश्यप्रमासाधनं स्मर्यमाण प्रतियोगिकगृह्यमाणगतसादृश्यज्ञानम् । यथा, गामनुभूय वनं गतस्य गवये गोसादृश्यज्ञानं स्मर्यमाणे गवि गृह्यमाणगवय-प्रतियोगिकसादृश्यप्रमासाधनम्। ‘गोसदृशोऽयं गवयः, तस्माद् गवयसदृशोऽसौ गौः’ इति ।

निर्दोषवाक्यं सादृश्यप्रमासाधनम् । यथा, ‘यथा गौर् गवयस्तथा’ इति ।

तदेतत्त्रयं क्रमेण प्रत्यक्षाद्यन्तर्भूतम् । विमतो गौर् गवयसदृशः गवयगतसादृश्यप्रतियोगित्वाद् यो यद्गतसादृश्यप्रतियोगी स तत्सदृशः यथा यमो यमान्तरेण’ इति प्रयोगसंभवात्।

### **प्रमाणलक्षणटीकाभावदीपः**

मीमांसकोक्तमुपमानमाह ॥ सादृश्येति ॥ त्रिविधम् इत्युक्तत्रैविध्यम् उद्देशपूर्वकं क्रमाद् उदाहरणनिष्ठतया दर्शयति, गृह्यमाण इति गृह्यमाणेति निर्दोषं वाक्यमिति च वाक्यत्रयेण ।

गृह्यमाणे गवये स्मर्यमाणगोप्रतियोगिकसादृश्यप्रमामभिनीय दर्शयति ॥ गोसदृशोऽयं गवय इतीति ॥ स्मर्यमाणगतसादृश्यप्रमासाधनं किम् ? इत्यत आह ॥ स्मर्यमाणप्रतियोगिकेत्यादि ॥ स्मर्यमाणे गवीति ॥ पुंलिङ्गो गोशब्द इति भावः ।

साधनीभूतसादृश्यज्ञानं तत्साध्यसादृश्यप्रमाम् अभिनीय दर्शयति ॥ गोसदृश इति ॥ तथेतीति ॥ इतिपदस्य वाक्यमिति पूर्वेणान्वयः ॥ प्रत्यक्षाऽद्यन्तर्भूतमिति ॥ आद्यस्य
सादृश्यज्ञानस्येन्द्रियसन्निकर्षान्वयव्यतिरेकानुविधायित्वेन तृतीयस्य तु वाक्यजत्वेन स्पष्टत्वाद् द्वितीयेऽनुमानप्रकारं दर्शयति ॥ विमत इति ॥ यम इति ॥ युगपत् प्रसूतौ यमावुच्येते ।

न च गोगतसादृश्यज्ञानं स्मृतिरूपं किं न ? इति शङ्क्यम्, प्रतियोगिनो गवयस्य प्रागननुभूतत्वेन गोगतगवयसादृश्यस्य प्रागननुभूतत्वात् । सादृश्यज्ञाने प्रतियोगिज्ञानाधीनत्वस्यान्वयव्यतिरेकसिद्धत्वात् ।

### **प्रमाणलक्षणटीकावाक्यार्थकौमुदी**

शाबरोपमानस्यान्तर्भावं वक्तुं तल्लक्षणं विभागं चाऽह ॥ सादृश्यप्रमेति ॥ ‘गोसदृशोऽयं गवय’ इति गवये गोसादृश्यप्रमाणमित्यन्वयः । गोसादृश्यप्रमाणं गोसादृश्यप्रमाकरणं प्रत्यक्षमित्यर्थः । सादृश्यप्रमासाधनं निर्दोषवाक्य यथेत्यन्वयः । तत्राऽद्यस्य प्रत्यक्षेऽन्तर्भावास्य तृतीयस्य शब्देऽतर्भावस्य स्पष्टत्वाद् द्वितीयस्यानुमानान्तर्भावं तु दुर्विज्ञानत्वाद् उपपादयति ॥ विमत इति ।

### **प्रमाणलक्षणटीकाविवरणम्**

उपमानलक्षणमाह ॥ सादृश्येति ॥ सादृश्यपदार्थज्ञानसाधन अतिदेशवाक्यं गोसदृशो गवय इति तस्येत्यर्थः। गवयो गोसादृश्यमिति तस्य प्रत्यभिज्ञारूपं यत् प्रत्यक्षं तदुपमानमिति ।

