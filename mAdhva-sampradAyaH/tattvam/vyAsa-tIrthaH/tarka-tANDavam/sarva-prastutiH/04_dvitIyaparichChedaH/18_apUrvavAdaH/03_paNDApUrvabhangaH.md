+++
title = "०३ पण्डापूर्वभङ्गः"

+++


## किं चैवं नित्यस्थे..

**४३. अथ पण्डापूर्वभङ्गः ।**

## **तर्कताण्डवं**

किं चैवं नित्यस्थे, न कलञ्जं भक्षयेदित्यादिनिषेधस्थे च, त्वदभिमतं पण्डापूर्वं न सिध्येत् । लोके क्रियाकार्यत्वे शक्तेर्गृहीतत्वा-न्नित्यादिस्थे च कामाधिकार इव १योग्यताया अभावात्क्रियाया एव च पण्डापूर्ववच्छ्रुतिबलादलौकि२केष्टत्वकल्पनात् । क्रियाकार्यत्वस्यैव लिङर्थत्वसम्भवात् । तस्य लिङ्वाच्यत्वं दूरापास्तम् । स्वीकृतं च त्वया सन्ध्यानुपास्तिजन्यस्य कलञ्जभक्षणजन्यस्य च दुरितापूर्वस्या-वाच्यत्वेपि सन्ध्योपास्तिजन्यस्य कलञ्जभक्षणान्निवृत्तिरूपव्यापार-जन्यस्य चापूर्वस्य लिङ्वाच्यत्वम् ।

### **न्यायदीपः**

अन्यथानुपपत्त्याऽपूर्वस्य लिङ्वाच्यत्वे बाधकान्तरमाह ॥ किं चैवमिति ॥ कामिनियोज्यान्वयानुपपत्त्या अपूर्वस्य लिङ्वाच्यत्व इत्यर्थः ॥ त्वदभिमतमिति ॥ सन्ध्योपासनविषयं कार्यं कलञ्जभक्षणाभावविषयकं कार्यमिति यत्फलाजनकमपूर्वं त्वदभिमतं तन्न सिध्येदित्यर्थः ।

कुत इत्यतः क्रियाकार्यत्वस्यैव लिङर्थत्वसम्भवादिति वक्ष्यमाण-हेतुनाऽन्वयः । कथमित्यतः लोके क्रियायाः कार्यत्व एव लिङर्थत्वग्रहात् तदपवादकस्य चेहाभावात् सन्ध्योपासनादिकं कार्यं कलञ्जभक्षणादिकं न कार्यं कलञ्जभक्षणाभावः कार्य इति वा व्युत्पत्तिग्रहसम्भवादिति भावेनाह ॥ लोक इति ॥ क्रियारूपकार्य इत्यर्थः ।

॥ कामाधिकार इवेति ॥ ‘‘यजेत स्वर्गकाम’’ इत्यादाविवेत्यर्थः । तत्र फलाश्रवणेन कामिनियोज्यान्वयानुपपत्त्यभावेन कार्यत्वान्वयायोग्यताया अभावादित्यर्थः ।

नन्वपुमर्थे पुमर्थासाधने च कथं कृतिसाध्यत्वरूपकार्यत्वबुद्धिरित्यत आह ॥ क्रियाया एवेति ॥ क्रियाकार्यस्येति ॥ क्रियारूपकार्यस्येत्यर्थः ॥ दूरपास्तमिति ॥ अपूर्वे सति तस्य लिङ्वाच्यत्वं सिद्ध्येत् । तस्यैवासिद्धौ लिङ्वाच्यत्वं दूरनिरस्तमित्यर्थः । मास्तु नित्यादिस्थेऽपूर्वस्य लिङ्वाच्यत्वमित्यतोऽपसिद्धान्त इति भावेनाह ॥ स्वीकृतं चेति ॥

## **तर्कताण्डवं**

न चैकत्र निर्णीतः शास्त्रार्थ इति न्यायस्यायं विषयः । कामाधिकारे लक्षणादिनाऽप्यपूर्वपरत्वोपपत्त्याऽपूर्वे शक्तेरनिर्णया-दित्युक्तत्वात् । न चैकत्रानुपपत्त्या लाक्षणिकार्थो गृहीत इति तदभावेऽपि सः । अवगोरणवाक्येपि दुरितापूर्वस्याऽग्नेयादिवाक्ये उत्पत्त्यपूर्वस्य च लिङर्थत्वापातात् ।

### **न्यायदीपः**

ननु काम्यस्थेऽपूर्वस्य लिङ्वाच्यत्वसिद्धौ नित्यादिस्थेऽपि तथात्वं न्याय्यमेवेति शङ्कां निराह ॥ न चेति ॥ उक्तत्वादिति ॥ लोकवेदाधि-करणन्यायेनेत्यादिना ग्रन्थेनोक्तत्वादित्यर्थः ।

ननु मास्तु नित्यादिस्थे शक्त्याऽपूर्वसिद्धिः, लक्षणयैव पण्डापूर्व-लाभोस्त्वित्यतो लक्षणाबीजाभावादयमपि पक्षो न युक्त इत्याह ॥ न चैकत्रेति ॥ काम्यस्थे कामिनियोज्यान्वयानुपपत्त्येत्यर्थः ।

अनुपपत्त्यभावेपि एकत्र निर्णीतन्यायेन लक्षणयाऽपूर्वस्य लिङर्थत्वेऽति-प्रसङ्गमाह ॥ अवगोरणेति ॥ ‘‘यो ब्राह्मणायावगुरेत्तं शतेन यातयात्’’ इत्यत्र ‘‘हेतुहेतुमतोर्लिङ्’’ इत्युक्तलिङ्प्रत्ययबलेनावगोरणस्य कालान्तर-भाविशतयातनारूपनरकहेतुत्वावगमेन तदन्यथाऽनुपपत्त्याऽपूर्वं कल्प्यते, तथाऽऽग्नेयादावपि फलापूर्वस्य लिङ्वाच्यत्वेप्युत्पत्त्यपूर्वाणि कल्प्यन्त इति तवाङ्गीकारो न युक्तः स्यात् । तत्राप्यपूर्वं लिङर्थ इत्येव स्यादित्यर्थः ।

## **तर्कताण्डवं**

किं चास्तु कामाधिकारे क्रियाऽतिरिक्तस्थायिकार्ये शक्तिग्रहः, तथाऽपि नित्यादिस्थे क्रियातिरिक्तः क्रियाजन्यः स्थायी यागध्वंसो वा द्रव्ये स्वत्वध्वंसादिर्वोपात्तदुरितक्षयादिकं वा लिङ्वाच्यम् । तेन च यागध्वंसादिना धात्वर्थस्य निरूपकत्वेनान्वयः । श्रुत्युक्तत्वात् । पण्डापूर्वमिव ध्वंसादिकमेवालौकिकेष्टमित्यस्तु ।

युक्तं चैतत् । ध्वंसस्य नित्यत्वेन पण्डापूर्व इवात्र निवर्तका-न्वेषणक्लेशाभावात् । एतदप्युक्तमिष्टसाधनत्वमेवेति । न तु पण्डापूर्व-मित्यर्थः ।

॥ पण्डापूर्वभङ्गः ॥ ४३ ॥

### **न्यायदीपः**

॥ किं चास्त्विति ॥ काम्यस्थेपि यागादिध्वंसस्य स्थायिव्यापारत्वे ‘‘नन्वस्तु यागादिध्वंस एव’’ इत्यादिना वक्ष्यमाणदोषादस्तु तत्रस्थायिकार्ये शक्तिग्रह इत्युक्तम् ॥ द्रव्य इति ॥

‘‘यावज्जीवं दर्शपूर्णमासाभ्यां यजेत’’

इत्यादिवाक्योक्ते नित्ये दशपूर्णमासादौ यद्द्रव्यं पुरोडाशाज्यदध्यादि, तस्येदं न ममेति यत्स्वत्वत्यागरूपस्वत्वध्वंसस् तदादिकमित्यर्थः । मन्त्रोच्चारणध्वंसादिरादिपदार्थः । सन्ध्योपासनादौ, ‘‘आपः शुद्ध्यन्तु मैनसः’’ इत्यादिनोपात्तदुरितक्षयादिकं वेत्यर्थः ।

॥ तेन चेति ॥ लिङ्वावाच्येन चेत्यर्थः । धात्वर्थस्य यागादेः । को विशेषोस्मिन् पक्ष इत्यत आह ॥ युक्तं चेति ॥ निवर्तकेति ॥ जन्यस्य भावस्य निवृत्तिनियमादपूर्वस्य च कर्मनाशि१नी संस्पर्शाद्यभावे सति फलैकनाश्यत्वनियमात् । नित्यादौ च फलाभावान्निवर्तकान्वेषणप्रयासः स्यात् । न तु ध्वंस इत्यर्थः ।

**॥ पण्डापूर्वभङ्गः ॥ ४३ ॥**

