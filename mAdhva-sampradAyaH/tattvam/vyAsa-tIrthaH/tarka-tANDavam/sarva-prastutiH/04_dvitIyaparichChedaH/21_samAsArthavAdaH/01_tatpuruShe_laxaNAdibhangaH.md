+++
title = "०१ तत्पुरुषे लक्षणादिभङ्गः"

+++


## यदुक्तं मणौ राजपुरुष इत्यादितत्पुरुषे राजपदस्य ..

**समासार्थवादः**

**७३. तत्पुरुषे लक्षणादिभङ्गः ।**

## **तर्कताण्डवं**

यदुक्तं मणौ राजपुरुष इत्यादितत्पुरुषे राजपदस्य सम्बन्धे सम्बन्धिनि वा लक्षणेति ।

तन्न । त्वन्मते नीलोत्पलमिति कर्मधारये नीलोत्पलयोरभेद-स्येवेहापि राजपुरुषयोः सम्बन्धस्य वृत्तिं विनैव अन्वयतया भानो-पपत्तेः ।

मन्मते च पुरुषपदेनैव राजान्वितपुरुषाभिधानसम्भवात् । अन्यथा कर्मधारयेप्यभेदेऽभिन्ने वा नीलपदस्य लक्षणा स्यात् ।

### **न्यायदीपः**

लक्षणादिस्वरूपं तत्प्राबल्यादिकं च निरूप्येदानीं तस्य विषयव्यवस्थां दर्शयितुं परोक्तं निराह ॥ यदुक्तमिति ॥ शब्दखण्डे बहुव्रीहिनिरूपणा-नन्तरमुक्तमित्यर्थः । कर्मधारयस्यापि तत्पुरुषत्वात्तत्र च लक्षणानुक्तेराह ॥ राजपुरुष इत्यादि ॥ तत्पुरुष इति ॥

षष्ठ्यर्थसम्बन्धे निरूढलक्षणयैव राजसम्बद्धपुरुषबुद्ध्युपपत्तेरिति मण्युक्तेराह ॥ सम्बन्ध इति ॥ लाघवयुक्त्येति भावः । व्याख्यातृ-वचनानुरोधेनाह ॥ सम्बन्धिनि वेति ॥ वृत्तिरेवान्यलभ्यसम्बन्धादावयुक्ता कुतस्तद्विशेषलक्षणावकाश इति भावेनाह ॥ त्वन्मत इति ॥ कर्मधार-येति ॥ कर्मधारये तु न शक्तिर्न वा लक्षणा तेन विनापि विवक्षितार्थान्वयो-पपत्तेरिति मण्युक्तेरिति भावः ।

ननु– भवन्मतेऽन्वयतया भानानङ्गीकाराल्लक्षणयैव सबन्धधीर्वाच्येत्यत आह ॥ मन्मत इति ॥ अन्विते शक्त्युपगमादिति भावः ।

## **तर्कताण्डवं**

नच विरुद्धविभक्त्यनवरुद्धनामार्थयोरभेदेनैवान्वयनियमान्न सम्बन्धोन्वयतया भातीति वाच्यम् । घटो न पटश्चन्द्र इव मुख-मित्यादौ पटनञ्पदार्थयोः पटाभावयोः, चन्द्रेवशब्दार्थयोश् चन्द्र-सादृश्ययोः, चाभेदाभावात् ।

तस्मात्कर्मधारये अभेदस्येव विग्रहसमानार्थे षष्ठीतत्पुरुषेपि संवन्धस्य योग्यतादिवशादन्वयतयैव भानमस्तु । नानाविधो ह्यन्वयः । कर्मधारये दर्शनमात्रेण तत्पुरुषेऽभेदान्वयापादने च विपरीतं किं न स्यात् ।

### **न्यायदीपः**

अन्वयबोधस्य वृत्तिं विना लाभेपि न विवक्षितार्थान्वयधीलाभो ऽतो लक्षणा युक्तेत्याशङ्क्य निराह ॥ न च विभक्त्यनवरुद्धेति ॥ नीलोत्पलं राजपुरुष इत्यादौ श्रुतविभक्तिः समुदायादुत्पन्नैव न तु समासावयव-प्रातिपदिकात् । तत उत्पन्नं पूर्वोत्तरपदस्थं विभक्तिद्वयं तु ‘‘सुपो धातु-प्रातिपदिकयो’’रिति लुप्तमिति विभक्त्यनवरुद्धेत्युक्तम् । विभक्त्यर्थानवरुद्धेति पाठे सामानाधिकरण्या१योग्याभिन्नविभक्त्यर्थेनाप्रतिबद्धेत्यर्थः ।

नायं नियमो व्यभिचारादित्याह ॥ घट इति ॥ न पट इत्यत्र नञोव्ययत्वे लुप्तविभक्तिकतया विभक्त्या वा तदर्थेन वानवरुद्धं नेति पदम् । तथा चन्द्र इवेत्यत्रापि ध्येयम् ।

॥ विग्रहेति ॥ राज्ञः पुरुष इति समासार्थप्रदर्शकवाक्यसमानार्थ इत्यर्थः । बहुव्रीहौ नित्यसमासविधानेन विग्रहसमासयोर्भिन्नार्थत्वेपि विभाषाधिकारे विहितषष्ठीतत्पुरुषस्य विग्रहतुल्यार्थत्वाद् विग्रहे च सम्बन्धस्य भानात् समासेपि तद्भानमाकाङ्क्षायोग्यतादिवशात्स्यादिति भावः । राजत्व-विशिष्टपुरुषस्यानयनाद्ययोग्यत्वेनाभेदस्य बाधात्सम्बन्धस्य योग्यतादि-वशादन्वयतयैवेत्युक्तम् ।

अभेदान्वयस्यबाधात् कोनामान्वय इत्यत आह ॥ नानाविध इति ॥ तत्स्वामिकत्वादिरूपोनेकविध इत्यर्थः ॥ विपरीतमिति ॥ तत्पुरुष इव कर्मधारयेपि सम्बन्धित्वरूपान्वयधीः स्यादित्यर्थः ।

## **तर्कताण्डवं**

किञ्चैवं पाचक इत्यादिकृदन्तेषु पचिधातोरेवाकाद्युक्तकर्त्रादिना औपगव इत्यादितद्धितेषु उपगुशब्दस्यैव अणाद्युक्तापत्त्यादिना घट-मित्यादावपि घटादिप्रातिपदिकस्यैव द्वितीयोक्तकर्मत्वादिना सह सम्बन्धे लक्षणा स्यात् ।

### **न्यायदीपः**

यदि सम्बन्धोऽन्वयतया न भायात्तर्हि कृत्तद्धितकारकविभक्त्यन्तेष्वपि प्रातिपदिकस्य लक्षकता स्यादित्याह ॥ किञ्चैवमिति ॥ डुपचष् पाक इत्यस्मात् ‘‘ण्वुल्तृचौ’’ इति सूत्रेण कर्त्रर्थे ण्वुल्प््रात्यये तस्य ‘‘युवोरनाकौ’’ इत्यकादेशे ‘‘अत उपधाया’’ इति वृद्धौ च पाचक इति रूपम् । तत्र ण्वुल्प््रात्ययस्य ‘‘कृदतिङ्’’ इति सूत्रेण कृत्सज्ज्ञिकत्वात्कृदन्तेष्वित्युक्तम् ।

॥ औपगव इति ॥ उपगुशब्दादपत्येर्थे ‘‘तद्धिता’’ इत्यधिकारे ‘‘तस्यापत्यम्’’ इति सूत्रेणाण्यप्रत्यये आदिवृद्धौ गुणावादेशयो रूपम् ।

॥ द्वितीयोक्तेति ॥ ‘‘कर्मणि द्वितीय’’ इत्यनुशासनादिति भावः । षष्ठ्यन्तानां लक्षणेत्यनेन, तृतीयान्तानां च सहेत्यनेनान्वयः । तत्रा-न्वयस्यान्यलभ्यत्वान्न लक्षणा चेत्तर्हि तत्पुरुषेपि तथा स्यात् । समास एवायं नियमो न त्वन्यत्रेत्यस्य नियामकशून्यत्वादिति भावः ।

## **तर्कताण्डवम्**

एतेन– राजपुरुषं राज्ञः पुरुषं राजसम्बन्धिनं पुरुषमानयेत्यादेः पर्यायत्वात्तत्पुरुषे राजसम्बन्धी अन्वये प्रतियोगितया भाति राज-सम्बन्धिनः पुरुषाभेदस्तु अन्वयतया अन्वयप्रतियोग्युपस्थितिश्च न वृत्तिं विनेति वृत्त्यर्थं लक्षणा । नीलोत्पलमित्यत्र तु नीलाभिन्नं नान्वयप्रतियोगि किन्तु नीलपदोक्तनीलमेव नीलाभेदस्त्वन्वय एवेति न तत्र लक्षणेति निरस्तम् । नीलोत्पलं नीलमुत्पलं नीलाभिन्न-मुत्पलमित्यादेरपि पर्यायत्वात्तत्रापि नीलाभिन्नमन्वयप्रतियोगि नीला-भिन्नस्य उत्पलाभेदस्तु अन्वय इत्यपि सुवचत्वात् ।

तस्माद्व्यासे यः सम्बन्धो विभक्तिसापेक्षो भासते स एव समासे तदनपेक्षोऽन्वयतया भासत इत्युक्तम् ।

### **न्यायदीपः**

प्रागुक्तदृष्टान्तवैषम्यमनूद्य निराह ॥ एतेनेति ॥ निरस्तमित्यन्वयः ॥ अन्वयप्रतियोप्युपस्थितिश्चेति ॥ राजपदेन राजसम्बन्धीत्यर्थस्य राजपदे लक्षणावृत्तिं विना अलाभादित्यर्थः ।

॥ नीलमेवेति ॥ नीलगुणयुक्तमेवेत्यर्थः ॥ तस्मादिति ॥ कर्मधारयादिवैषम्यायोगादित्यर्थः ॥ व्यास इति ॥ विग्रहवाक्ये ।

## **तर्कताण्डवं**

वस्तुतस्तु दधि पश्येत्यादौ लुप्तया द्वितीययेव गर्गा हरीतकीत्यादौ लुप्तेन तद्धितेनेव, अस्यापत्यम् इः इत्यादौ लुप्तेन अ इति प्रातिपदिके-नेव, व्यतिस इत्यादौ लुप्तेना स्तिधातुनेवेहापि लुप्तया स्मृतया षष्ठ्यैव स्वार्थोपस्थितिः । अन्यथा ह्यलुप्तस्य दधिप्रातिपदिकादेरेव कर्मत्वादौ लक्षणा स्यात् ।

यदि च दधि कर्मत्वं दर्शनं कृतिर् इत्यादावन्वयाप्रतीतेः कर्मत्वं विभक्त्यैवाभिधेयं तर्हि राजा सम्बन्धः पुरुष इत्यादावन्वयाप्रतीतेः सम्बन्धोपि षष्ठ्यैवाभिधेयः ।

### **न्यायदीपः**

ननु– व्यासे विभक्तिसापेक्षः कथं समासे तन्निरपेक्षो भासेत । अन्यथा व्यासेपि तथा भायादित्यनुशयादाह ॥ वस्तुतस्त्विति ॥ लुप्तयेति ॥ स्वमोर्नपुंसकाद् इति सूत्रेण लुग्विधानाल्लुप्तयेत्युक्तम् ।

॥ गर्गा इति ॥ गर्गस्य गोत्रापत्यानीत्यर्थे ‘‘गर्गादिभ्यो यञ्’’ इति यञि कृते ‘‘यञञोश्च’’ इति बहुत्वे यञो लुकि सति गर्गा इति रूपम् । गार्ग्यः गार्ग्यौ गर्गा इति । हरीतकीत्ययं शब्दः प्राग्लक्षणादेरभिधातो भेदसमर्थनवादे विवृतः । अ इति कस्यचिन्नाम । अस्य अकारनामकस्या पत्यमित्यर्थे अत इञ् इति इकारप्रत्यये यस्येति चेति सूत्रेण प्रातिपदिकाकारलोपे इरिति प्रत्ययस्यैव सुबन्तस्य श्रवणम् ॥ व्यतिस इति ॥ विवृतमेतदुपसर्गाणां वाचकत्वोक्तिवादे ॥ स्वार्थेति ॥ सम्बन्धोप-स्थितिरित्यर्थः ।

दधि पश्येत्यादि वैषम्यमाशङ्क्य साम्येन निराह ॥ यदि चेति ॥ सम्बन्धोपि षष्ठ्यैवाभिधेय इति ॥ प्रकृते षष्ठ्या लुप्तत्वेपि स्मृतया तयाभिधेय इत्यर्थः ।

## **तर्कताण्डवं**

न च काष्ठकरणकतण्डुलकर्मकपाककृतिरित्यादिसमासे विभक्त्य-नभिहितस्यान्वयो दृष्ट इति वाच्यम् । स्वादुदधिपश्येत्यादिसमासे दधिपदस्यैव कर्मत्वे लक्षणापातात् । दधिकर्मत्वदर्शनकृतय इत्यादि-समासेपि विभक्तिं विनान्वयाप्रतीतेः । काष्ठकरणकेत्यादिसमासे अन्वयधीस्तु विभक्त्यर्थोपरक्तधर्मिणोभिधानात् । इह तु धर्मिणः पुरुषपदेनैवोक्ततया विग्रहे षष्ठ्या निष्कृष्टस्य सम्बन्धस्यैवोक्ततया च तदेकार्थे समासेपि तस्यैव लक्षणीयत्वात् । पुरुषस्य सम्बन्धं प्रत्याश्रयता राज्ञः पुरुष इत्यत्रेव अन्वयतया भासताम् ।

न चैवं नीलघट इत्यत्रापि नीलरूपं प्रत्याश्रयतान्वयतयैव भासे-तेति नीलपदं नीलरूपाश्रयलक्षकं न स्यादिति वाच्यम् । इष्टापत्तेः ।

अन्यथा व्यतिस इत्यादावपि लुप्तस्यास्तिधातोरर्थः व्यतीत्युपसर्गेण वा सेप्रत्ययेन वा लक्ष्येत । समासश्रवणकाले विग्रहस्थषष्ठ्याः स्मरणनैयत्ये च दधि पश्येत्यादौ द्वितीयादि स्मरणवत्तदर्थधीरेव मानम् ।

### **न्यायदीपः**

एतेन मणौ राज्ञः पुरुष इति विग्रहे समासविधानात्स्मृता लुप्ताषष्ठी सम्बन्धस्मारिकेति पक्षमनूद्य राजपुरुषमानयेत्यस्मात्पूर्वं नियमेन विग्रहास्मरणादिति यद्दूषणमुक्तं तन्निरस्तम् । दधि पश्येत्यादिष्वपि तथात्वापरिहारादित्यग्रे व्यक्तत्वात् । दधि पश्येत्यादावसमासे विभक्त्युप-स्थितस्य सम्बन्धस्य भाननियमेपि समासे नियमो नास्ति । क्वचिद्विभक्त्य-नुक्तस्यापि अन्वयप्रतीतेरिति भावेनाशङ्क्य निराह ॥ न चेति ॥ काष्ठैस्तण्डुलान्पचीत्यस्यार्थकथनं काष्ठेत्यादि ।

॥ समास इति ॥ स्वादु दधीत्यादिकर्मधारयसमास इत्यर्थः । क्वचित्समासे विभक्त्यनभिहितस्याप्यन्वयदर्शनेन स्वादु दधीत्यादावपि स्मृतविभक्त्यनुक्तस्यापि कर्मत्वस्य दधिपदाल्लक्षणयोपस्थितस्यान्वयसम्भवेन दधिपदस्य लक्षकत्वं स्यादित्यर्थः । यद्गतं कर्मत्वं विभक्त्यभिधेयमित्युक्तं तद्वाचिपदस्यैवेत्येवकारार्थः । १स्वाव्याघातकमेतदिति भावः ।

विभक्त्यनभिहितस्याप्यन्वयदृष्टेर्विभक्त्याभिधानं सम्बन्धस्य नापेक्षितमिति यथोच्यते त्वया तथा क्वचित्समासे विभक्तिं विनान्वयाप्रतीतेः स्मृत-विभक्त्याभिधानमावश्यकमित्यपि वक्तुं शक्यमेवेेति भावेनाह ॥ दधीति ॥

कथं तर्हि काष्ठकरणकेत्यादावन्वयधीरित्यत आह ॥ काष्ठेति ॥ राजपुरुषेत्यादावपि तथैवास्तु । किं स्मृतषष्ठ्यासम्बन्धबोधाङ्गीकारेणेत्यत आह ॥ इह त्विति ॥ षष्ठ्यापि धर्मिणो अभिधाने समासे षष्ठीस्मृति-र्नापेक्षिता । अन्यतोपि धर्मिणो लाभादित्यत आह ॥ षष्ठ्येति ॥ निष्कृष्टस्य धर्मिणा विनाकृतस्य ॥ लक्षणीयत्वादिति ॥ सा च लक्षणा दधिपश्येत्यादाविव नयुक्तेति स्मृतयैव षष्ठ्या सम्बन्धोऽभिधेय इति भावः ।

नन्वेवमपि तत्पुरुषे लक्षणावश्यमाश्रयणीया विभक्त्यभिहित सम्बन्धाश्रयतावाचिनः कस्य चिदभावादित्यत आह ॥ पुरुषस्येति ॥ अन्यथेति ॥ समभिव्याहारलभ्यस्यापि लक्ष्यत्व इत्यर्थः ।

॥ लक्ष्यतेति ॥ न चेष्टापत्तिः । उपसर्गप्रत्ययसमभिव्याहारेण वा स्मृतधातुना वा व्यत्यस्तोसीत्यर्थस्योपगमादिति भावः । षष्ठीस्मरणनैयत्यं नेत्युक्तं मणावित्यत आह ॥ समासेति ॥ तदर्थधीरेवेति ॥ सा लक्षणयोपपन्ना चेद्दधि पश्येत्यादावपि तथा स्यादिति भावः ।

## **तर्कताण्डवं**

किञ्च षष्ठीस्मृत्यभावे त्वदभिमता लक्षणैव न सिध्येत् । तथाहि– सम्बन्धे सम्बन्धिनि वा लक्षणा नतावद्वृत्तिं विनैव संसर्गमर्यादया प्रतीतान्वयानुपपत्त्येति युक्तम् । त्वन्मते विभक्त्यनवरुद्धप्रातिपदिकार्थ-योरभेदरूपेऽन्वये व्युत्पत्तेः । इह च राज्ञोऽपि पुरुषत्वेन राजपुरुषयोर-भेदाबाधात् । नीलघट इत्यत्र तु त्वन्मते नीलरूपं न घट इति १नीलशब्दे लक्षणास्तु । न त्वत्र ।

२किं च यदि राजपुरुषयोः सम्बन्ध एव वृत्तिं विना संसर्ग मर्यादया भासेत कथं तर्हि सम्बन्धे लक्षणावृत्तिः ।

### **न्यायदीपः**

लक्षणावादिनापि समासे षष्ठीस्मृतिरवश्यं वाच्येति वक्तुमाह ॥ किञ्च षष्ठीति ॥ न सिध्येदिति ॥ तात्पर्यानुपपत्तिव्यतिरिक्ततद् बीजाभावात्तत्र च पक्षे षष्ठीस्मृतेरावश्यकत्वं वक्ष्यामि इति भावः । प्रतीतान्वयानुपपत्तिर्वा आनयनानुपपत्तिरेव वा बीजमस्त्वित्यत आद्य आह ॥ न तावदिति ॥

अभेदान्वयसम्भवेनान्वयानुपपत्तिर्नेति भावेनाह ॥ त्बन्मत इति ॥ व्युत्पत्तेरिति ॥ नीलोत्पलमित्यादावितिभावः । राजपुरुषमित्यत्र नीलोत्पलमित्यादाविव श्रुतविभक्तेः समासादुत्पन्नत्वेन प्रातिपदिक१द्वयस्य विभक्तिद्वयस्यापि समासावयवस्य लुप्तत्वेन विभक्त्यनवरुद्धप्रातिपदिकयो-रित्युक्तम् । यदि व्युत्पत्तिवशादभेदान्वयस्तर्हि नीलघट इत्यादावपि रूपरूप्यभेदधीः स्यादित्यत आह ॥ नीलेति ॥ लक्षणेति ॥ नीलाश्रये लक्षणेत्यर्थः ।

## **तर्कताण्डवं**

नापि राज्ञोऽस्मदादिकर्तृकानयनान्वयानुपपत्त्या लक्षणा । राजषुरुषस्तिष्ठतीत्यादौ तदभावात् ।

तस्माद्राजपदस्य सम्बन्धिनि निरूढतात्पर्यानुपपत्त्यैव निरूढ-लक्षणा वाच्या । इह चोक्ततात्पर्यग्राहकस्यान्यस्य अभावाद्राजपदस्य तत्पुरुषस्थत्वज्ञानमेव तद्ग्राहकं वाच्यम् । तज्ज्ञानं च विग्रहस्थ-षष्ठीस्मृतिं विना नेति कथं तदस्मृतिः । षष्ठीलोपानभिज्ञस्य तु राजपदे शक्तिभ्रमात्तदर्थधीः ।

### **न्यायदीपः**

द्वितीयं निराह ॥ नापीति ॥ एवं प्रसक्तं निरस्य प्रतिज्ञातं सहेतुकमुप-संहरति ॥ तस्मादित्यादिना ॥ लोपाज्ञस्य समासेऽर्थबोधो न स्यादित्यत आह ॥ षष्ठीति ॥ सुपो धातुप्रातिपदिकयोरिति विहितषष्ठीलोपानभिज्ञ-स्येत्यर्थः ॥ शक्तिभ्रमादिति ॥ राजपदं राजसम्बन्धिनि शक्तमिति भ्रमादित्यर्थः ।

## **तर्कताण्डवं**

किञ्च सम्बन्धलक्षणापक्षे त्वन्मते नामार्थयोरभेदान्वयात् सम्बन्धपुुरुषयोरभेदधीः स्यात् । सम्बन्धिलक्षणापक्षे तु राजसम्बन्धि-पुरुष इति कर्मधारयस्येव राजपुरुष इत्यादितत्पुरुषस्यापि राज-सम्बन्धिपुरुषयोरभेदोर्थः स्यान् न च तद्युक्तम् । राज्ञः पुरुष इति व्यास इव तत्समनार्थे समासेपि राजपुरुषयोः सम्बन्धस्यैवानुभवात् ॥

यत्तु सम्बन्धिलक्षणापक्षे सम्बन्धिपुरुषयोरभेदात् कर्मधारया-पत्तिरिति ।

तन्न । सम्बन्धिलक्षणायाः स्वोपजीव्यतत्पुरुषाघातकत्वात् । तदेवं विभक्तिर्व्यासे श्रुता सम्बन्धबोधिका समासे तु लुप्ता स्मृतेत्येव भेदः । अत एव भाष्ये समासाद्व्यासे सुबलोपादिरेव विशेष इत्युक्तम् ॥

### **न्यायदीपः**

लक्षणापक्षे बाधकं चाह ॥ किञ्चेति ॥ स्वोपजीव्येति ॥ तत्पुरुष-समासं ज्ञात्वा राजपदं राजसम्बन्धिलक्षकमित्युपेयत्वेन तदुपजीविनः कथं तद् बाधकत्वम् । ‘‘सन्निपालक्षणो विधिरनिमित्तं तद्विघातस्येति’’ शाब्दिक-न्यायादिति भावः । एवं हि व्याससमासयोर्भेदो न स्यात् ।

उभयत्र विभक्त्यैव सम्बन्धाभिधानादिति चोद्यं परिहरन् किञ्च षष्ठीस्मृत्य-भाव इत्यादिनोक्तमुपसंहरति ॥ तदेवमिति ॥ भाष्ये महाभाष्ये ।

## **तर्कताण्डवं**

तस्माद्राजपुरुष इत्यादौ पूर्वपदे अर्धपिप्पलीत्यादावुत्तरपदे लक्षणेति तार्किकादिमतमयुक्तम् ।

नापि– समासे पदानि वर्णवन्निरर्थकानि । तस्माज्जहत्स्वार्था वृत्तिरिति राजसम्बन्धिपुरुषेऽखण्डशक्तिरिति वैयाकरणमतं युक्तम् ।

अवयवार्थानुभवात् । उक्तरीत्यान्यलभ्यतयाऽखण्डशक्तिकल्पका-भावाच्च । वाक्यस्यापि स्वार्थेऽखण्डशक्तिप्रसङ्गाच्च ॥

अत एव समर्थसूत्रे भाष्ये– वृत्तेर्जहदजहत्वेन द्वैविध्यमुक्त्वा आद्यपक्षेपि ‘‘जहदप्यसौ स्वार्थं नात्यन्तं जहाति । किन्तु परार्थ-विरोधिनमेव स्वार्थम् । यथा तक्षा राजकर्मणि प्रवर्तमानः स्वं तक्षकर्म जहाति । न तु हिक्कितहसितकण्डूयितानि’’ इत्यादिना वृत्तौ विग्रह इवासंसृष्टार्थपरत्वाभावेऽपि पांसुपिण्डवत्संसृष्टार्थपरत्वमस्तीत्युक्तत्वाज् जहत्पक्षोप्यजहत्पक्ष एव प्रवेशितः ।

अत एव पदमञ्जर्यां च ‘‘अन्ये तु जहत्स्वार्थावृत्तिरिति वदन्तो वृत्तिपदानामानर्थक्यमेवाहुः, तन्न रोचामहे’’ इत्यादिना द्वितीयपक्ष एव सिद्धान्तितः ॥

### **न्यायदीपः**

परदूषणमुपसंहरति ॥ तस्मादिति ॥ अर्धपिप्पलीति ॥ पिप्पल्या अर्धम् अर्धपिप्पलीति ‘‘अर्धं नपुंसकं’’ इत्यर्धपदस्य षष्ठ्यन्तेन समासे ‘‘उपसर्जनं पूर्वं’’ इति पूर्वनिपातादुत्तरपदे लुप्तषष्ठ्यन्ते लक्षणेत्यर्थः । तस्मा- न्निरर्थकत्वाज् जहत्स्वार्था परित्यक्तावयवार्था वृत्तिः समास इत्यर्थः ।

॥ उक्तरीत्येति ॥ भङ्गादौ वा वस्तुतस्त्वित्यादिना वोक्तरीत्येत्यर्थः ॥ अत एवेति ॥ अवयवार्थानुभवादेवेत्यर्थः । द्वितीयस्य प्रथमे पादे ‘‘समर्थः पदविधिः’’ इति सूत्रे महाभाष्य इत्यर्थः ॥ वृत्तेरिति ॥ समासस्येत्यर्थः ।

## **तर्कताण्डवं**

नच छिद्रेतरत्वादिवदन्वयप्रकारतया सबन्धभानं शाब्द बोधे वृत्त्यनुपस्थितस्यान्वयाप्रकारत्वात् । छिद्रेतरत्वमपि न प्रकारः । तत्र प्रवृत्तिस्तु सन्निहित इव योग्यत्वात् । तस्मात् तत्पुरुषे योगरूपा मुख्यवृत्तिरेव ।

अत एव श्रुतौ ‘‘तं यद्देवा अब्रुवन्नयं वै नः सर्वेषां वाम इति तस्माद्वामदेवस्तस्माद्वामदेव इत्याचक्षते । एतमेव सन्तं’’ इति षष्ठीतत्पुुरषे वामदेवशब्दे, सूत्रे च द्युभ्वाद्यायतनशब्दे, अनुव्याख्याने च–

‘‘दोषारच्छिद्रशब्दानां पर्यायत्वं यतस्ततः ।

गुणा नारा इति ज्ञेयास्तद्वान्नारायणः स्मृतः’’ ।

इति नारायणशब्दे,

‘‘वाक्यार्थोपि हि वाक्यार्थशब्देनैवोदितो भवेत्’’ ।

इति वाक्यार्थशब्दे चाभिधैवोक्ता ।

सुधायां च ब्रह्मजिज्ञासेत्यत्र कर्मणि षष्ठीत्युक्तम् । यथा योगो यथा कुम्भकार औपगवः राजपुरुष इति तत्पुरुषे योगरूपा मुख्यवृत्ति- रेवोक्ता । श्रुतावाचक्षत इत्यनेन सूत्रे च समन्वयसूत्रस्थसंशब्देन मुख्यैव वृत्तिरुक्ता ।

॥ तत्पुरुषे लक्षणादिभङ्गः ॥ ७३ ॥

### **न्यायदीपः**

ननु सम्बन्धबोधार्थं न लुप्तविभक्तिस्मृतिरावश्यकी । प्रकारान्तरेणापि सम्बन्धबोधसम्भवादित्याशङ्क्य निराह ॥ नचेति ॥ यथा घटेन जलमाहरेत्यत्र घटपदेन छिद्रेतरत्वप्रकारिका धीर्जायते । अन्यथा छिद्रेतरघटे प्रवृत्तिर्न स्यात् । तथाच प्रकृतेपि राजसम्बन्धीपुरुष इति राजपुरुषान्वये प्रकारतया सम्बन्धस्य भानमित्यर्थः । दृष्टान्तं च निराह ॥ छिद्रेति ॥ सन्निहित इति ॥ सन्निहिते यथेत्यर्थः ।

॥ श्रुताविति ॥ ऐतरेयोपनिषदि । तं प्रकृतप्राणनामकं, यत्यस्मात्, नोआस्माकं, वामःमनोहरः । देववाम इति वक्तव्ये वामदेव इति परनिपातो निरुक्तिबलाद्ध्येयः । वामदेवशब्देभिधैवोक्तेत्यन्वयः ।

॥ सूत्रे चेति ॥ ‘‘द्युभ्वाद्यायतनं स्वशब्दात्’’ इति व्याससूत्रे च द्युभ्वादेरायतनं द्युभ्वाद्यायतनमिति शब्देऽभिधैवोक्तेत्यन्वयः । अनुव्याख्याने च नारायणशब्दे वाक्यार्थशब्दे चाभिधैवोक्तेत्यर्थः ॥ तत इति ॥ अरविरुद्धत्वादित्यर्थः ।

॥ तद्वानिति ॥ नाराणामयनं नारायण इति षष्ठीतत्पुरुषो ध्येयः । नारायणशब्द इत्यादौ षष्ठीतत्पुरुष इत्यनुषञ्जनीयम् ॥ षष्ठीत्युक्तमिति ॥ न तु ब्रह्मकर्मत्वे ब्रह्मपदं लाक्षणिकमित्युक्तमित्यर्थः ॥ तथेति ॥ सुधायामेवानुमानिकपादे वृत्तिलक्षणोक्तिप्रस्तावे ‘‘योगो यथा’’ इत्यादिना तत्पुरुषेपि योगरूपमुख्यवृत्तिरेवोक्तेत्यर्थः । कृत्तद्धितसमासानां क्रमेणोदाहरणं कुम्भकार इत्यादि ।

नन्वयं वै न इति श्रुतौ मुख्यवृत्तिरिति कुत इत्यत आह ॥ श्रुताविति ॥ क्रियायुक्तस्याङो मुख्यत्वार्थकत्वादिति भावः ॥ सूत्रे चेति ॥ ‘‘तत्तु समन्वयात्’’ इति सर्वशब्दसमन्वयप्रतिज्ञासूत्रे संशब्देन मुख्यवृत्तिं शब्दा-नामुक्त्वा तस्यैव ‘‘ज्योतिरुपक्रमात्’’ इत्यादौ प्रपञ्चनेन वामदेवादिशब्दे मुख्यवृत्तिरेवाभिमतेत्यर्थः ।

यद्वा सौत्रद्युभ्वाद्यायतनशब्दे अभिधावृत्तिरुक्तेति कुत इत्यत आह ॥ सूत्रे चेति ॥ द्युभ्याद्यायतनसूत्रे चेत्यर्थः । एतेन शब्दानां लक्षणां वदन्तो निरस्ता ध्येयाः ।

**॥ तत्पुरुषे लक्षणादिभङ्गः ॥ ७३ ॥**

