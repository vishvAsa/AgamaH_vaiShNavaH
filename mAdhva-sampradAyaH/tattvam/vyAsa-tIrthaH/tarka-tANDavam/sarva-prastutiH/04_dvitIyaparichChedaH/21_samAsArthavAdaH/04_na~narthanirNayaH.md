+++
title = "०४ नञर्थनिर्णयः"

+++


## यच्चोक्तं मणौ– ‘‘संसर्गाभावरूपे प्रसज्यप्रतिषेधे नञः शक्तिः

**७६. अथ नञर्थनिर्णयः ।**

## **तर्कताण्डवं**

यच्चोक्तं मणौ–

‘‘संसर्गाभावरूपे प्रसज्यप्रतिषेधे नञः शक्तिः । भिन्नरूपे पर्युदासे तु लक्षणा । न चान्योन्याभावे तद्वति वा शक्तिः, प्रतिषेधे तु लक्षणास्त्विति वाच्यम् । भूतले न घटः न पचतीत्यादौ नञः केवल-प्रतिषेध इव केवलान्योन्याभावे क्वाप्यप्रयोगात् ।

यद्यपि घटो न पट इति व्यासेऽपटो घट इति समासे चान्योन्या-भाववति प्रयोगोस्ति । तथापि तदपेक्षया प्रतिषेधस्य लघुत्वेन तत्रैव शक्तिकल्पनेऽन्योन्याभाववति लक्षणयैव प्रयोग उपपन्नः ।

नचान्योन्याभाववति शक्तिश्चेच्छक्ये गौरवम्, लक्षणा चेल्लक्ष्ये गौरवमिति साम्यमिति वाच्यम् । फलमुखगौरवस्य अदोषत्वात्’’ इति ।

### **न्यायदीपः**

एवं लक्षणानिरूपणानन्तरं तद्विषयव्यवस्थार्थं तत्पुरुषबहुव्रीही न लक्षणास्थलमित्युपपाद्य प्रसङ्गात्कर्मधारयतत्पुरुषयोर्वैषम्यं च व्युदस्येदानीं नञर्थैकदेशोपि न लक्षणविषय इति भावेन परोक्तमनूद्य निराह ॥ यच्चेति ॥ शब्दखण्डे कर्मधारयचिन्तानन्तरमुक्तमित्यर्थः ।

॥ भिन्नेति ॥ अब्राह्मणमानयेत्यादौ ब्राह्मणभिन्नमित्यर्थरूपपर्युदास इत्यर्थः । ब्राह्मणत्वाभावरूपमुख्यार्थसम्बन्धस् तात्पर्यानुपपत्तिश्च लक्षणा-बीजमितिभावः । वैपरीत्यमाशङ्क्य निराह ॥ न चेति ॥ प्रतिषेधे संसर्गा-भावरूप इत्यर्थः ।

अन्योन्याभावे शक्तिरिति पक्षं तावन्निराह ॥ भूतल इति ॥ द्वितीयपक्षेे प्रागुक्तपक्षेपि दोषमाशङ्क्य निराह ॥ न चेति ॥

॥ गौरवमिति ॥ यथा तथेति योज्यम् ॥ फलमुखेति ॥ लक्षणया विशिष्टोपस्थितौ पश्चाद्गौरवोपस्थितेरिति भावः ।

## **तर्कताण्डवम्**

अत्रोच्यते–

लोके भूतले न घट इत्यादौ वेदे च न तौ पशौ करोतीत्यादावभावे लोके अपटो घट इत्यादौ वेदे च नानुयाजेष्वित्यादावन्यस्मिन्नसुरा अधर्मोऽनर्थोऽविद्येत्यादौ विरोधिनि च प्रचुरप्रयोगादिरूपस्य प्रत्येकं व्युत्पत्तिरूपस्य च शक्तौ प्रमाणस्य सत्त्वेन विनिगमकाभावादक्षादि-वन्नानार्थ एव नञ् ।

### **न्यायदीपः**

येन मानेन प्रतिषेधे शक्तिकल्पना तेनैवान्योन्याभाववति विरोधिनि च शक्तिकल्पना शक्येति भावेनोभयत्रार्थे लौकिकवैदिकप्रयोगमानं दर्शयन्नेव शक्तिमाह ॥ लोक इत्यादिना ॥ न ताविति ॥ तावाज्यभागौ पशुयागे न करोतीत्यर्थस्य दशमान्त्यपादे द्वितीयाधिकरणे व्यवस्थापितत्वादिति भावः ।

॥ अपट इति ॥ नञो नलोपेनात्राकारमात्रश्रवणेपि नञेवायमिति भावः ॥ नानुयाजेष्विति ॥ यजतिषु येयजामहं करोति नानुयाजे-ष्वित्यत्रानुयाजभिन्नेषु यजतिषु यागेषु येयजामह इति मन्त्रमुच्चारयेदित्यर्थस्य दशभान्त्य एव तृतीयाधिकरणे स्थितत्वान्मणावङ्गीकृतत्वाच्चेति भावः ।

॥ अन्यस्मिन्निति ॥ अन्योन्याभाववतीत्यस्य शक्तौ प्रमाणस्य सत्त्वेनेत्यन्वयः । विरोधिनि चेति शक्तावित्यादिनान्वयः ॥ प्रयोगादि-रूपस्येति ॥ प्रत्यय आदिपदार्थः ।

## **तर्कताण्डवं**

न हि प्रतिषेधमात्रे व्युत्पन्नस्य पुंसोऽसुरशब्देन सुरविरोधिधीः । न चोक्तं लाघवं विनिगमकम् । प्रतियोगिनमारोप्य प्रतिषेधरूप-संसर्गाभावे प्रतियोगिरूपविरोधिनोऽनुप्रवेशेन संसर्गाभावादपि विरोधिनो लघुत्वात् ।

किञ्च सघटं भूतलं न घट इत्यत्र कथमन्योन्याभाववति लक्षणा । सघटस्य भूतलस्य घटाभावरूपमुख्यार्थासम्बन्धात् ।

### **न्यायदीपः**

प्रत्येकं व्युत्पत्तिरूपस्य चेत्युक्तं व्यनक्ति ॥ न हीति ॥ तस्मात्तद्धी-सिद्ध्यर्थं तत्रापि प्रत्येकं व्युत्पत्त्या भाव्यमिति भावः । सुरविरोधिधीरित्युप-लक्षणम् । पटाद्यन्यधीरित्यपि ध्येयम् ।

विनिगमकाभावादित्यसिद्धमिति शङ्कते ॥ न चोक्तमिति ॥ प्रतिषेध-मात्रस्य लघुत्वेनेत्युक्तं लाघवमित्यर्थः । आरोप्येत्यनन्तरं क्रियमाणेति वा ज्ञायमानेति वा बोध्यम् । तेन ल्यबन्तसाधुत्वं ज्ञेयम् । प्रतियोगित्वं नाम विरोधित्वमित्युपेत्याह ॥ प्रतियोगिरूपविरोधिन इति ॥

नन्वेवमस्तु विरोधिन्यपि शक्तिः । अन्यस्मिंस्तु कथं शक्तिः । तत्र लाघव- युक्तेरनुक्तेरित्यतो लक्षणापक्षे बाधकोक्त्या शक्तिं साधयति ॥ किञ्चेति ॥

॥ मुख्यार्थेति ॥ नञः प्रतिषेधो हि मुख्यार्थ उक्तः, न घट इति तु घटप्रतिषेधरूपमुख्यार्थसम्बद्धं घटान्योन्याभावयुक्तं भूतलं लक्षणया बोधयतीति वाच्यम् । त्वया च घटवति भूतले घटप्रतिषेधे सत्यपि भूतलेन तस्य सम्बन्धो नेति स्वीकृतम् । प्रतियोगिदेशान्यदेशत्वरूपत्वात्सम्बन्धस्य । तथा च मुख्यार्थसम्बन्धाभावाल्लक्षणा न युक्तेत्यतः शक्तिरेवोपेयेति भावः ।

## **तर्कताण्डवम्**

अन्ये तु– घटो न पट इत्यादौ भेद एव नञ् । भेदस्य स्वरूपत्वे तस्य घटाभिन्नत्वेन सामानाधिकरण्यसम्भवात् । धर्मत्वेपि घटे तद्वैशिष्ट्यस्यान्वयत्वेन भानोपपत्तेः । तथा च केवलान्योन्याभावात्कथं संसर्गाभावो लघुरित्याहुः ॥

किञ्च गौरवभयात्प्रमितशक्तित्यागे हरीतीकीशब्दस्य वृक्ष एव शक्तिर्लाघवात् फले तु लक्षणा, चशब्दस्यापि लाघवात् समुच्चये शक्तिर् इतरेतरयोगे तु लक्षणा, एवकारस्यापि लाघवादयोगव्यवच्छेदे शक्तिर् अत्यन्तायोगव्यवच्छेदे तु लक्षणेत्यादि स्यात् ॥

नच हरीतकीशब्दे इष्टापत्तिः । फले तद्धितलुबुक्त्ययोगात् । अन्यथा गङ्गाशब्दस्यापि सम्बन्धे तद्धितस्तल्लोपश्चोच्येत ।

### **न्यायदीपः**

एवमन्यस्मिन्नञः शक्तिरित्यत्र स्वयं लक्षणानुपपत्तिरूपयुक्तिमुक्त्वा अन्योन्याभावे शक्तिरित्यत्र लाघवयुक्तिमन्यमुखेन दर्शयति ॥ अन्ये त्विति ॥ भेद इति सप्तम्यन्तम् । कथं तर्हि सामानाधिकरण्यमित्यत आह ॥ भेदस्येति ॥ धर्मत्व इति ॥ भेदस्येत्यनुषङ्गः ।

अत्रारुचिबीजं तु– स्वरूपत्वपक्षे भेदवाचिघटवाचिपदयोः पर्यायता-पत्त्या घटकरीरपदयोरिव सहप्रयोगायोगः । भिन्न इति प्रयोगायोगश्च । भेदं वा सविशेषाभेदं वोपेत्य भेदस्य धर्मत्वोपगमपक्षेपि सामानाधिकरण्यायोग एव । अन्यथा नीलोत्पलमित्यादौ गुणवचनेभ्यो मतुब्लोपादिर्न वाच्यः स्यात् । वैशिष्ट्यस्यान्वयतया भानोपपत्तेः । अतः स्वोक्तरीतिरेवाश्रयणीयेति ।

अतिप्रसङ्गाच्च त्रिषु शक्तिरुपेयेत्याह ॥ किञ्चेति ॥ फले तद्धित-लुबिति ॥ तस्य विकार इत्यनेन हरीतक्याः फलमिति फलेर्थेऽण्यप्रत्यये हरीतक्यादिभ्यश्चेत्यनेन तद्धितप्रत्ययस्य लुग्विधानं न स्यादित्यर्थः । कुतो न स्यादित्यतो विपक्षे बाधकमाह ॥ अन्यथेति ॥

## **तर्कताण्डवम्**

अपिच तदन्यतद्विरोधिनोर्लक्ष्यत्वे तीरस्यैव मुख्यार्थानुपपत्ति-पुरःसरा धीः स्यात् । नचेष्टापत्तिः । अब्राह्मणस्तिष्ठतीत्यादौ प्रतिषेधानुपपत्तेरभानेपि ब्राह्मणादन्यप्रतीतेः ॥

किञ्च न घट इत्येवोक्ते प्रतिषेधो वा पर्युदासो वेति सन्देहो न स्यात् । अस्ति चोपपदाद्यभावेऽक्षादिष्विव सन्देहः । न हि गङ्ग-स्तीत्येवोक्तेपि नीरं वा तीरं वेति सन्दिह्यते । मुख्ये शब्दस्वारस्यात् ।

तस्मात् त्रिष्वपि नञः शक्तिरेव । उक्तं चैतरेयभाष्ये अ इत्ययं शब्दः प्रस्तुतस्याभावं विरोधिनमन्यं च वदतीति । कर्मनिर्णये चा-सद्विलक्षणमित्यत्र अभावान्यविरोधिनां मध्ये नञः कोऽर्थ इति ।

॥ इति नञर्थनिर्णयः ॥ ७६ ॥

### **न्यायदीपः**

लक्षणाबीजाभावाच्च न लक्षणा युक्ता किन्तु शक्तिरेवेत्याह ॥ अपि चेति ॥ संशयान्यथानुपपत्त्या च शक्तिरेवेत्याह ॥ किञ्चेति ॥ अन्यथा नेक्षेतोद्यन्तमित्यस्य चतुर्थाद्यपादे तृतीयाधिकरणे न तौ पशौ करोति नानुयाजेष्वित्यादेर्दशमे सन्देहपूर्वं विचारं न कुर्यादिति भावः ।

यत्तु मणिरुचिदत्तयोरुक्तम्– नानुयाजेष्वित्यादौ नञ्समासपक्षेऽननुयाजे-ष्विति स्याद् अतोऽसमस्तं पदद्वयमेतदित्युक्त्वा; नसमास एवायं किं न स्यात् तस्मिन्पक्षेऽननुयाजेष्वितिस्यादिति दोषाभावादित्याशङ्क्य निषेधार्थकनशब्दो निषेधार्थक अकारो वा नास्त्येव येन समासेनोपपत्तिः ‘‘अमानोनाः प्रतिषेध’’ इति तु नञ एव समासवाक्यभेदेन लुप्तनकारा-लुप्तनकारभेदेन अ इति न इति भेदेन निर्देशो ऽन्यथा निषेधार्थकनकारसत्त्वे प्रसज्यप्रतिषेधार्थको नञेव न स्यात् तेनैव गतार्थत्वाद् गमिकर्मीकृत-नैकनीवृतानैकयशा नैककीर्तिरित्यादौ नञ्समासेपि नञुत्तरपदस्य सर्वोत्तरपदत्वाभावान्नलोपाभावोपपत्तौ न तदर्थं तेषु नसमासः कल्प्यस् तथैव भागवृत्तावुक्तेर् एवं च नञो निषेधैकशक्तिकत्वसिद्धिरिति तदेतेनैव निरस्तम् । नञोर्थत्रये शक्तेः प्रामाणिकतयोपपादितत्वेनैव प्रतिषेधैकार्थवाचितयैवोक्ता-कारनशब्दयोर्नञ्त्वायोगस्य सूचितत्वात् ।

यदपि निषेधार्थकनशब्देनैव गतार्थत्वान्निषेधार्थकनञेव न स्यादिति । तदपि न । तथात्वे हि निषेधार्थकमाशब्देनैव गतार्थत्वान्माङपि न स्यादिति ‘‘अमानोना’’ इत्यत्र माङ एवायं निर्देशो न माशब्दस्येत्यापि स्यात् ।

यदि च माहि भूदित्यादौ माङः प्रयोगस्येव प्रथमेध्याये ‘‘चादयोऽसत्त्व’’ इत्यत्र तृतीये’’ माङि लुङ्’’ इत्यत्र च वृत्त्यादावुक्तदिशा मास्तुमाभव-त्वित्यादिप्रयोगस्यापि दर्शनान्माशब्दोप्यस्तीति कल्प्यते तर्हि ‘‘नसंहता-स्तस्य नभिन्नवृत्तयः’’ इति भारव्यादिकाव्यनाटकालङ्कारादिग्रन्थेषु बहुशो नसमासप्रयोगस्य दर्शनात् तत्तद्व्याख्यातृभिर्नसमासोयमिति तत्र तत्र व्याख्यानाच्च नशब्दोप्यस्तु ।

किञ्च समासप्रकरणे महाविभाषानुवृत्त्या समासस्येवासमासस्य समास-समानार्थकवाक्यस्यापि सम्भवेन नार्षेयं वृणीते न होतारं नानुयाजेष्वित्या-दावसमासेन नैकयशा इत्यादौ सर्वोत्तरपदाभावेन च न लोपाभावोक्तावपि नकिरिन्द्रत्वदुत्तरः नकिष्टं घ्नन्त्यन्तितो नदूरादित्यादौ नकश्चिदित्यर्थके ‘‘नप्रयोजनवत्त्वात्’’ इति ब्रह्मसूत्रे च कथं न लोपाभावः ।

किञ्च नलोपसूत्रे उत्तरपदेपरत इत्यस्य सर्वोत्तरपदेपरत इति विवक्षैव न युक्ता । तथात्वे–

‘‘अनेकवक्त्रनयनमनेकाद्भुतदर्शनम्’’ ।

‘‘अनेकसूर्याभकिरीटकुण्डलः’’ ।

इत्यादौ नलोपाभावापत्तेः ।

अपि च लुप्तालुप्तनकारभेदेन पृथङि्नर्देशे फलाभावेनाकारनशब्दयो-र्निषेधार्थकयोरङ्गीकार्यत्वाच्च, समासे लुप्तनकारस्यैव सत्त्वनियमाभावेन तदभिप्रायेण नञ्प््राकृतिक एवायमकारो निर्दिष्ट इति वक्तुमशक्यत्वाच्च, अमानोनञ् इति निर्देशापाताच्च, ‘‘चादयोऽसत्त्व’’ इति सूत्रोक्तचादिगणपाठे नञं तत्र पृथक्पठित्वा ‘‘अमानोनाः प्रतिषेध’’ इति पृथक्पाठाच्च, कौमुदी-प्रसादे ‘‘अ विप्र इव भाषसे नैकः सुप्तेषु जागृयात्’’ इत्यकारनशब्दयोः प्रयोगस्य दर्शितत्वाच्च, नपदस्याभावे नञिति ञकारमनुबध्य नलोपो नञ इत्यादौ सानुवन्धनिर्देशे कृत्याभावेन सर्वत्र न शब्दस्यैव निर्देशापाताच्च, अस्त्येव पृङ्नशब्द इत्याद्यूह्यम् । अत एव सुधायां चन्द्रिकायां च ‘‘अमानोनाः प्रतिषेध’’ इति नसमास इत्युक्तम् ।

**॥ इति नञर्थनिर्णयः ॥ ७६ ॥**

