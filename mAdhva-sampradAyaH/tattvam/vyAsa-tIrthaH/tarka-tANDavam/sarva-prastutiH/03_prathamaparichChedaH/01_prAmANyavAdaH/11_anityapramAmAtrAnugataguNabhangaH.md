+++
title = "११ अनित्यप्रमामात्रानुगतगुणभङ्गः"

+++


## अथ मतं ग्राह्यप्रमा वा विशेष्यनिष्ठविशेषणज्ञानं वा..

**अनित्यप्रमामात्रानुगतगुणभङ्गः**

## **तर्कताण्डवम्**

अथ मतं ग्राह्यप्रमा वा विशेष्यनिष्ठविशेषणज्ञानं वा अविद्य-मानासंसर्गाग्रहो वा गुणःप्रमामात्रेऽनुगतो हेतुः । नचात्रप्रमाणा-भावः । आद्ये पक्षे विशिष्टज्ञानत्वेन विशेषणज्ञानजन्यां धारावाहि-कोत्तरप्रमांप्रति विशेष्यमपि विषयीकुर्वन्त्याः पूर्वस्या ग्राह्यप्रमायाः कारणत्वे कप्तेप्रमान्तरंप्रत्यपीश्वरनिष्ठाया ग्राह्यप्रमाया गुणत्व-कल्पनात् ।

द्वितीयेपि विशिष्टज्ञानरूपं सामान्यंप्रति विशेषणज्ञानस्य विशेषणज्ञानत्वरूपेण सामान्येन कारणत्वे ‘‘यत्सामान्ययोः कार्य-कारणभावो बाधकाभावे सति तद्विशेषयोरपि सः’’ इति न्यायेन विशिष्टप्रमांप्रति विशेष्यनिष्ठविशेषणज्ञानत्वेन कारणत्वकल्पनात् ।

तृतीयेपि संसर्गग्रहसामान्यंप्रत्यसंसर्गाग्राहमात्रस्य कारणत्वेन तद्विशेषस्याविद्यमानासंसर्गाग्रहस्य संसर्गप्रमांप्रति कारणत्वकल्पनाद् इति ।

मैवम् । आद्यपक्षे धारावाहिकपूर्वप्रमायां ग्राह्यप्रमात्वे सत्यपि तस्या विशेषणज्ञानत्वेनैव कारणतया ग्राह्यप्रमात्वेन तदभावात् । तत्र तस्याः समानाधिकरणाया एव कारणत्वकप्त्याप्रमान्तरेपि समानाधिकरणाया एव तत्कल्पनाप्रसङ्गाच्च ।

ईश्वरज्ञानस्य भ्रमंप्रतीवोपादानसाक्षात्कारतयैव कारणत्वस्य कप्तत्त्वेन ग्राह्यप्रमात्वेन कारणत्वकल्पनस्य प्रामाण्यपरतस्त्वनिश्चया-धीनत्वेनान्योन्याश्रयाच्च ।

लिङ्गाभासविप्रलम्भकवाक्यजन्ययोर्यादृच्छिकसंवादेनप्रमयो-स्त्वदुक्तव्यधिकरणगुणजन्यत्ववत् समानाधिकरणदोषजन्यत्वस्यापि सत्वेनाप्रामाण्यस्याप्यापाताच्च ।

### **युक्तिरत्नाकरः**

॥ ग्राह्येति ॥ यद्यपि ग्राह्यत्वशब्देन विशेषणतयात्रोक्तौ भ्रमसाधारण्यं विशेषणविशेष्यं वैशिष्ट्योक्तौ निर्विकल्पकप्रत्ययप्रयोजकत्वेन तेन रूपेण हेतुतेति न तत्साधारण्यम् । तथापि यत्र ज्ञाने तद्वितीयस् तत्प्रमात्वेन हेतुतेति भावः । निर्विकल्पकप्रमाप्रमाबहिर्भूतमितिमतेन पक्षद्वयमाह ॥ विशेष्येति ॥ विशेष्यसम्बन्धेत्यर्थः । एवं चाकाशे शब्द इत्यादौ नानु-पपत्तिः । अविद्यमानत्वसंसर्गविशेषणं विशेष्यमपीति विशेष्ये विशेष-वैशिष्ट्यमित्यर्थः । एतच्च ग्राह्यत्वप्रमात्वोपपादकं कारणत्वेग्राह्यप्रमात्वे कारणत्वे सामानाधिकरण्येनापि हेतुत्वे गौरवादिति भावः ।

॥ तदभावादिति ॥ ग्राह्यप्रमात्वस्य विशेषणज्ञानविशेषणत्वाभावेन यत्सामायोन्ययोरिति न्यायप्रवृत्त्या हेतुत्वकल्पकत्वादिति भावः । यदि च तत्र हेतुभूतमानग्राह्यत्वं प्रमात्वं दृष्टमित्येतावता तेनापि रूपेण हेतुता तदा सामानाधिकरण्यमपि दृष्टमिति तेनापि तद्धेतुतास्यादित्यत्राह ॥ तत्रेति ॥ धारावाहिकस्थले जनकज्ञाने जन्यधीसामानाधिकरण्यं दृष्टमितितेन रूपेण हेतुत्वापत्येत्यर्थः ॥ १क्लप्ततयेति ॥ न च प्रमायां गुणजन्यसाधनस्येश्वर-सिध्यर्थतया इतः पूर्वं तदसिध्यातज्ज्ञानस्योपादानसाक्षात्कारत्वेन हेतुता चापि अक्लृप्तेति वाच्यम् । कार्यत्वलिङ्गेनोपादानसाक्षात्कारत्वेनापि तत्सिद्धिसम्भवात् । एवं च प्रमात्वस्य गुणजन्यतावच्छेदकत्वरूप-परतस्त्वसिद्धौ तदनुरोधेन ग्राह्यप्रमात्वस्य हेतुतावच्छेदकत्वसिद्धिस् तत्सिद्धौ चानुगतगुणसम्भवात् परतसत्वसिद्धिरित्यन्योन्याश्रय इत्यर्थः ॥ लिङ्गा-भासेति ॥ धूलीपटले धूमभ्रमेण वा पर्वतवृत्तिद्रव्यत्वादौ वह्निव्याप्तिभ्रमेण वा वस्तुतो वह्निमति पर्वते यत्र वह्न्यनुमितिर्यत्र वा घटवति घटाभाव-भ्रमवद्विप्रलम्भकोदीरिते गेहे घटो नास्तीतिवाक्येन शाब्दधीस्तत्रोभयत्रेत्यर्थः ।

### **न्यायदीपः**

यदुक्तमनुगतगुणाभावेनानुमानद्वये बाधादित्यादि तन्नेति भावेनानुगतगुण-माशङ्क्य निराह ॥ अथेति ॥ यद्यपि ‘‘प्रमामात्रे नानुगतो गुण’’ इत्येवोक्तं मणौ तथापि पक्षधरप्रगल्भादिव्याख्यातृभिरनुगतगुणस्योक्तत्वात्तन्मता-शङ्केयम् ॥ ग्राह्येति ॥ येन यद्ग्राह्यं तत्र तत्प्रमा हेतुरित्यर्थः ॥ विशेष्य-निष्ठेति ॥ विशेष्यसम्बद्धेत्यर्थः । तेनाकाशे शब्द इत्यादौ न दोषः । अविद्यमानो योऽसंसर्गः धर्मिधर्मसम्बन्धाभावस् तदग्रह इति तृतीयपक्षार्थः । मतत्रयेपि क्रमेण युक्तीराह ॥ आद्येत्यादिना ॥प्रमान्तरंप्रतीति ॥ अनुभवंप्रतीत्यर्थः ॥ विशिष्टेति ॥ जन्यविशिष्टज्ञानेत्यर्थः ॥ तदभावा-दिति ॥ कारणत्वाभावादित्यर्थः । ग्राह्यप्रमात्वेनैव कारणत्वमित्यत्र कल्पकाभावादिति भावः ।

न च शाब्दप्रमायां ग्राह्यविशेषस्य १वाक्यार्थस्यप्रमाहेतुरितिप्रमासामान्ये ग्राह्यप्रमासामान्यं हेतुरिति वाच्यम् । तथापि ग्राह्यप्रमामात्रस्यातिप्रसक्ततया तद्ग्राह्यप्रमायां तद्ग्राह्यप्रमाहेतुरित्यननुगम एवेत्यनुगतगुणालाभात् । अप्रमात्वे दृष्टान्ते साध्यवैकल्यस्यैवमप्यपरिहाराच्चेति भावः ।

नन्वस्तु विशेषणज्ञानत्वेनैव हेतुतेत्यत आह ॥ तत्रेति ॥ यद्वा ग्राह्यप्रमात्वेन तत्र कारणत्वेपि न सर्वत्रानुगतगुणलाभ इत्याह ॥ तत्रेति ॥ उक्तिविशिष्टप्रमायां तस्या विशेषणप्रमात्वेन हेतुभूतपूर्वप्रमाया इत्यर्थः ॥ कप्त्येति ॥ अन्यथातिप्रसङ्गान्निर्विकल्पकानादरापत्तेश्चेति भावः ।

नन्वीश्वरज्ञानस्य प्रकारान्तरेण हेतुत्वाकप्तेर्वा१प्रमात्वस्य गुणप्रयोज्य-त्वान्यथानुपपत्त्यैवैतत्कल्प्यत इत्यत आह ॥ ईश्वरेति ॥ यादृच्छिकेति ॥ यादृच्छिसंवादेन हेतुनावगतप्रमात्वयोरित्यर्थः ॥ अप्रामाण्यस्येति ॥ नचायं दोषः सिद्धान्तेऽपीति वाच्यम् । विषयसत्त्वाभावविशिष्टस्यैव दोषस्या-प्रमाहेतुत्वात् । नचैवं परमते युक्तम् । उक्तरूपदोषाभावादेवप्रमात्वोपपत्तौ गुणस्य हेतुतानापत्तेरिति भावः ।

------------------------------------------------------------------------

धारावाहिके भ्रमे पूर्वस्य भ्रमस्योत्तरभ्रमंप्रति ..

## **तर्कताण्डवं**

धारावाहिके भ्रमे पूर्वस्य भ्रमस्योत्तरभ्रमंप्रति त्वदुक्तरीत्या ग्राह्यभ्रमत्वेन कारणत्वे कप्ते भ्रमान्तरेपि ग्राह्यभ्रमः कारणत्वेन कल्प्यः । स एव च भ्रममात्रेऽनुगतो दोषः । एवं च संवादिशुकादि-वाक्यमूलत्वेन नित्यप्रमावद्विसंवादिशुकादिवाक्यमूलत्वेन नित्य-भ्रमोऽपि सिद्ध्येदित्यतिप्रसङ्गाच्च ।

आद्यद्वितीययोर्विशिष्टज्ञानंप्रति विशेषणज्ञानकारणत्वस्यैव मांप्रत्यसिद्धेश्च । वक्ष्यते चैतन्निर्विकल्पकभङ्गे । द्वितीयतृतीययो-निर्विकल्पकरूपप्रमाननुगमाच्च ।

ननु निर्विकल्पकेप्यविद्यमानस्यासंसर्गस्याग्रहोऽस्त्येवेति चेन्न । असंसर्गाग्रहस्यासंसर्गग्रहरूपो यः संसर्गग्रहप्रतिबन्धकस् तदभावतया संसर्गग्रह एव हेतुत्वात् ।

न च निर्विकल्पकंप्रमाऽप्रमाबहिर्भूतम् । तथापि निर्विकल्पकस्य गुणाजन्यत्वेप्यप्रमावैजात्यवत्प्रमाया अपि तदुपपत्तेः । तृतीयेऽ-विद्यमानासंसर्गशब्देनोक्तस्य विद्यमानसंसर्गस्य योऽयमग्रहस्तस्य धारावाहिकद्वितीयादिप्रमाननुगमाच्च । अविद्यमानासंसर्गस्य संसर्ग-रूपतया तदग्रहस्य असंसर्गाग्रहविशेषत्वाभावाच्च ।

### **युक्तिरत्नाकरः**

॥ दोषेति ॥ न च दोषत्वस्य फलबलकल्प्यतया तत्र विप्रलम्भकस्य दोषतैवेति वाच्यं विप्रलम्भस्याव्यभिचारेण विप्रलम्भवत्वेनैव दोषक्लृप्त्या तत्रापि स्वतस्त्वेन भ्रमत्वावश्यम्भावात् । न च भ्रमसामानाधिकरण-विप्रलम्भत्वेनैव दोषता तथैव सर्वत्र दर्शनादिति वाच्यम् । यत्किञ्चिद्भ्रम-सानाधिकरण्यस्यासम्भवेन प्रकृतवाक्यार्थप्रयोगहेतुभ्रमसामानाधिकरण्यस्य चात्रापि सत्वात् । नचैवं सिद्धान्तेऽपि दोषसत्वात् तत्रापि प्रमात्वं दुर्वारम् । विषयसत्वाभावविशिष्टदोषस्यैव प्रमाजनकत्वेन प्रकृतवाक्यार्थविरोधिभ्रमा-समानाधिकरणविप्रलम्भस्यैव शाब्दप्रमाजनकत्वेन वा तत्र प्रमात्वोपपत्तेः प्रमाप्येवमस्त्विति चेत् तदुक्तदोषाभावादेव प्रमात्वोपपत्तौ गुणस्यहेतुत्वे मानाभावादित्यत्र तात्पर्यात् ।

॥ धारावाहिक इति ॥ ननु ग्राह्यभ्रमस्य धारावाहिकभ्रमस्थलेऽपि आद्यभ्रमेन अनैकान्त्यदर्शनेन कथं हेतुत्वग्रहः । ग्राह्यप्रमायास्तु कार्यत्व-लिङ्गसिद्धेश्वरज्ञानस्योपस्थितस्या आद्यप्रमायामपि धारावाहिकस्थले व्यभिचाराद्धेतुत्वग्रहः सम्भवतीति चेद् भ्रमत्वस्य बाधकं विना कार्यमात्र-वृत्तिधर्मत्वेन कार्यतावच्छेदकत्वेनानुगतहेतुजन्यत्वस्यावश्यकत्वेन धारावाहिकद्वितीयादिभ्रमदृष्टान्तेनाद्यभ्रमो ग्राह्यभ्रमजन्यत्वसाधने पक्षीया-नेकान्त्यसंशयस्य मङ्गलस्य समाप्तिसाधकत्वसाधन इव ग्राह्यसंशयपर्यवस-न्नस्याप्रतिबन्धकत्वेन हेतुत्वग्रहसम्भवात् । न च ग्राह्यभ्रमत्वस्य कार्येपि सत्वान्नहेतुतावच्छेदकत्वम् । ग्राह्यप्रमात्वेपि तौल्यात् । यदि च कार्यभूतविशिष्टज्ञानवृत्तिविशेषणज्ञानस्य हेतुतावच्चेदकत्वदर्शनात् कार्यवृत्तित्व-मात्रस्य तदबाधकत्वादनित्यप्रमात्वस्यैव तदन्यस्य कार्यतावच्छेदकत्वान्न तत्र दोषस्तदभ्रमत्वस्य ग्राह्यभ्रमत्वान्यस्य प्रकृतेपि कार्यतावच्छेदकत्वाददोष इति सामयादिति भावः ।

॥ आद्येति ॥ इदमुपलक्षणम् । परम्परासम्बन्धे स्फटिकनिष्टलौहित्य-ज्ञाने सति साक्षात्सम्बन्धेन तद्विशेषाज् ज्ञानस्य प्रमात्वाभावेन यत्र विशेष्य यस्य विशेषणस्य यत्सम्बन्धावगाहिनी या प्रमा तत्र तेन सम्बन्धेन तद्विशेषाज् ज्ञानस्य प्रमात्वाभावेन यत्र विशेष्य यस्य विशेषणस्य यत्सम्बन्धावगाहिनी या प्रमा तत्र तेनसम्बन्धेन तद्विशेष्यनिष्टतद्विशेषणज्ञानं गुण इति द्वितीयेवश्यवाच्यतयाननुगमः । परैरप्यभावत्वादेः प्रागनुपस्थितस्यैव प्रकारत्वाभ्युपगमेनोक्तगुणाभावाद् व्यभिचारश्चेयमपि बोध्यम् । अयमननुगमः प्रथमतृतीययोरपि बोध्यः ।

॥ नन्विति ॥ इदमुपलक्षणम् । ईश्वरीयविशेष्यनिष्ठविशेषण-ज्ञानमस्तीत्यपि बोध्यम् ॥ असंसर्गेति ॥ निर्दिकल्पकस्य विशिष्टधीत्वेन न तत्र विशेष्यनिष्ठविशेषणज्ञानापेक्षेति भावः । निर्विकल्पकस्य प्रमाबहिर्भाव अप्रमात्वापत्या दोषजन्यत्वंस्यादिति शङ्कानिरासायाप्रमाबहिर्भावोक्तिः ॥ तदुपपत्तेरिति ॥ तथा चाप्रमात्वावैजात्याऽनुरोधेन प्रमाव्यावृत्तहेतुजन्यत्वं कल्पनेति भावः ।

॥ अविद्यमानेति ॥ यद्यप्यसंसर्गस्यापि विद्यमानत्वविशेषणेन पुरोवर्तिनिष्ठात्यन्ताभावप्रतियोगीयः संसर्गाभावस्येश्वरग्रहोपलम्भेन तथापि पुरोवर्तिनिष्ठात्यन्ताभावप्रतियोगित्वविशेषितसंसर्गाभावस्य योग्रहः सविशेषण-संसर्गविशयीकुर्वन् समानसंवित्संवेद्यतया संसर्गप्रतियोगिकाभावरूपसंसर्गमपि विषयीकरोतीत्यसंसर्गग्रहाभावो हेतुतया पर्यवस्यतीति भावेनेदं वक्ष्यमाणं च दूषणं च बोध्यम् ।

केचित्त्वविद्यमानसंसर्गेति नञो व्यत्यासेन विद्यमानसंसर्गाभावाभावरूप-संसर्ग इत्याहुः ॥

### **न्यायदीपः**

॥ नित्यभ्रमोपीति ॥ अन्यथा प्रागुक्ताप्रमात्वदृष्टान्ते साध्यसाधन-वैकल्यापत्तेः । इतोन्यस्य अनुगतदोषस्याभावेन कार्यतावच्छेदकत्वासिद्धेरिति भावः ॥ विशेषणज्ञानकारणत्वस्यैवेति ॥ दूरे यत्सामान्ययोरिति न्यायावतार इत्येवकारार्थः । प्रामाणिकत्वेनसिद्धमित्यत आह ॥ वक्ष्यत इति ॥

रुचिदत्तादिस्तु विशेष्यनिष्ठविशेषणज्ञानं गुण इत्ययुक्तम् । लोहितः स्फटिक इत्यादौ लौहित्यसाक्षात्सम्बन्धविषयकभ्रमे अन्वयव्यभिचारात् । लौहित्यरूपविशेषणस्य परम्परासम्बन्धेन विशेष्यनिष्ठत्वात् । न च तत्सम्बन्धविषयकप्रमायां तत्सम्बन्धेन विशेष्यवृत्ति यद्विशेषणं तज्ज्ञानत्वेन हेतुतेति वाच्यम् । एवं हि तत्सम्बन्धविषयकतद्विशेषणविशेष्यकप्रमात्वं कार्यतावच्छेदकम् । तत्सम्बन्धेन १तद्विशेषणज्ञानत्वं कारणतावच्छेदक-मित्यननुगम एव । किञ्च भावत्वविशिष्टप्रत्यक्षे व्यभिचारश्चेत्यदूषयत् ।

॥ अननुगमाच्चेति ॥ नन्वीश्वज्ञानमादाय द्वितीयमपि निर्विकल्पके अनुगमयितुं शक्यमिति चेन्न । तस्य साधारणहेतुत्वेन विशेषाकारेण हेतुत्वकल्पकाभावादिति भावः । तृतीयमनुगतमिति शङ्कते ॥ नन्विति ॥ अननुगमो न दोषायेति शङ्कते ॥ नचेति ॥ बहिर्भूतमिति ॥ गुणदोषा-न्यतराजन्यत्वादिति भावः ॥ संसर्गरूपतयेति ॥ नञ्द्वयेन विद्यमानसंसर्गलाभं विना पर्यवसानाभावादिति भावः ॥ असंसर्गाग्रह-विशेषत्वाभावाच्चेति ॥ तथाच यत्सामान्ययोरिति न्यायानवतारेण कथं तस्य गुणत्वलाभ इति भावः ।

