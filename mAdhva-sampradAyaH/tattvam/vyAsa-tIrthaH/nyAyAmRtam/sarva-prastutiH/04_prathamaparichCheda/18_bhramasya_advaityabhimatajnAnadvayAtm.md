+++
title = "१८ भ्रमस्य अद्वैत्यभिमतज्ञानद्वयात्मकत्वभङ्गः"

+++


## यच्चेदमुच्यते अधिष्ठानांशे इन्द्रियजन्यान्तःकरणवृत्तिरध्यस्तांशे ..

**७६. भ्रमस्य अद्वैतभिमतज्ञानद्वयात्मकत्वभङ्गः**

# **न्यायामृतं**

यच्चेदमुच्यते अधिष्ठानांशे इन्द्रियजन्यान्तःकरणवृत्तिरध्यस्तांशे तदजन्या-विद्यावृत्तिरिति ज्ञानद्वयम् । न चैवमख्यात्यापत्तिः, तादात्म्यस्यापि भानादिति । तन्न, त्वन्मते इदमंशस्याप्यध्यस्त्वेनेदमितिज्ञानं द्व्यात्मकमिदं रूप्यमिति ज्ञानं त्र्यात्मकं स्वाप्नशुक्त्यादाविदं रूप्यमितिज्ञानं चतुरात्मकमिति प्रसङ्गात्, शङ्खे पीतत्वे पश्यामीति पीतत्वांशे चाक्षुषत्वादिजातिविशेषस्यानुव्य-वसायाच्च, रूप्यज्ञानस्याविद्यावृत्तित्वेन प्रातिभासिकत्वे प्रतिभासावश्यम्भावा-दध्यस्तविषयज्ञानस्य चाध्यस्तत्वनियमादविद्यावृत्तेरप्यविद्यावृत्त्यन्तर-प्रतिबिम्बितचैतन्यवेद्यत्वमेवं तस्य तस्यापीत्यनवस्थानाच्च, अज्ञानस्य रूप्याकारज्ञानात्मना परिणामे रूप्यमिति प्रतीतेर्ज्ञानगताकारेणैवोपपत्तेः, भ्रमस्य चातीतादिज्ञानवदर्थाभावेऽपि सम्भवाद्रूप्याकाराविद्यावृत्तिवैयर्थ्याच्च, दोषाणां स्वाश्रयजन्य एवातिशयहेतुत्वेनेन्द्रियदोषप्रयुक्तभ्रमत्वाश्रये करणा-न्तराजन्ये च रूप्यज्ञाने इन्द्रियकरणत्वस्य दुर्वारत्वाच्च । अन्यथा त्वचा शङ्खं चक्षुषा च शुक्तिसादृश्यं ज्ञात्वा निमीलितनेत्रस्य नेत्रगतदोषात् पीतत्व-रूप्यादिभ्रमः स्यात् । रूप्येदमंशयोस्तादात्म्यभानेनाख्यातिवैषम्येऽपि ज्ञानैक्यानुभवविरोध स्याख्यातिपक्षदोषस्य साम्याच्च ।

एतेन विषययोरध्यस्तेनाभेदेनैकत्वापन्नत्वात्, ज्ञानयोरप्यैक्यमुपचरितमिति निरस्तम्, ज्ञानैक्यानुभवविरोधाद्, एकविषयकधारावाहिक ज्ञानानामप्यैक्यानु-भवापाताच्च, कल्पितस्यार्थैक्यस्य ज्ञानैक्योपचाराहेतुत्वाच्च । एतेन यथेद-मंशावच्छिन्नचैतन्याविद्याविवर्तत्वाद्रूप्यमिदन्त्वेन भाति, तथेदंवृत्त्यवच्छिन्न-चैतन्याविद्याकल्पितत्वाद्रूप्यज्ञानमिदंज्ञानत्वेन भातीति निरस्तम् । बाध-कालेऽर्थयोरिव ज्ञानयोरपि भेदधीप्रसङ्गाद् इदंवृत्तेर्ज्ञातैकसत्त्वेन तदवच्छिन्न-चैतन्येऽज्ञानाभावाच्च, शुक्तितत्त्वं जानत इदं वृत्तितत्वं चाजानतः पुंसः रूप्यनिवृत्तावपि तज्ज्ञानानुवृत्तिप्रसङ्गाच्च, अबाधितज्ञानैक्यानुभवविरोधाच्च । न चेन्द्रियेणाध्यस्तस्यासम्प्रयोगो बाधकस् तस्य प्रमायामे वापेक्षितत्वेनाप्रमायां दोषमपेक्ष्यैवेन्द्रियस्य हेतुत्वोपपत्तेः रूप्यं प्रत्यप्यङ्गुल्यग्रनिर्देशचेलाञ्चल-बन्धनादिना शुक्तेरेवाधिष्ठानत्वेन तदवच्छिन्नचैतन्यस्यानधिष्ठानत्वाच्च ।

न चाविद्यावृत्तेर्ज्ञानत्वाभावाज्ज्ञानैक्यधीः परोक्षाध्यासे चैतन्यप्रतिफलना-भावे नाध्यस्तांशे जानामीत्यनु(व्यवसाया)भवायोगात्, ज्ञाने अपवादाद-प्रामाण्यमित्यस्यायोगाच्च, विवरणेऽन्तःकरणपरिणामे ज्ञानत्वोपचारादित्युक्त्या तद्वृत्तावपि ज्ञप्तित्वाभावाच्च प्रकाशचैतन्यस्य प्रतिफलनोपाधित्वस्य चाविद्या-वृत्तावपि सत्त्वाद् अज्ञाननिवर्तकत्वस्य च धारावाहिकद्वितीयाद्यन्तःकरण-वृत्तावप्यभावात् । न च वृत्तिभेदेऽपीदं रूप्ययोरिदमंशावच्छिन्नसाक्षिवेद्यत्वेन फलैक्येन ज्ञानैक्यधीः परोक्षभ्रमे अपरोक्षैकरसचैतन्यरूपफलैक्याभावात्, त्वन्मते इदंरूप्ययोर् यथाक्रममिदं रूप्याकारान्तःकरणाविद्यावृत्तिप्रतिबिम्बि-ताभ्यां वा तदभिव्यक्ताभ्यामिदमंशान वच्छिन्नाभ्यामिदमंशरूप्याधिष्ठान-चैतन्याभ्यां वा वेद्यत्वेनावच्छिन्नस्य फलस्य भिन्नत्वाच्च । अफलचिन्मात्रा-भेदस्य च सर्वत्र सत्वात् । न हि रूप्यं प्रतीवेदमंशं प्रत्यपीदमंशा-वच्छिन्नचैतन्यमधिष्ठानम्, आत्माश्रयात् । नापीदमंशं प्रतीव रूप्यं प्रत्यपीद-मंशानवच्छिन्नमधिष्ठानम्, इदं रूप्यमितिधीविरोधात् । एतेनेदमंशावच्छिन्न-चैतन्यस्यैवेदंवृत्तौ रूप्यवृत्तौ च प्रतिफलनाज् ज्ञानैक्यमिति निरस्तम् । क्रमिकयोरिदमितिज्ञानयोरप्यैक्यापातात्, समूहालम्बनज्ञानस्यापि भेदापाताच्च, तस्यातदकाररूप्यवृत्तौ प्रतिफलनायोगाच्च । अन्यथा रूप्याधिष्ठानेदं वृत्तिप्रति-फलितचितैव रूप्यप्रतीतिसम्भवाद्रूप्याकारा विद्यावृत्तिर्व्यर्था, तस्माज्ज्ञानै-क्यानुभवविरोधो दुष्परिहरः । तिक्तो गुड इत्यादावपि मधुरो गुडः सुरभि-चन्दनमित्यादाविव ज्ञा(मा)नान्तरोपनीतविशेषणविषयकमेव ज्ञानम् । तस्माच्छुक्तिरूप्याद्यपि नानिर्वाच्यं सुतरां जगदिति पारमार्थिकमेव तदिति ।

## **अद्वैतसिद्धिः**

तस्मादधिष्ठानांशे अन्तःकरणवृत्तिर् अध्यस्तांशे चाविद्यावृत्तिः । तस्यां च तादात्म्यस्य भानान् नाख्यातिमतप्रवेशः ।

ननु एवमिदमंशस्याप्यध्यस्तत्वेन इदमिति द्व्यात्मकम्, इदं रूप्यमिति च त्र्यात्मकम्, स्वप्ने इदं रूप्यमिति ज्ञानं चतुरात्मकं च स्यादिति चेन्न, इदन्त्वस्याध्यस्तत्वेऽपि नेदमिति द्व्यात्मकम्, इदन्त्वाद्यधिष्ठानस्य स्वप्रकाशकत्वात् । न हि वयं सर्वत्राध्यासे द्व्यात्म्यकतां ब्रूमः, अपि त्वन्तःकरणवृत्तिसव्यपेक्षाधिष्ठानप्रकाशे । अत एव नेदं रूप्यमिति त्र्यात्मकम्, स्वप्ने तु चतुरात्मकत्वशङ्का सर्वथाऽनुपपन्ना, इदं रूप्ययोरप्यध्यसनीयत्वाद्, अविद्या-वच्छिन्नचैतन्यरूपाधिष्ठानस्य स्वप्रकाशत्वात् । न च रूप्यज्ञानस्याचाक्षुषत्वे ‘रूप्यं पश्यामी’ इति चाक्षुषत्वानुभवविरोधः, चाक्षुषेदंवृत्त्यवच्छिन्नचैतन्यस्थाविद्यापरिणामत्वेन चाक्षुषत्वोपचाराद्, अनुभवत्वमात्रानुभव एव ‘आत्मनं पश्यामि’ इत्युल्लेखदर्शनाच्च । ननु रूप्यज्ञानस्याविद्यावृत्तित्वेन प्रातिभासिकतया प्रतिभासावश्यम्भावेनाध्यस्तविषयज्ञानस्य चाध्यस्तत्वनियमेनाविद्यावृत्तेरपि अविद्यावृत्तिप्रतिबिम्बतचैतन्यवेद्यत्वम्, एवं तस्यापि तस्यापीत्यवस्थितिरिति चेत्, सत्यमेतत् । न पुनरनवस्था, अविद्यावृत्तिप्रतिभासके चैतन्ये अविद्यावृत्तेः स्वत एव उपाधित्वेन वृत्त्यन्तरानपेक्षत्वात् ।

ननु अज्ञानस्य रूप्याकारज्ञानात्मना परिणामे रूप्यमिति प्रतीतेर्ज्ञानगताकारेणैवोप पत्तावतीतविषयकज्ञानन्यायेन वोपपत्तौ रूप्यरूपाविद्यापरिणामकल्पना न युक्तेति चेन्न, ज्ञानाकारेणैव सविषयकत्वे साकारवादप्रसङ्गात् । अतीतविषयवदुपपादनेऽपि अपरोक्षत्वानु-पपत्तेरुक्तत्वात् । न च दोषाणां स्वाश्रय एवातिशयहेतुत्वेन चक्षुर्गतदोष जन्यो भ्रमः कथमचाक्षुषः स्यात् ? अन्यथा त्वचा गृहीते शङ्खे चक्षुषा गृहीते रूप्यसादृश्ये च निमीलितचक्षुषोऽपि पीतभ्रमरूप्यभ्रमयोरापत्तेरिति वाच्यम्, दोषाणां स्वाश्रय एवातिशयज नकत्वमित्यस्यैवासिद्धेर् नियामकाभावात् । न चोक्तातिप्रसङ्गो नियामकः, स्वसम्बन्धिनि कार्यजनकत्वाङ्गीकारेणानतिप्रसङ्गात् । सम्बन्धश्च स्वाश्रयजन्यज्ञानविषयत्वरूपः । स च न तद्वति संस्कारविषयग्रहीन्द्रियजन्याधिष्ठानज्ञानस्यापरोक्षभ्रमहेतुत्वात् त्वचा गृहीते तदभावात् सादृश्यं गृहीत्वा चक्षुर्निमीलनस्थले इदंवृत्तिसद्भावे प्रमाणाभावेन नातिप्रसङ्गापादनं शक्यम् । तत्सत्त्वे इष्टापत्तिरेव ।

ननु एवं वृत्तिभेदज्ञानैक्यानुभवविरोधः । न च अध्यस्तेनाभेदेन विषययोरेकतापन्नत्वाज् ज्ञानयोरैक्यमुपचर्यत इति वाच्यम्, एवमेकत्वप्रतिपादकप्रयोग समर्थनेऽपि अनुभवविरोधस्या-परिहारादिति चेन्न, विषययोरभेदाध्यासे ज्ञानयोरप्यभेदाध्यास इत्यस्य उपचारशब्दार्थ-त्वेनानुभवविरोधाभावात् । न च तर्हि धारावाहिकज्ञानेष्वैक्याध्या सापत्तिर् विषयैक्यज्ञानस्या-रोपनिदानस्य सत्त्वादिति वाच्यम्, आरोपस्य कारणानापाद्यत्वात् । न च विषयैक्यस्य ज्ञानैक्याध्यासनिमित्तत्वं न दृष्टमिति वाच्यम्, पूर्वोक्तयुक्त्या ज्ञानभेदे सिद्धे अपूर्व-कल्पनायामपि दोषाभावात् । यद्वा यथेदमंशावच्छिन्नचैतन्यगता विद्यापरिणामत्वाद् रूप्यमिदन्त्वेन भाति, तथेदमाकारान्तःकरणवृत्त्य वच्छिन्नचैतन्यगताविद्यापरिणामत्वेन रूप्यज्ञानमिदंज्ञानत्वेन भाति । न च तर्हि बाधकाद्विषययोरिव ज्ञानयोरपि भेदधीप्रसङ्गः, विषयभेदग्रहज्ञानभेदग्रहयोर्भिन्नसामग्री कत्वेनापादनस्याशक्यत्वात् । केचित्तु भ्रमकाले विषयैक्यग्रहनियमवन् न ज्ञानैक्यग्रहनियमः, तं विनापि प्रवृत्त्याद्युपपत्तेः, तथा च बाधकाले न तदनैक्यग्रहनियमोऽपीति आहुः । न च इदं वृत्तेर्ज्ञातैकसत्त्वेन तदवच्छिन्न-चैतन्यगताज्ञानमेव नास्तीति वाच्यम्, वृत्तेः साक्षिवेद्यत्वेन यद्यपि तद्गोचराज्ञानं नास्ति, तथापि तदवच्छिन्नचैतन्ये शुक्त्यवच्छिन्नगोचराज्ञानसत्त्वात् । तथा च इदं वृत्तिराश्रया-वच्छेदिका न तु विषयावच्छेदिकेति वस्तुस्थितिः । अत एव शुक्तितत्त्वं जानत इदंवृत्तितत्वं चाजानतो रूप्यनिवृत्तावपि तदज्ञानानुवृत्तिप्रसङ्ग इति निरस्तम्, शुक्तितत्त्वाज्ञानस्यैव उभयपरिणामत्वात्, इदमंशस्तदाकारवृत्तिश्च एतद्द्वयमाश्रयमात्रावच्छेदकमित्युक्तत्वात् । न चैवमपि अबाधितज्ञानैक्यानुभवविरोधः, अध्यस्तेन सहेन्द्रियासम्प्रयोगस्यैव बाधकत्वात् । न च सन्निकर्षः प्रमासामग्री, करणानां प्राप्यकारित्वनियमेन सन्निकर्षस्यापि सामान्यसामग्री-त्वात् । न हि दृष्टा छिदा दारुवियुक्तकुठारेणेत्यन्यत्र विस्तरः ।

यत्तु शुक्तिरेव विवर्ताधिष्ठानमस्तु, न चैतन्यमिति, तन्न, अधिष्ठानस्य भ्रमजनका-ज्ञानविषयत्वेन तदकल्पिततया सत्यत्वनियमात्, शुक्तेश्च मिथ्यात्वात् । यद्वा अविद्यावृत्तेर्न ज्ञानत्वम्, अतः ज्ञानैक्यधीः, ज्ञानत्वस्याज्ञाननिवर्तकमात्रवृत्तित्वात् । न च एवं धारा-वाहनस्थले द्वितीयादिज्ञाने ज्ञानत्वं न स्यादिति वाच्यम्, तस्यापि तत्तत्कालविशिष्टग्राहक-त्वेनागृहीतग्राहकतया ज्ञाननिवर्तकत्वात् । वस्तुतस्तु यावन्ति ज्ञानानि तावन्त्यज्ञानानीति व्यवहितज्ञानेनैवाव्यवहितज्ञानेनापि अज्ञाननिवर्तनादिति न काप्यनुपपत्तिः । परोक्षस्थलेऽपि प्रमातृगताज्ञाननिवृत्तिरस्त्येवेति तत्र जानामीति प्रत्ययः । तेन सहाभेदग्रहात् परोक्षभ्रमेऽपि जानामीति प्रत्ययः । न च विवरणे अन्तःकरणपरिणामे ज्ञानत्वोपचाराद् इदं वृत्तेरपि ज्ञानत्वोक्तौ विवरणविरोधः, तस्य प्रकाशत्वनिबन्धनज्ञानपदप्रयोगविषयत्वमित्येतत्परत्वात्, न त्वज्ञाननिवर्तकत्वनिबन्धनज्ञानपदप्रयोगोऽप्यौपचारिक इति तस्यार्थः । तथा चाविद्यावृत्तौ यत्र ज्ञानपदप्रयोगः, तत्रौपचारिक एव । न च अविद्या वृत्तेरज्ञानत्वे ज्ञानस्यौत्सर्गिकं प्रामाण्यमिति विरुध्येत, निरपवादनियमस्यैव सम्भवादिति वाच्यम्, इच्छाजनकवृत्तिमात्रस्य ज्ञानत्वमभिप्रेत्य उत्सर्गत्वोक्तेः । यद्वा वृत्तिभेदेऽपि इदंरूप्ययोरिदमंशावच्छिन्न चैतन्य-प्रकाश्यत्वेन फलैक्याज् ज्ञानैक्यधीः । न च परोक्षभ्रमे अपरोक्षैकरसचैतन्यरूप फलैक्या-भावात् कथं तन्निबन्धनज्ञानैक्यानुभव इति वाच्यम्, तत्र फलैक्यमप्युपचर्य ज्ञानैक्योपचार इत्येव विशेषात् ।

ननु त्वन्मते यथाक्रममिदंरूप्याकारान्तःकरणवृत्त्यविद्यावृत्तिप्रतिबिम्बिताभ्यां वा तदभि-व्यक्ताभ्यां वा, इदमंशावच्छिन्नतदनवच्छिन्नाभ्यामिदमंशरूप्याधिष्ठानचैतन्याभ्यां वा, वेद्यत्वेनावच्छिन्नफलस्य भेदात् कथं फलैक्यम् ? अनवच्छिन्नफलीभूतचिन्मात्राभेदस्य सर्वत्र समानत्वात् । नहीदमंशेऽपि तदवच्छिन्नमेव चैतन्यमुपादानम्, आत्माश्रयात् । न वा रूप्ये इदमंशानवच्छिन्नमुपादानम्, ‘इदं रूप्यम्’ इति प्रतीत्यनुपपत्तेरिति चेन्न, अविद्या-वृत्तिस्तावन्नाज्ञाननाशिका, किन्त्वन्तःकरणवृत्तिरिदमाकारा । तथा च तदभिव्यक्तचैतन्यमेव रूप्यमभिव्यनक्तीति फलैक्यसम्भवात् । न ह्यवच्छेदकभेदेन फलभेदः किन्तु व्यञ्जकभेदेन । तथा च परमार्थसच्चैतन्यमधिष्ठानमध्यस्तज्ञानस्य । तच्च द्विविधं व्यावहारिकसत् प्रातिभासिकसच्चेति । तदुक्तं ‘प्राग् व्यावहारिकसत्त्वविषयत्वात् प्रत्यक्षं नागमबाधकमिति’ । परमार्थसत्त्वमादाय त्रिविधं सत्त्वम् । इति भ्रमस्य वृत्तिद्वयत्वोपपत्तिः ।

### **न्यायामृततरङ्गिणी**

॥ त्वन्मत इति ॥ नन्विदमंशस्याध्यस्तत्वेऽपि नेदमिति द्व्यात्मकम् । इदन्त्वाधिष्ठानस्य च स्वप्रकाशत्वात् । न हि वयं सर्वत्राध्यासे द्व्यात्मकतां ब्रूमः । अपि त्वन्तःकरणवृत्तिसापेक्षाधिष्ठानप्रकाशा इति । मैवम् । इदमंशाधिष्ठानस्य स्वयम्प्रकाश इदमंशावच्छिन्नस्य वृत्तिकृत इति द्व्यात्मकता स्पष्टैव ॥ स्वाप्नेति ॥ ननु स्वप्ने शुक्तीद-मंशरूप्ययोरुभयोरप्यध्यस्तत्वादविद्यावच्छिन्नचैतन्यरूपाधिष्ठानस्य स्वप्रकाशत्वान्न च रूपत्वमिति चेन्मैवम् । स्वप्ने इदमंशस्याबाधेन तदंशे उत्कृष्टाऽविद्यावृत्तिः । रूप्यस्य स्वप्न एव बाधेन तदंशेऽपकृष्टा सेति द्व्यात्मकता अविद्याधिष्ठानचिन्मात्रे स्वयं प्रकाशः स्वप्नाधिष्ठानेऽविद्यावच्छिन्नेऽविद्यावृत्तिप्रयुक्तः प्रकाश इति चतुरात्मताया दुर्वारत्वात् ॥ चाक्षुषत्वादीति ॥ न च चाक्षुषेदं वृत्त्यवच्छिन्नचैतन्यस्याविद्यापरिणामत्वेन चाक्षुष-त्वोपचार इति वाच्यम् । इदं पश्यामीतिवत् पीतं पश्यामीत्यनुभवेनोपचारकल्पने मानाभावात् ॥ अध्यस्तत्वनियमादिति ॥ तथा च न केवलसाक्षिभास्यत्वमिति भावः ॥ अनवस्थानादिति ॥ नन्वविद्यावृत्तिप्रतिभासके चैतन्येऽविद्यावृत्तेः स्वत एवोपाधित्वेन वृत्त्यन्तरानपेक्षत्वन्नानवस्थेति चेन्मैवम् । अविद्यावृत्तेः प्रातिभासिकतया प्रतीतिं विना सत्त्वायोगेन तत्प्रतीतौ तस्यासत्त्वं सत्त्वे च तस्या उपाधित्वमित्यन्योन्याश्रयात् ।

ननु ज्ञानाकारेणैव सविषयकत्वे साकारवादापातोऽतीत विषयवदुपपादनेऽप्य-परोक्षत्वानुपपत्तिरित्यत आह ॥ ज्ञानगताकारेणैवेति ॥ ज्ञानस्वरूपमात्रेणेत्यर्थः । अविद्यावृत्तेः परोक्षवृत्तिविलक्षणाकारत्वेनार्थं विनाप्यपरोक्षत्वोपपत्तेः ॥ अन्यथेति ॥ दोषाणां स्वाश्रयजन्य एवातिशयाधाकत्वाभावे ॥ पीतत्वेति ॥ पीतत्वादिविषयोऽ-विद्यावृत्तिरूपो भ्रमः स्यात् ॥ ज्ञानैक्यानुभवविरोधादिति ॥ एकत्वप्रयोग-समर्थनेऽप्यनुभवविरोधस्यापरिहारात् ॥ एकविषयेति ॥ एकविषयकप्रत्यक्षानुमित्यादी-नामप्यैक्यापातादित्यपि बोध्यम् ॥ कल्पितस्येति ॥ बाधकालेऽर्थैक्याभावेऽपि ज्ञानैक्यानुभवादित्यर्थः ॥ बाधकाल इति ॥ इदं वृत्त्यवच्छिन्नचैतन्यतादात्म्ये-नाननुभवादित्यपि बोध्यम् ॥ भेदधीप्रसङ्गादिति ॥ न च भेदग्रहसामग्रीभेदान्न भेदग्रहः । कदाचिदपि बाधकाले वृत्तेर्भेदग्रहस्यासिद्धेः । सर्वदा भेदग्रहसामग्रीविरहस्य वक्तु-मशक्यत्वात् । तन्न । न हि प्रवृत्त्यादिप्रतिबन्धार्थं वृत्तिभेदग्रहमाचक्ष्महे । किं तु बाधेनार्थयोरिव ज्ञानयोरपि भेदग्रहम् । अर्थतथात्वव्यवस्थाप कत्वाद्बाधस्य ॥ इदं वृत्तेरिति ॥ नन्विदं वृत्तेर्ज्ञातैकसत्त्वेन तदवच्छिन्नचैतन्यविषयका ज्ञानाभावेऽपीदं वृत्त्यवच्छिन्नचैतन्याश्रितं शुक्त्यवच्छिन्नचैतन्यगोचरमज्ञानमस्त्येव । तथा चेदं वृत्तिराश्रयावच्छेदिका न तु विषयावच्छेदिकेति । मैवम् । अधिष्ठानावरणं विनाऽन्यथा-भावरूपविवर्तायोगात् । आवरणं च तद्विषयकत्वं विना न युक्तमितीदं वृत्तिविषयका-ज्ञानस्यैव वक्तव्यत्वात् ॥ शुक्तितत्वमिति ॥

ननु शुक्तितत्वाज्ञानस्यैवोभयपरिणामित्वाच्छुक्तितत्वज्ञाने च तदज्ञाननाशाद्रूप्यतद्वृत्त्यो र्निवृत्तिरिति । मैवम् । अज्ञानद्वयविवर्तत्वोक्त्यायोगात् ॥ रूप्यं प्रतीति ॥ रूप्यमुद्दिश्य । ननु मिथ्याभूतशुक्तेर्नाधिष्ठानत्वम् । सत्यस्यैवाधिष्ठानत्वात् । मैवम् । शुक्तेरपि सत्यत्वात् । त्वन्मते शुक्त्यवच्छिन्नचैतन्यस्यापि तात्विकत्वाभावाच्च ॥ अविद्या-वृत्तेरिति ॥ अज्ञाननिवर्तकस्यैव ज्ञानत्वादिति भावः ॥ परोक्षेति ॥ अविद्यावृत्तिस्तु न ज्ञानम् । तत्प्रतिफलितचैतन्यमपि परोक्षाध्यासेनास्तीति किं कृतस्तत्र जानामीति व्यवहारः स्यादित्यर्थः ॥ अपवादादिति ॥ इदं वृत्तेः सर्वत्र प्रमात्वादविद्यावृत्तेरज्ञानत्वाज्ज्ञाने प्रमात्वनियम एव स्यादित्यर्थः । न चात्र ज्ञानपदेनेच्छाजनकवृत्तिरेव विवक्षितेति वाच्यम् । अविद्यावृत्तेज्ञार्नत्वाभावे इच्छाजनकत्वस्यैवासम्भवात् । किं च किमविद्यावृत्ते-र्मुख्यज्ञानत्वं नास्त्यौपचारिकमपि वा । आद्य आह ॥ विवरण इति ॥ व्याख्यातमेतत् । द्वितीयं त्वविद्यावृत्तावप्यस्तीत्याह ॥ प्रकाशकेति ॥ इच्छादिविलक्षणवृत्तित्वेनैव चैतन्य-प्रतिफलनोपाधित्वात् ॥ फलैक्येनेति ॥ भासकचैतन्यं फलम् ॥ तदभिव्यक्ताभ्या-मिति ॥ एतच्चाधिष्ठानचैतन्यविशेषणम् ॥ एतेनेति ॥ इदं रूप्याधिष्ठानयोश्चितोर्भेदेन ॥ क्रमिकयोरिति ॥ एतेन नावच्छेकभेदेन फलभेदः किं तु व्यञ्जकभेदेनेति निरस्तम् । तस्य चैतन्यस्य ॥ अन्यथेति ॥ अतदाकारवृत्तावप्यन्याधिष्ठानचैतन्यप्रतिफलने ।

ननु यत्र विशेष्यस्य रसनाद्यवेद्यत्वं तत्र रासनस्य रसादेः कथमध्यास इति विशेष्यांशे व्यावृत्तिरिति भ्रमे वृत्तिद्वयसिद्धिरित्यत आह ॥ तिक्त इति ॥ विशेष्योपनयसहकृतं रसनादिविशेष्ये विशेषणवैशिष्ट्यं गृह्णातीत्येकमेव ज्ञानम् । अन्यथा मधुरो गुड इत्यादावपि वृत्तिद्वयस्वीकारापत्तिस्तुल्यन्यायत्वादित्यर्थः ।

व्यासाद्रिसृततर्काम्बुपूरैः पक्षयुजं युजि ।

न्यायामृततरङ्गिण्यामनिर्वाच्यस्य खण्डनम् ॥

### **न्यायामृतकण्टकोद्धारः**

किञ्चाविद्यकरजतोत्पत्तिस्वीकारेऽख्यातिपक्षप्रवेशो वृत्तिद्वयस्वीकारवैयर्थ्यं चेति परकीयमतमनुवदति ॥ यच्चेदमिति ॥ तादात्म्यस्येति ॥ शुक्तिरजततादात्म्यस्येत्यर्थः । अख्यातिपक्षे च न तादात्म्यं भासते । अतो न तत्पक्षनिक्षेप इत्यर्थः । अत्र हि तादात्म्यं किमिदं वृत्तौ भासते रजतमिति वृत्तौ वा ? वृत्यन्तरे वा ? नाद्यः । चक्षुस्सन्निकर्ष-जन्यान्तःकरणवृत्तौ तादात्म्यभानसामग््रयभावाद् इदमित्यत्र रजततादात्म्यानुल्लेखाच्च । तदनुल्लेखेऽपि तद्भानेऽतिप्रसङ्गात् । अत एव न द्वितीयोऽपि । नापि तृतीयः । इदं रजतमिति वृत्यतिरिक्ततादात्म्यविषयकवृत्तेरनुभवबाधितत्वाद् गौरवाच्च । न च तादात्म्य-व्यवहारजनकत्वेन वृत्तिद्वयस्य तादात्म्यभानत्वोपचार इति वाच्यम् । तस्याख्यातिपक्षेऽपि सत्त्वेन तत्पक्षे पातस्यापरिहारात् । न चेदं वृत्युपनीतमिदन्तादात्म्यमविद्यावृत्तौ भासत इति वाच्यम् । तथोल्लेखापत्तेः । स्मृतरजततादात्म्यस्येदंवृत्तावेव भानसम्भवे वृत्तिद्वयस्वीकारानापत्तेश्चेति दोषे सत्यपि दोषान्तरमाह ॥ त्वन्मत इति ॥ न चेदमंशस्य न द्व्यात्मकतेति वाच्यम् । स्वप्रकाशत्वेन कारणानपेक्षणेऽपि अध्यासस्याधिष्ठान-स्फुरणमारोप्यस्फुरणमिति द्व्यात्मकत्वापरिहारात् । न हि निरधिष्ठानको भ्रमः । तथात्वे जितं सौगतैरिति । न च सर्वत्राध्यासे द्व्यात्मकत्वं नाङ्गीक्रियते । किन्त्वन्तःकरण-वृत्तिसापेक्षाधिष्ठानप्रकाश एवेति वाच्यम् । नियामकाभावे नास्याप्रयोजकत्वात् । त्वन्मते सन् घट इत्यादीनां द्व्यात्मकता च न स्यात् । तथा च सदित्यधिष्ठानब्रह्मरूपसत्ताया अनुवेध इति स्ववचनविरोधः ॥ स्वाप्नेति ॥ तत्राधिष्ठानव्यक्तेरप्यध्यासाच् चतुरात्मकतेति द्रष्टव्यम् । न चेष्टापत्तिः । अनुभवविरुद्धानेकात्मकत्वेऽतिप्रसङ्गात् ॥ शङ्ख इति ॥ न च चाक्षुषेदं वृत्यवच्छिन्नचैतन्यस्याविद्यापरिणामत्वेन चाक्षुषत्वोपचारः । अनुभवमात्र-निबन्धनश्च पश्यामीति व्यवहार आत्मानं पश्यतीतिवदिति वाच्यम् । अध्यस्तम-विद्यापरिणाम इत्यस्य प्रागेव दूषितत्वात् । चक्षुषा रूपं पश्यामीत्यादावपि तथात्व-प्रसङ्गाच्च । पश्यामीत्यस्य प्रत्यक्षत्वमात्रनिबन्धनत्वेऽपि चक्षुषा पश्यामीत्यस्य तन्मात्रनिबन्धनत्वायोगाच्च ॥ रजतज्ञानस्येति ॥ न च शुद्धचैतन्यवेद्यत्वान्नानवस्थेति वाच्यम् ।
निर्दोषज्ञानवेद्यत्वेऽध्यस्तानुपपत्तेः । रजतस्यैव शुद्धचैतन्यवेद्यत्वेऽविद्या-वृत्तिवैयर्थ्याच्च । न चाविद्यावृत्तिरेव रजतप्रतिभासचैतन्यप्रतिबिम्बनोपाधिः स्वप्रतिभासक-चैतन्यप्रति बिम्बनोपाधिरपीत्यतो नानवस्थेति वाच्यम् । स्वस्यैव स्वप्रतिभासक चैतन्यप्रतिबिम्बनोपाधित्वे आत्माश्रयात् । अन्यथा रजतस्यैव रजतप्रतिभासकचैतन्य-प्रतिबिम्बनोपाधित्वेऽविद्यावृत्तिवैयर्थ्यात् । रजत वृत्योरविद्यापरिणामत्वेन स्वच्छत्वे विशेषाभावात् । तस्मात् स्वभिन्नमेव स्वप्रतिभासकचैतन्यप्रतिबिम्बनोपाधिरिति वक्तव्ये कथं नानवस्थेति चिन्तनीयं सूरिभिः ॥ अज्ञानस्येति ॥ न च ज्ञानगताकारेणैव सविषयत्वे साकारवादापत्तिरिति वाच्यम् । प्रातिभासिकत्वेऽपि तुल्यत्वात् । सन्निकर्षद्वाराह्यर्थसत्तोपयोगिनी । न च प्रातिभासिकत्वपक्षे सन्निकर्षसम्भवः । अविद्यमानस्यापि दोषवशादपरोक्षत्वोपपत्तेरुक्तत्वाच्च । किञ्च रजतज्ञानस्येन्द्रियजन्यत्व-मवश्यं स्वीकर्तव्यम् । इन्द्रियदोषप्रयुक्तभ्रमत्वाश्रयत्वात् कारणान्तराजन्यत्वाच्च । न चाप्रयोजकत्वं दोषाणां स्वाश्रयजन्य एवातिशयहेतुत्वात् क्रियायाः सकरणकत्व-नियमाच्चेत्याह ॥ दोषाणामिति ॥ न च दोषाणां स्वाश्रयजन्यज्ञानविषये कार्यजनकत्वनियम इति वाच्यम् । विषयपर्यन्तधावने गौरवाद् दोषाद् भ्रम उत्पन्न इत्यनुभवविरोधाच्च । न हि दोषादिन्द्रियजन्यज्ञानविषये कार्यमुत्पन्नमित्यनुभव इति भावः ॥ अन्यथेति ॥ यद्यध्यस्तज्ञानस्येन्न्द्रियजन्यत्वं नाङ्गीक्रियत इत्यर्थः । न च संस्कारविषयग्राहीन्द्रिय जन्याधिष्ठानज्ञानस्य भ्रमहेतुत्वात् । त्वचा गृहीते तदभावान्नोक्तदोष इति वाच्यम् । एवमपि चक्षुषा किञ्चिदिति ज्ञानानन्तरं निमीलितनेत्रस्य पीतत्वभ्रमापत्तेः । चक्षुषा पीतत्वं भातमित्यनुभवविरोधाच्च । इन्द्रियजन्यत्वाङ्गीकारेणैवातिप्रसङ्ग परिहारेऽ-धिष्ठानज्ञानस्य तथा हेतुत्वकल्पने गौरवाच्च । न च सादृश्यमात्रं गृहीत्वा निमीलित-नेत्रस्येदंवृत्यभावेनैव रूप्यज्ञानाभावस्तत्सत्वे इष्टापत्तिरिति वाच्यम् । किञ्चिदिदमिति ज्ञानानन्तरं निमीलितनेत्रस्य इदं रूप्यमिति ज्ञानाभावस्यानुभवसिद्ध त्वेनेष्टापादना-सम्भवात् । तस्मादिन्द्रियजन्यत्वमेव स्वीकर्तव्यमिति भावः ॥ ज्ञानैक्येति ॥ न च ज्ञानयोरप्यैक्याध्यासान् नैक्यानुभवविरोध इति वाच्यम् । अनुभवसिद्धेन ज्ञानैकत्वेनोपपत्तौ तदसिद्धज्ञानचतुष्टयस्वीकारेणानुभवविरोधपरिहारे गौरवात् । विषयैक्यानुभवमात्रेण ज्ञानैक्याध्यासे व्यभिचारमप्याह ॥ एकविषयेति ॥ अनारोपितविषयैक्यस्य ज्ञानैक्योप-चारहेतुत्वे दृष्टेऽपि कल्पितस्य न तददृष्टमित्याह ॥ कल्पितस्येति ॥

ननु ज्ञानैक्यानुभवो भ्रम एव । यथा रूप्यमिदन्त्वेन दोषाद्भाति । तथा रजतज्ञानमिदं ज्ञानत्वेन भाति । अतो नैक्यानुभवविरोध इति मतान्तरमुक्तदोषेण दूषयितुमनुवदति ॥ एतेनेति ॥ बुद्धिस्थेन उक्तवक्ष्यमाणदूषणगणेनेत्यर्थः ॥ बाधकाल इति ॥ न चार्थभेदज्ञानभेदग्रहसामग््रयोर् एककालत्वाभावाद् भिन्नसामग्रीकत्वाच्च नार्थभेदग्रहकाले ज्ञानभेदग्रहो भवतीति वाच्यम् । अर्थाभेदारोपस्यैव ज्ञानाभेदारोपहेतुत्वेन तद्भेदग्रहकाले तद्भेदग्रहसामग््रया आवश्यकत्वात् कदाचित् कस्यापि ज्ञानभेदग्रहापादनाद्वा न चेष्टापत्ति-रनुभवविरोधात् । न च भ्रमकालेऽर्थैक्यग्रहवन् न ज्ञानैक्यग्रहः । तदभावेऽपि प्रवृत्युप-पत्तेरतो नार्थभेदग्रहकाले ज्ञानभेदग्रह इति वाच्यम् । ज्ञानैक्यानुभवानुरोधेन तदभेदग्रहस्यापि भावात् । न हि प्रयोजनाधीना ज्ञानानुत्पत्तिर् अनिच्छतोऽपि दुर्गन्धादिज्ञानदर्शनात् । अत एव वक्ष्यति ॥ अबाधितेति ॥ इदं वृत्तेरिति ॥ न च वृत्यवच्छिन्नचैतन्ये ज्ञानाभावेऽपि वृत्यवच्छिन्नेदमंशनिष्ठशुक्तित्वाज्ञानेनैव तादृशारोप इति वाच्यम् । तथात्वे रूप्यवद् रजतज्ञानस्यापीदन्त्वेन भानं स्याद् इदमंशनिष्ठाज्ञानपरिणाम त्वाविशेषात् तदज्ञान-परिणामस्य तदभेदेन भाननियमाच्च । अनेनेदमंशैक्यस्यानुभवाना रूढस्योपपादनेऽपि तदारूढज्ञानैक्यस्यानुपपादनाच्च ॥ शुक्तितत्त्वमिति ॥ न चोभयस्यापि शुक्तितत्त्वा-ज्ञानपरिणामत्वात् शुक्तितत्वज्ञानेनोभयनिवृत्तिरिति वाच्यम् । उभयोः शुक्तितत्त्वज्ञान-परिणामत्वस्य निरस्तत्वात् ॥ अबाधितेति ॥ इदं न रजतमितिवन् नेदं ज्ञानं रजतज्ञानमिति बाधाभावादिति भावः ।

ननु प्रत्यक्षबाधाभावेऽपि यौक्तिकबाधोऽस्तीत्याशङ्क्य निषेधति ॥ न चेति ॥ तस्येति ॥ न च करणानां प्राप्यकारित्वनियमेन सन्निकर्षस्य सामान्यसामग्रीत्वमेवेति वाच्यम् । भ्रमस्येन्द्रियजन्यत्वानुभवेनातिप्रसङ्गाभावेन भूमातिरिक्तस्थल एव तादृशनियमस्य स्वीकर्तव्यत्वात् । अधिष्ठानप्राप्तेश्च प्रकृतेऽपि सत्त्वाच्च । विशेषप्राप्तेश्च प्रमायामेवापेक्षित-त्वाच्च ॥ रूप्यं प्रतीति ॥ अत्र रूप्यं प्रति शुक्तेरेवाधिष्ठानत्वेनेत्यन्वयः । न चाधिष्ठानस्य सत्यत्वनियमान् न शुक्तेरेवाधिष्ठानत्वमिति वाच्यम् । युष्मदित्यादि भाष्योक्तान्योन्यतादात्म्यान्योन्यधर्माध्यासायोगप्रसङ्गाद् रूप्यतद्भानयोरिदन्त्वतज्ज्ञानत्वा-ध्यायस्य त्वयैवोक्तत्वेन पूर्वोत्तरविरोधप्रसङ्गाच्च ॥ न चेति ॥ अज्ञाननिवर्तकस्यैव ज्ञानत्वादविद्यावृत्तेस्तदभावान्न ज्ञानत्वमिति भावः ॥ परोक्षेति ॥ न च परोक्षवृत्तेरज्ञान-निवर्तकत्वात् तदैक्याध्यासात् परोक्षाध्यासे जानामीत्यनुभव इति वाच्यम् । परोक्षवृत्तेर-ज्ञाननिवर्तकत्वेऽभिव्यक्तापरोक्षैकरसचैतन्या सम्भेदेन विषयस्य परोक्षत्वं स्यात् । न च प्रमातृगताज्ञाननिवर्तकत्वम् । अज्ञानद्वैविध्यस्य प्रागेव निरस्तत्वात् । शुद्धचैतन्यस्याज्ञान-निवर्तकत्वाभावेन श्रुत्यादिना ज्ञानत्वप्रतिपादनं तत्र न स्यात् । न च प्रकाशकत्व-रूपज्ञानत्वस्य तत्रापि सम्भव इति वाच्यम् । अविद्यावृत्तावपि तद्व्यवहारकारणत्वादि-रूपस्य ज्ञानत्वस्य सम्भवात् । ज्ञानपदस्यानेकार्थत्वापत्तेश्च । व्यवहारस्य तुल्यत्वेन मुख्यत्वामुख्यत्वयोर्विनिगमकाभावात् ॥ ज्ञान इति ॥ न चेच्छाकारणवृत्तिमात्रे ज्ञानत्व-मित्यभिप्रायेण तदुक्तिरिति वाच्यम् । इच्छाजनकवृत्तित्वस्यैव मुख्यज्ञानत्वेनानुभव-विरोधापरिहारात् ॥ विवरण इति ॥ न च विवरणं प्रकाशकत्वरूपज्ञानत्वाभिप्रायमिति वाच्यम् । अन्तःकरणवृत्यतिरिक्तस्य प्रकाशत्वाभावेन तस्यैव प्रकाशकत्वात् । यथा चान्तःकरणवृत्यतिरिक्तविषयप्रकाशो नास्ति तथोक्तं पुरस्तात् ॥ अज्ञानेति ॥ न च धारावाहिकद्वितीयादिवृत्तौ तत्तत्कालादिविशिष्ट वस्तुग्राहित्वेनागृहीत्वादज्ञाननिवर्तकत्व-मस्त्येवेति वाच्यम् । अस्याविद्यावृत्तावपि वक्तुं शक्यत्वेन ज्ञानैक्यानुभवविरोधापरिहारात् । न ह्यविद्यावृत्या रजतं गृहीतमेव गृह्यते अपूर्वस्यैवोत्पन्नस्य ग्रहात् । न चाविद्या-वृत्तेश्चैतन्यप्रतिबिम्बनोपाधित्वमेवेति वाच्यम् । धारावहनद्वितीयादिबुद्धावपि तुल्यत्वात् ॥ न चेति ॥ अत्र फलैक्येन ज्ञानैक्यधीरिति कोऽर्थः । फलैक्येन ज्ञानैक्यमुपचर्यते वा प्रमीयत इति वा आरोप्यत इति वा ? नाद्यः कार्यैक्येन ज्ञानैक्योपचारस्याख्यातिवादेऽपि सत्वादनुभवविरोधाच्च । न द्वितीयो वास्तवज्ञानैक्यस्य त्वयाऽनङ्गीकारात् । अन्यथा वृत्तिद्वयाभ्युपगमविरोधः । न तृतीयो बाधकाले ज्ञानभेदप्रतीतिप्रसङ्ग इति चेदस्यापि दूषणे सत्येव दूषणान्तरमाह ॥ परोक्षभ्रम इति ॥ न च तत्रापि फलैक्यमुपचर्य ज्ञानैक्य-मुपचर्यत इति वाच्यम् । अनुभवाविरोधेनैकज्ञानत्वे सम्भवति उपचारोपचारकल्पनाया अन्याय्यत्वात् । अन्यथाऽतिप्रसङ्गात् ॥ इदंरूप्ययोरिति ॥ न चेदमाकारान्तः करण-वृत्तेरेवाविद्यानिवर्तकत्वात् तदभिव्यक्तचैतन्यमेव रूप्यमप्यभिव्यनक्तीति वाच्यम् । तथात्वे रूप्याकाराविद्यावृत्तिवैयर्थ्यप्रसङ्गादिति ॥ एतेनेति ॥ परोक्षभ्रमे चैतन्यप्रतिफलनाभावेन ज्ञानैक्यानुभवो न स्यादिति दूषणेनेत्यर्थः ॥ क्रमिकयोरिति ॥ तत्रापीदमंशावच्छिन्नस्यैव द्वये प्रतिफलनादिति भावः ॥ समूहेति ॥ तत्रापि तत्तदाकारवृत्तिभेदस्य फलैक्यस्य च सत्त्वादिति भावः ॥ तस्येति ॥ इदमंशावच्छिन्नचैतन्यस्येत्यर्थः । अतदाकारवृत्तौ अनिदमाकारवृत्तौ । रूप्याकारवृत्तावित्यर्थः ॥ अन्यथेति ॥ यदीदमंशावच्छिन्नचैतन्येनैव रजतभानमित्यर्थः । उपपादितमैक्यानुभवमुपसंहरति ॥ तस्मादिति ॥ ननु तिक्तो गुड इत्यत्र कथं ज्ञानैक्यम् । तिक्तत्वादेस्तस्मिन् जन्मन्यननुभूतत्वेनोपनयाभावादित्यत आह ॥ तिक्त इति ॥ स्मृत्युपनयासम्भवेऽपि अनुभवेनोपनयसम्भवादिति भावः । परमप्रकृतमुपसंहरति ॥ तस्मादिति ॥ इति भ्रमस्याद्वैत्यभिमतज्ञानद्वयात्मकत्वभङ्गः ।

### **न्यायामृतप्रकाशः**

तदजन्येति ॥ इन्द्रियाजन्येत्यर्थः । अख्यातीति ॥ यथा प्राभाकरैर्ज्ञानद्वयमङ्गीकृत्या-न्यथाख्यातिर्नास्तीत्युच्यते एवं ज्ञानद्वयाङ्गीकारेण विशिष्टैकज्ञानरूपान्यथाख्यात्यभावापत्ति-रित्यर्थः ॥ तादात्म्यस्यापीति ॥ प्राभाकरैस्तादात्म्यभानानङ्गीकाराद् अस्माभिश्चार्थयो-स्तद्भानाङ्गीकाराद् विशिष्टैकज्ञानरूपान्यथा ख्यातिर्युक्तेत्यर्थः ॥ अध्यस्तत्वेनेति ॥ इदमंशावच्छिन्ने चैतन्येऽध्यस्तत्वेनेदं रजतमिति ज्ञानमपि तदधिष्ठानचैतन्यज्ञानमेकं, तत्रांशेऽपि तत् शुक्तिरूपेदमंशज्ञानमपरमिति द्व्यात्मकमित्यर्थः ॥ स्वाप्नेति ॥ वस्तुतो जाग्रत् शुक्तिज्ञानस्य द्व्यात्मकत्वात् तस्यैव स्वप्ने इदमिति इदन्त्वेन ज्ञाने सति स्वाप्न-रूपप्रातिभासिक तृतीयज्ञानापत्तेस् तत्र पुना रूप्यज्ञानंं चतुर्थं प्राप्तमिति स्वाप्नशुक्तौ इदं रजतमिति ज्ञानं चतुरात्मकमापन्नमित्यर्थः ॥ चाक्षुषत्वादिति ॥ दृशेः पश्यादेशे सति निष्पन्नस्य पश्यामीत्यस्य चाक्षुषज्ञानार्थकत्वेन पीतत्वादेश् चाक्षुषत्वस्यानुव्यवसायसिद्धत्वात् पीतत्वांशेऽविद्यावृत्त्यङ्गीकारे अविद्यावृत्तेरान्तरत्वेन पीतत्वादेरप्यान्तरत्वापत्त्या तस्य चाक्षुषत्वे त्वगाद्यनुव्यवसायविरोधः स्यादित्यर्थः । अध्यस्तांशेऽविद्यावृत्त्यङ्गीकारेऽनवस्था च स्यादित्याह ॥ रूप्यज्ञानस्येति ॥ प्रातिभासिकत्वमिति ॥ अविद्यावृत्तेरपीति शेषः ॥ अवश्यम्भावादिति ॥ प्रतिभासमात्रशरीरत्वस्यैवप्रातिभासिकत्वादित्यर्थः ।

नन्वविद्यावृत्तेरपि कुतः प्रातिभासिकत्वम्? येन प्रतिभासावश्यम्भाव इत्यत आह ॥ अध्यस्तेति ॥ अध्यस्तं यद् रूप्यज्ञानं तद्विषयकं यज् ज्ञानम् अविद्यावृत्तिरूपं तस्याप्यध्यस्तरूप्यविषयकरूप्यज्ञानवद् अध्यध्यस्तत्वनियमात् प्रातिभासिकत्वनियमा-दित्यर्थः ॥ वृत्त्यन्तरेति ॥ अध्यस्तत्वेन साक्षिभास्यत्वाभावादिति भावः । किं च त्वन्मते रूप्यज्ञानतदज्ञानयोरुभयोरप्यध्यस्तत्वेनोभयत्राप्यविद्यावृत्तिरङ्गीकृता, तत्र रूप्यज्ञानाकारा-विद्यावृत्तिरेवाऽस्तु । रूप्यांशेऽपि रूप्याकाराविद्यावृत्तिर्व्यर्थेत्याह ॥ अज्ञानस्येति ॥ परिणामेऽङ्गीकृते सति रूप्याकाराविद्यावृत्तिवैयर्थ्यादित्यन्वयः ।

ननु रूप्याकाराविद्यावृत्तेरभावे रूप्यप्रतीतिर् न स्यादित्यत उक्तम् ॥ रूप्यमितीति ॥ ज्ञानगताकारेणैवेति ॥ ज्ञानस्य निराकारत्वादत्राकारशब्दो ज्ञानरूपपरः । तथा च रूप्य-ज्ञानाकाराविद्यावृत्तिपरिणाममानस्वरूपमात्रेणैव रूप्यप्रतीतिसम्भवान् न तदर्थं रूप्याकारा-विद्यावृत्तिरङ्गीकार्येत्यर्थः । न च रूप्याकाराविद्यावृत्त्यभावे रूप्याभावप्राप्त्या प्रातिभासिक-विषयाभावेन कथं भ्रमत्वमिति वाच्यम् । अर्थाभावेऽपि भ्रमरूपं ज्ञानमस्तु, विषया-भावेऽप्यतीतादिज्ञानदर्शनादित्याह ॥ भ्रमस्य चेति ॥ अध्यस्तांशे इन्द्रियाजन्याविद्या-वृत्त्यन्तरमङ्गीकृतं, तद् दूषयति ॥ दोषाणामित्यादिना ॥ रूप्यादिज्ञानस्य भ्रमत्वं तावदिन्द्रियदोषप्रयुक्तम् । अत इन्द्रियदोषप्रयुक्तभ्रमत्वाश्रये रूप्यज्ञाने इन्द्रियकरणत्वेन तज्जन्यत्वमेव वाच्यं न तु तदजन्यत्वम्, इन्द्रियदोषप्रयुक्तभ्रमत्वाश्रयत्वे तत्करणकत्वं कुत इत्यत उक्तं दोषाणामिति ॥ काचादीनां स्वाश्रयभूतचक्षुरादिजन्य एव ज्ञाने भ्रमत्वरूपाति-शयहेतुत्वादित्यर्थः ।

ननु कारणान्तरजन्यत्वेन भ्रमत्वमस्तु, न त्विन्द्रियदोषप्रयुक्तत्वेन, येनेन्द्रियकरणकत्वं स्यादित्यत आह ॥ कारणान्तरेति ॥ दोषातिरिक्तनिरूक्तभ्रमहेतुभूतकारणान्तराभावा-दित्यर्थः। रूप्यज्ञानस्येन्द्रियकारणकत्वमनङ्गीकृत्याविद्यापरिणामत्वाङ्गीकारे बाधकमाह ॥ अन्यथेति ॥ त्वया शङ्खज्ञानानन्तरमधिष्ठानज्ञानस्य जातत्वान् निमीलितनेत्रस्यापि नेत्रगत-दोषादन्तरेवाविद्यावृत्तिरूपपीतत्वभ्रमः स्यात्, चक्षुषा शुक्तिसादृश्यं च ज्ञात्वा निमीलितनेत्र-स्यापि अधिष्ठानज्ञानादेः सत्वान् नेत्रगतदोषान्तरे वाविद्यावृत्तिरूपरूप्यादिभ्रमः स्यादित्यर्थः । न चेष्टापत्तिः । अनुभवविरोधादिति ध्येयम् ॥ रूप्येति ॥ भ्रममनङ्गीकृत्य ज्ञानद्वय-मित्यङ्गीकुर्वता प्राभाकरमतापेक्षया तादात्म्यस्य भानाङ्गीकारेण भ्रममङ्गीकृत्यैकत्वप्रयोग-समर्थनाद् वैषम्यमस्ति यद्यपि, तथाऽपि ज्ञानद्वयाङ्गीकारपक्षे ख्यातिवादिनां यो दोषोऽभि-धीयत इदं रूप्यत्वेन जानामीति ज्ञानैक्यावगाह्यनुव्यवसायविरोधरूपः स तावत् तवापि स्यादेव ज्ञानद्वयैक्यानङ्गीकारादिति भावः । विषययोः, इदमंशरूप्याद्यधिष्टानारोप्ययोर् एकत्वा-पन्नत्वादित्यन्वयः । तत् कथमित्यत्रोक्तम् । अध्यस्तेनाभेदेनेति । अध्यस्ताधिष्ठानयोर् योऽभेदः, आरोपितं यत् तादत्म्यं तेन सद्भावेन निमित्तेन, आरोपिततादात्म्यभानाङ्गीकाराद् विषययोरैक्यसद्भावेन तद्ज्ञानयोरैक्यमुचितमिति यत् केनचिदुक्तं तदप्येनेनैव निरस्त-मित्यर्थः । एतेनेत्युक्तमेव विशदयति ॥ ज्ञानैक्येति ॥ ज्ञानयोरैक्याभावे तदैक्यावगाह्यनु-व्यवसायविरोध इत्यर्थः । अन्यथाऽनुव्यवसायस्य भ्रान्तित्वापत्तिरित्यर्थः । ज्ञानैक्ये विषयैक्यनिमित्तत्वेऽतिप्रसङ्गमाह ॥ एकेति ॥ ज्ञानानामैक्यापत्त्या तदवगाह्यनुव्यवसाया-पातादित्यर्थः । इदमुपलक्षणम् । एकविषयकप्रत्यक्षानुमित्यादीनामप्यैक्यं स्यादित्यपि द्रष्टव्यम् ॥ ओतुत्वादिति ॥ बाधकालेऽर्थस्य निवृत्तत्वेनार्थैक्याभावेऽपि ज्ञानैक्यानुभवादित्यर्थः । ज्ञानद्वयस्याप्यैक्येन भानं पुनः केनचिदुक्तं निमित्तान्तरमाशङ्क्य निराकरोति ॥ एतेनेति ॥ विवर्तत्वात् कल्पितत्वात् । रूप्यं रूप्यरूपो विषयो इदन्त्वेन इदमंशरूपविषयाभेदेन पूर्वविषययोरभेदोऽध्यस्ताभेदो निमित्ततया केनचिदुक्तम् । अनेन तु इदमंशावच्छिन्नचैतन्या-विद्याविवर्तत्वरूपं निमित्तान्तरमुक्तमिति भेदः । इदमर्थावच्छिन्नचैतन्याविद्याकल्पितत्वाज् ज्ञानं ज्ञानैक्येन भातीत्यर्थः । एतेनेत्युक्तमेव विशदयति ॥ बाधकाल इति ॥ अर्थयो-रैक्यस्य बाधितत्वेन नेदं रजतमिति रूप्येदमंशयोर्भेदो बाधकाले प्रतीयते । एवं ज्ञानैक्यस्य कल्पितत्वे बाधकाले ज्ञानयोरपि भेदः प्रतीयेतेत्यर्थः । रूप्यज्ञानस्येदं ज्ञानत्वेन भाने इदं वृत्यवच्छिन्नचैतन्याज्ञानकल्पितत्वं निमित्तमित्युक्तम् । तदसदित्याह ॥ इदं वृत्तेरिति ॥ यथेदमंशावच्छिन्नचैतन्येऽविद्याऽस्ति एवमिदं वृत्त्यवच्छिन्नचैतन्ये नाविद्याऽस्ति इदं वृत्तेर् इदं ज्ञानस्य ज्ञातैकसत्त्वादिति भावः । शुक्तित्वमिति ॥ शुक्तित्वरूपशुक्तितत्वज्ञानेन शुक्त्य-वच्छिन्नचैतन्याविद्याया नष्टत्वात् तदुपादानरूपं निवृत्तम् । तन्निवृत्तावपि कदाचिदिदं वृत्तेर्यत् तत्त्वम् इदं वृत्तित्वादिरूपं तद्ज्ञानाभावेनेदं वृत्त्यवच्छिन्नचैतन्याविद्याया रूप्यज्ञानो-पादानभूताया अनिवृत्तत्वेन रूप्यज्ञानानुवृत्तिः स्यात् । न चेष्टापत्तिः । शुक्तितत्वज्ञानेन रूप्यनिवृत्तावपि रूप्यज्ञानानुवृत्तिकल्पनस्यानुभवविरुद्धत्वादित्यर्थः । अस्मिन्नपि पक्षे पूर्वोक्तं दूषणमाह ॥ अबाधितेति ॥

नन्वध्यस्तांशेऽविद्यावृत्तिरेव वक्तव्या, नेन्द्रियवृत्तिः । अध्यस्तांशेन्द्रियसन्निकर्षायोगाद् इत्याशङ्क्य निराकरोति ॥ न चेति ॥ असम्प्रयोगः सन्निकर्षाभावः । तस्य इन्द्रिय-सन्निकर्षस्य ॥ दोषमिति ॥ तथा च स एवाध्यस्तेनेन्द्रियसन्निकर्ष इति भावः । यच्चोक्तं शुक्त्यवच्छिन्नचैतन्यरूपाधिष्ठानाविद्याकल्पितत्वाद् रूप्यमिदन्त्वेन भातीति तदयुक्तम् । शुक्त्यच्छिन्नचैतन्यस्य रूप्याधिष्ठानत्वाभावादित्याह ॥ रूप्यं प्रत्यपीति ॥ चैलाञ्चलं चैलखण्डः शुक्तेरधिष्ठानत्वे तत्र रूप्यभ्रमेण ‘इदं रूप्यम्’ इत्यङ्गुल्यग्रेण निर्देशः, सन्तोषेण चैलखण्डेन बन्धनम् इत्यादिकं चाधिष्ठानभूतशुक्तिकायामुपपन्नम् । तदवच्छिन्नचैतन्य-स्याधिष्ठानत्वे न तत् प्रति ‘इदम्’ इत्यङ्गुल्यग्रनिर्देशो युक्तः, रूपादिरहितस्य चाक्षुष-ज्ञानेऽभानात् । न वा चैलखण्डेन चैतन्यबन्धनं युक्तम्, अतो न तदधिष्ठानमिति भावः ॥ ज्ञानत्वाभावादिति ॥ अज्ञानविवर्तकत्वस्यैव ज्ञानत्वेन, अविद्यावृत्तेस्तदभावान् न ज्ञानत्वम् । इदमंशाकारान्तःकरणवृत्तिरेव च ज्ञानमिति जानामीति ज्ञानैक्यधीर्युक्तेति भावः ॥ परोक्षेति ॥ परोक्षाध्यासस्थले इदमंशाकारान्तःकरणवृत्तिस्तु नास्त्येव । अविद्यावृत्तिस्तु न ज्ञानम् । तत्प्रतिफलितचैतन्यमपि तत्र नास्तीति, किं कृतस् तत्र जानामीति व्यवहार इत्यर्थः । अपवादादिति इदं वृत्तेः सर्वत्र प्रमात्वात्, अविद्यावृत्तेश्चाज्ञानत्वाज् ज्ञाने प्रमात्व-नियम एव स्यात्, नाप्रामाण्यमिति भावः । किं चाविद्यावृत्तेर्ज्ञाप्तिरूपं मुख्यज्ञानत्वं नास्तीत्येतदन्तःकरणवृत्तावपि तुल्यम् । अतो जानामीत्यनुभवायोग एवेत्याशयेनाह ॥ विवरण इति ॥

ननु ज्ञानरूपचैतन्यप्रतिफलनरूपोपाधित्वसद्भावाद् अन्तःकरणवृत्तेर्ज्ञानत्वमिति चेत् तर्ह्यविद्यावृत्तेरपि चैतन्यप्रतिफलनरूपोपाधित्वसद्भावाद् ज्ञानत्वस्यैव प्राप्तेरविद्यावृत्तेर्ज्ञानत्वा-भावादित्येतद् वचनमयुक्तमित्याशयेनाह ॥ प्रकाशेति ॥ नन्वज्ञाननिवर्तकत्वादन्तःकरण-वृत्तेर्ज्ञानत्वमिति चेत् तत्राह ॥ अज्ञानेति ॥ द्वितीयेति ॥ तत्र प्रथमज्ञानेनैवाज्ञानस्य निवृत्तत्वाद् द्वितीयज्ञानं व्यर्थं, तत्रान्तःकरणवृत्त्यन्तराभावेन तत्प्रतिबिम्बितचैतन्याभिव्यक्त-चैतन्यरूपफलमेव नास्ति । तथात्वेऽभिव्यक्तचित्सम्बन्धेन विषयस्याप्यापरोक्ष्यापत्तेः । अतः परोक्षभ्रमस्थले जानामीति ज्ञानैक्यानुभवो न स्यादिति भावः । किं च त्वन्मते फलैक्य-मप्यसिद्धमित्याह । त्वन्मत इति वृत्तिप्रतिबिम्बितचैतन्यं वा तदभिव्यक्ताधिष्ठानचैतन्यं वा ज्ञानमिति मतद्वयाभिप्रायेणेदम् । अवच्छिन्नस्य विशिष्टस्य । तथा चायं विवेकः, इदमर्थस्य इदमाकारान्तःकरणवृत्तिप्रतिबिम्बतचैतन्यवेद्यत्वाद् रूप्यस्य च रूप्याकाराविद्यावृत्ति-प्रतिबिम्बितचैतन्यवेद्यत्वात् । तथा चेदमाकारान्तःकरणवृत्तिप्रतिबिम्बतचैतन्यरूपफलस्य रूप्याकाराविद्यावृत्तिप्रतिबिम्बितचैतन्यरूपफलस्य च विशिष्टस्य भिन्नत्वात् तथेदमंशस्य शुद्धचैतन्येऽध्यस्तत्वेनेदमाकारान्तःकरणवृत्तिप्रतिबिम्बितचैतन्याभिव्यक्तेदमंशानवच्छिन्नं यदिदमंशाधिष्ठानचैतन्यं तद्वेद्यत्वेन तादृशचैतन्यरूपफलस्य भिन्नत्वाद् रूप्यस्य चेदमंशा-वच्छिन्नचैतन्येऽध्यस्तत्वेन रूप्याकाराविद्यावृत्तिप्रतिबिम्बितचैतन्याभिव्यक्तं यदिदमंशा-वच्छिन्नरूप्याधिष्टानचैतन्यं तद्वेद्यत्वेन इदमंशावच्छिन्नचैतन्यरूपफलस्य भिन्नत्वादित्यर्थः ।

नन्विदं रूप्यवृत्योरुक्तरीत्या फलभेदेऽपि चैतन्यमात्रं तावदेकमेवास्तीति ज्ञानैक्यधी-र्युक्तेति चेन् न । अफलरूपचिन्मात्राभेदस्य सर्वघटपटादिसाधारण्येन सर्वगतत्वात् सर्वज्ञाना-नामैक्यधीः स्यादित्यतिप्रसङ्ग इति भावेनाह ॥ अफलेति ॥ यदुक्तमवच्छिन्नस्य फलस्य भिन्नत्वादिति, तन्न । रूप्यं प्रतीदमंशावच्छिन्नचैतन्यमेवाधिष्ठानम् । अतः फलैक्यमिति तत्राह ॥ न हीत्यादिना ॥ ज्ञानैक्यमिति ॥ प्रतिफलितचैतन्यस्यैकत्वादित्यर्थः । दूषणान्तरमाह ॥ क्रमिकयोरिति ॥ इदमंशावच्छिन्नचैतन्ययोश्च विजातीययोरिदं रूप्यज्ञानयोरैक्ये क्रमेण जायमानयोरिदमिति सजातीययोर् ज्ञानयोरप्यैक्यापत्तिः । इदमंशा-वच्छिन्नचैतन्यस्य ज्ञानैक्यप्रयोजकस्य सत्त्वादित्यर्थः । चैतन्यैक्यस्य ज्ञानैक्यप्रयोजकत्वे चैतन्यभेदस्य ज्ञानभेदप्रयोजकत्वमुक्तं स्यात् । तथा च घटपटाविति समूहालम्बनज्ञानस्यापि भेदापत्तिः । घटपटावच्छिन्नयोश्चैतन्ययोर्भेदादित्याह ॥ समूहेति ॥ किं चेदमाकारवृत्तौ इदमंशावच्छिन्नचैतन्यस्य प्रतिबिम्बनं युक्तम् । रूप्यवृत्तौ तस्या रूप्याकारत्वेनेदमाकारत्वा-भावान् न युक्तमित्याह ॥ तस्यातदाकारेति ॥ अनिदमाकारेत्यर्थः ॥ अन्यथेति ॥ इदमंशावच्छिन्नचैतन्यस्यैवेदं वृत्तौ रूप्यवृत्तौ च प्रतिफलनाङ्गीकारे रूप्याधिष्ठानभूता या इदं वृत्तिप्रतिफलिता चिद् इदमंशावच्छिन्नरूपा तयैव रूप्यप्रतीत्युपपत्तौ रूप्याकाराऽविद्यावृत्ति-र्व्यर्थेत्यर्थः । ज्ञानैक्यानुभवविरोधोपपादनमुपसंहरति ॥ तस्मादिति ॥

ननु तिक्तो गुड इति चाक्षुषुभ्रमो भवति । तत्र विशेष्यस्य रसनेन्द्रियाविषयत्वात् तत्र रासनस्य तिक्तरसस्य कथमध्यासः स्यादित्यधिष्ठानांशे चक्षुरिन्द्रियवृत्तिर् आरोप्यतिक्तरसांशे तु रासनवृत्तिरिति भ्रमे वृत्तिद्वयसिद्धिरित्यत आह ॥ तिक्त इति ॥ यथा मधुरो गुड इति चाक्षुषप्रमारूपज्ञानं सम्भवति, यथा वासुरभिचन्दनमिति चाक्षुषं ज्ञानं, तत्र यथा रसनेन्द्रियेण घ्राणेन वोपनीतो मधुरो रसो गन्धो वा चक्षुषा प्रतीयमाने विशेष्यभूते गुडे चन्दने वा भाति । एवं च मानान्तरोपनीतविशेषणविषयकमेकमेव चाक्षुषं ज्ञानं भवति । एवं प्रकृतेऽपि मानान्तरोपनीततिक्तरसविशेषणकं गुडविशेष्यकमेकमेव चाक्षुषभ्रमरूपं ज्ञानं भवतीति न भ्रमे वृत्तिद्वयमित्यर्थः । अन्यथा मधुरो गुड इत्यादि प्रमायामपि वृत्तिद्वयं स्वीकार्यं स्यात् । तुल्यन्यायादिति भावः । उत्तरग्रन्थमुपक्षिपन् अनिर्वचनीयत्वनिराकरणमुपसंहरति । तस्मा-दिति ॥ सुतरामिति ॥ दृष्टान्ताभावादिति भावः । तज् जगत् ।

### **न्यायकल्पलता**

तादात्म्यस्येति ॥ इदंरूप्ययोरिति शेषः ॥ त्वन्मत इति ॥ नन्विदमंशस्या-ध्यस्तत्वेऽपि नेदमिति द्व्यात्मकम् । इदन्त्वाधिष्ठानस्य च स्वप्रकाशत्वात् । न हि वयं सर्वत्राध्यासे द्व्यात्मकतां ब्रूमः । अपि त्वन्तःकरणवृत्तिसापेक्षाधिष्ठानप्रकाशे ॥ अत एव नेदंरूप्यमिति त्र्यात्मकमिति । मैवम् । इदमंशाधिष्ठानस्य स्वयम्प्रकाश इदमंशावच्छिन्न-वृत्तिकृत इति द्व्यात्मकतायाः स्पष्टत्वात् ॥ स्वाप्न इति ॥ ननु स्वप्ने शुक्तीदमंश-रूप्ययोरुभयोरप्यध्यस्तत्वादविद्यावच्छिन्नचैतन्यरूपाधिष्ठानस्य स्वप्रकाशत्वान्न च रूपत्व-मिति चेत् । न । स्वप्नेऽपीदमंशस्याबाधेन तदंशे उत्कृष्टाऽविद्यावृत्तिः । रूप्यस्य तु स्वप्न एव बाधेन तदंशेऽपकृष्टा सेति द्व्यात्मकताया अविद्याधिष्ठानचिन्मात्रे स्वयं प्रकाशः स्वप्नाधिष्ठानेऽविद्यावच्छिन्नेऽविद्यावृत्तिप्रयुक्तः प्रकाश इति चतुरात्मकतायाश्च दुर्वारत्वात् ॥ चाक्षुषत्वादीति ॥ यत्तु चाक्षुषेदं वृत्त्यवच्छिन्नचैतन्यस्याविद्यापरिणामत्वेन चाक्षुषत्वोपचार इति । तन्न । इदं पश्यामीतिवत् पीतं पश्यामीत्यनुभवेनोपचारकल्पने मानाभावात् ॥ अध्यस्तत्वनियमादिति ॥ तथा च न केवलसाक्षिभास्यत्वमिति भावः ॥ अनवस्थाना-दिति ॥ न चाविद्यावृत्तिप्रतिभासे चैतन्येऽविद्यावृत्तेः स्वत एवोपाधित्वेन वृत्त्यन्तरा-नपेक्षत्वान्नानवस्थेति वाच्यम् । अविद्यावृत्तेः प्रातिभासिकतया प्रतीतिं विना सत्त्वायोगेन तत्प्रतीतौ तस्याः सत्त्वं सत्त्वे च तस्या उपाधित्वमित्यन्योन्याश्रयात् ।

ननु ज्ञानाकारेणैव सविषयकत्वे साकारवादापातः । अतीत विषयवदुपपादनेऽप्य-परोक्षत्वानुपपत्तिरित्यत आह ॥ ज्ञानगताकारेणैवेति ॥ ज्ञानस्वरूपमात्रेणेत्यर्थः । अविद्यावृत्तेः परोक्षवृत्तिविलक्षणाकारत्वेनार्थं विनाप्यपरोक्षत्वोपपत्तेः ॥ अन्यथेति ॥ दोषाणां स्वाश्रयजन्य एवातिशयाधाकत्वाभावे ॥ पीतत्वेति ॥ पीतत्वादिविषयोऽविद्या-वृत्तिरूपो भ्रमः स्यात् ॥ ज्ञानैक्यानुभवविरोधादिति ॥ एकत्वप्रयोगसमर्थनेऽप्यनुभव-विरोधस्यापरिहारात् ॥ एकविषयेति ॥ एकविषयकप्रत्यक्षानुमित्यादीनामप्यैक्या-पातादित्यपि बोध्यम् ॥ कल्पितस्येति ॥ बाधकालेऽर्थैक्याभावेऽपि ज्ञानैक्यानुभवादित्यर्थः ॥ बाधकाल इति ॥ इदं वृत्त्यवच्छिन्नचैतन्यतादात्म्येनाननुभवादित्यपि बोध्यम् ॥ भेदधीप्रसङ्गादिति ॥ न च विषयभेदग्रहज्ञानभेदग्रहयोर् भिन्नसामग्रिकत्वेन भेदग्रहेनेति देश्यम् । न कदाचिदपि बाधकाले वृत्तेर्भेदग्रहस्यासिद्धेः । सर्वदा भेदग्रहसामग्रीविरहस्य दुर्वचत्वादिति भावः । केचित्तु भ्रमकाले विषयैक्यग्रहनियमवन्न ज्ञानैक्यग्रहः । तं विनापि प्रवृत्याद्युपपत्तेः । तथा च बाधकाले नतद्भेदग्रह इत्याहुः । तन्मन्दम् । न हि प्रवृत्त्यादि-प्रतिबन्धार्थं वृत्तिभेदग्रहमाचक्ष्महे । किं तु बाधेनार्थयोरिव ज्ञानयोरपि भेदग्रहप्रसङ्गम् । अर्थतथात्वव्यवस्थापकत्वाद्बाधस्येति ॥ इदं वृत्तेरिति ॥ नन्विदं वृत्तेर्ज्ञातैकसत्त्वेन साक्षि-वेद्यतया यद्यपि तदवच्छिन्नचैतन्यविषयकाज्ञानं नास्ति । तथापीदं वृत्त्यवच्छिन्नचैतन्याश्रितं शुक्त्यवच्छिन्नचैतन्यगोचरमज्ञानमस्त्येव । तथा चेदं वृत्तिराश्रयावच्छेदिका । न तु विषयावच्छेदिकेति । मैवम् । अधिष्ठानावरणं विनाऽन्यथाभावरूपविवर्तायोगात् । आवरणं च

तद्विषयकत्वमन्तरेणानुपपन्नमितीदं वृत्तिविषयकाज्ञानस्यैव वक्तव्यत्वात् ॥ शुक्तितत्वमिति ॥

ननु शुक्तितत्वाज्ञानस्यैवोभयपरिणामित्वाच्छुक्तितत्वज्ञाने च तदज्ञाननाशाद्रूप्यतद्वृत्त्यो र्निवृत्तिरिति । मैवम् । अज्ञानद्वयविवर्तत्वोक्त्यायोगात् ॥ रूप्यं प्रतीति ॥ रूप्यमुद्दिश्य । न च मिथ्याभूतशुक्तेर्नाधिष्ठानत्वम् । सत्यस्यैवाधिष्ठानत्वादिति वाच्यम् । शुक्तेरपि सत्यत्वात् । त्वन्मते शुक्त्यवच्छिन्नचैतन्यस्यापि तात्विकत्वाभावाच्चेति भावः ॥ अविद्या-वृत्तेरिति ॥ ननु अज्ञाननिवर्तकस्यैव ज्ञानत्वान्नाविद्यावृत्तेर्ज्ञानत्वमित्याशङ्क्य निराकरोति ॥ न चेति ॥ परोक्षेति ॥ अविद्यावृत्तिस्तु न ज्ञानम् । तत्प्रतिफलितचैतन्यमपि परोक्षाध्यासेनास्तीति किं कृतस्तत्र जानामीति व्यवहारः स्यादित्यर्थः । एतेन परोक्षस्थलेऽपि प्रमातृगताज्ञाननिवृत्तिरस्त्येवेति तत्र जानामीति प्रत्ययस् तेन सहाभेदग्रहात्परोक्षभ्रमेऽपि जानामीति प्रत्यय इति निरस्तम् ॥ अपवादादिति ॥ इदमाकारवृत्तेः सर्वत्र प्रमात्वाद-विद्यावृत्तेर्ज्ञानत्वाभावाज् ज्ञाने प्रमात्वनियम एव स्यादित्यर्थः । न चात्र ज्ञानपदेनेच्छाजनक-वृत्तिरेव विवक्षितेति युक्तम् । अविद्यावृत्तेज्ञार्नत्वाभावे इच्छाजनकत्वस्यैवासम्भवात् । किं च किमविद्यावृत्तेर्मुख्यज्ञानत्वं नास्त्यौपचारिकमपि वा । आद्यं दूषयति ॥ विवरण इति ॥ व्याख्यातमेतत् । द्वितीयं त्वविद्यावृत्तावप्यस्तीत्याह ॥ प्रकाशकेति ॥ इच्छादि-विलक्षण-वृत्तित्वेनैव चैतन्यप्रतिफलनोपाधित्वात् ॥ फलैक्येनेति ॥ भासकं चैतन्यं फलम् ॥ तदभिव्यक्ताभ्यामिति ॥ एतच्चाधिष्ठानचैतन्यविशेषणम् ॥ एतेनेति ॥ इदं रूप्याधिष्ठान-योश्चितोर्भेदेनेत्यर्थः ॥ क्रमिकयोरिति ॥ एतेन नावच्छेकभेदेन फलभेदः किं तु व्यञ्जक-भेदेनेति निरस्तम् । तस्य चैतन्यस्य ॥ अन्यथेति ॥ अतदाकारवृत्तावप्यन्याधिष्ठान-चैतन्यप्रतिफलने । ननु यत्र विशेष्यस्य रसनाद्यवेद्यत्वं तत्र रासनस्य रसादेः कथमध्यास इति विशेष्यांशे व्यावृत्तिरिति भ्रमे वृत्तिद्वयसिद्धिरित्यत आह ॥ तिक्त इति ॥ विशेष्योप-नयसहकृतं रसनादि । विशेष्ये विशेषणवैशिष्ट्यं गृह्णातीत्येकमेव ज्ञानम् । अन्यथा मधुरो गुड इत्यादावपि वृत्तिद्वयस्वीकारापत्तिस्तुल्य न्यायत्वादित्यर्थः । उपसंहरति तस्मादिति ॥

श्रीमद्व्यासाद्रिसृततर्काम्बुपूरैः पक्षयुजं युजि ।

न्यायाकल्पलतायां वै ह्यनिर्वाच्यस्य खण्डनम् ॥

**॥ इति भ्रमस्य औत्यभिमतज्ञानद्वयात्मकत्वभङ्गः ॥**

