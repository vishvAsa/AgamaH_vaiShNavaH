+++
title = "११ अनिर्वाच्यत्वलक्षणभङ्गः"

+++


## यच्चोक्तं यद्यप्यनिर्वाच्यत्वं न निरुक्तिविरहः, इदं रूप्यमिति निरुक्तेः

**६९. अनिर्वाच्यत्वलक्षणभङ्गः**

# **न्यायामृतं**

यच्चोक्तं यद्यप्यनिर्वाच्यत्वं न निरुक्तिविरहः, इदं रूप्यमिति निरुक्तेः । अत एव न निरुक्तिनिमित्तस्य ज्ञानस्यार्थस्य वा विरहः, निमित्तं विना कार्यायोगात् । नापि तयोः सदसद्रूपविशिष्टविलक्षणत्वम्, सदेकरूपत्वेऽपि तदुपपत्तेः । नापि सद्विलक्षणत्वे सत्यसद्विलक्षणत्वम्, सदसद्रूपत्वेऽप्युपपत्तेः । नापि सद्विलक्षणत्वे सत्यसद्विलक्षणत्वे सति सदसद्विलक्षणत्वम्, सतोऽपि सदन्तरविलक्षणत्वात् । नापि सत्त्वे सत्यसत्त्वरूपविशिष्टस्य विरहः, केवल-सत्त्वेऽप्युपपत्तेः । नापि सत्त्वराहित्ये सत्यसत्त्वविरहः, सदसत्त्वेऽप्युपपत्तेः । तथापि सत्त्वेनासत्त्वेन सदसत्त्वेन च विचारासहत्वं वा बाध्यत्वं वा अनिर्वाच्यत्वम् । प्रमाणन्त्वत्र विमतं सत्त्वरहितत्वे सत्यसत्त्वरहितत्वे सति सदसत्त्वविरहितम्, बाध्यत्वाद् दोषप्रयुक्तभानत्वाद्वेत्यादि व्यतिरेकि । न चाप्रसिद्धविशेषणत्वम्, सत्त्वासत्त्वे समानाधिकरण्यात्यन्ताभावप्रतियोगिनी, धर्मत्वाद्रूपरसवत् । सत्त्वमसत्त्वानधिकरणानिष्ठम्, असत्त्वं वा सत्त्वानधि-करणानिष्ठम्, धर्मत्वाद्रूपवदिति वा सामान्यतस्तत्सिद्धेः । किञ्च सच्चेन्न बाध्येत, असच्चेन्न प्रतीयेतेति ख्यातिबाधान्यथानुपपत्तिः प्रवृत्तिबाधान्यथानु-पपत्तिश्चात्र मानमिति ।

अत्र ब्रूमः । अत्र सत्त्वासत्त्वे सत्ताजातितदभावौ वा ? अर्थक्रिया-हेतुत्वाहेतुत्वे वा ? अबाध्यत्वबाध्यत्वे वा ? प्रामाणिकत्वाप्रामाणिकत्वे वा? अशून्यत्वशून्यत्वे वा ? ब्रह्मत्वशून्यत्वे वा ? अबाध्यत्वशून्यत्वे वा ? प्रामाणिकत्वशून्यत्वे वा ? परेणाङ्गीकृते सत्त्वासत्त्वे वा ? नाद्यद्वितीयौ, शुद्धात्मनि सद्वैलक्षण्यस्य प्रपञ्चे तदभावस्य चापातात् । न तृतीयः, त्वन्मते तुच्छस्याप्यबाध्यत्वेन तत्र सद्वैलक्षण्यस्यानिर्वाच्यस्य च बाध्यत्वेन तत्रासद्वै-लक्षण्यस्य चायोगात् । अत एव न चतुर्थः, अनिर्वाच्यस्याप्रामाणिकत्वेन तत्रासद्वैलक्षण्यायोगात् । न च पञ्चमः, अनिर्वाच्यस्याशून्यत्वेन तत्र सद्वैलक्षण्यायोगात् । न षष्ठः, ममापि प्रपञ्चे तस्येष्टत्वात् । न सप्तमः, तयोरविरोधेन सत्त्वासत्त्वरूपत्वायोगाद् अबाध्यत्वाभावस्यैव लक्षणत्वोपपत्त्या व्यर्थविशेष्यत्वाच्च । किं चात्र शून्यं किं विवक्षितं निरुपाख्यं वा ? निस्स्वरूपं वा ? नाद्यः, असत्ख्यातिवादेऽपि रूप्यादौ तद्वैलक्षण्यस्येष्टत्वात् । न द्वितीयः, मिथ्यात्वभङ्गोक्तरीत्या त्वन्मतेऽपि रूप्यादेः स्वरूपेण त्रैकालिक-निषेधेन निस्स्वरूपत्वात् । अत एव नाष्टमः, उक्तरीत्या रूप्यादावप्यसद्वै-लक्षण्यायोगात् । न नवमः, मया त्रिकालसर्वदेशीयनिषेधाप्रतियोगित्व-प्रतियोगित्वे सत्त्वासत्त्वे इति स्वीकारात् । त्वन्मते चानिर्वाच्यस्य तत्प्रतियोगित्वात् ।

किं च रूप्यादौ घटादौ च प्रातिभासिकस्य व्यावहारिकस्य च सत्त्वस्य सद्भावात् कथं सद्विलक्षणत्वम् ? पारमार्थिकसद्वैलक्षण्यं विवक्षितं चेत्, पारमार्थिकत्वस्य बाध्यत्वाभावरूपतया लाघवाद् बाध्यत्वमेवानिर्वाच्यत्वं स्यात् । किञ्च मदनभिमतयोः परस्परनिषेधानात्मकयोः पारिभाषिकयोः सत्त्वासत्त्वयोः राहित्यविवक्षायामिष्टापत्तिः । मदभिमतयोः राहित्यविवक्षायां तु मया लाघवादावश्यकत्वाच्च (च्चाऽसत्त्वाभाव एव सत्त्वमिति) सत्त्वाभाव एवासत्त्वमिति स्वीकारात् । ‘द्वौ नञौ प्रकृतमर्थं सातिशयं गमयत’ इति न्यायेनैकतरनिषेधस्यान्यतरविधिरूपत्वान् माता वन्ध्येतिवद् व्याघातः । एतेनासद्वैलक्षण्येन सत्त्वसाधने आत्मत्वमुपाधिरिति निरस्तम् । असद्वैलक्षण्य-मेव सत्त्वरूपमिति व्याहतेरेवोक्त्या तेन तदसाधनात् । सत्त्वे तद्विरुद्ध-वैलक्षण्यस्येवात्मत्वस्य तत्र प्रयोजकत्वेनाक्लृप्तत्वाच्च । एतेनानिर्वाच्यवादे विरोधोऽसिद्ध इति निरस्तम्, अन्योन्याश्रयात् । अन्यथा माता वन्ध्येतिवादे विरोधोऽसिद्ध इति स्यात् ।

ननु निषेधसमुच्चयस्यातात्त्विकत्वान्न विरोधः । सदादिवैलक्षण्योक्तिस्तु तत्तत्प्रतियोगिदुर्निरूपत्वमात्रप्रकटनाय । न हि स्वतःप्रकाशः दुर्निरूपस्य रूप्यस्य किञ्चिदपि रूपं वास्तवमस्तीति चेन्न, सत्त्वादिराहित्यस्या-तात्त्विकत्वेऽपि सत्त्वादेर्दुर्निरूपत्वमात्रेणानिर्वाच्यत्वे पञ्चमप्रकाराविद्यानिवृत्तौ ‘नानिर्वाच्यश्च तत्क्षयः’ इत्यनिर्वाच्यत्वनिषेधायोगात् । सत्त्वादिवत्तद्राहित्य-स्याप्यतात्त्विकत्वे सत्त्वादौ प्रमाणनिरासेन तद्राहित्ये तदुक्तेरयोगाच्च । विधिसमुच्चयस्यैवातात्त्विकत्वान्न विरोध इति सुवचत्वान्न । किञ्च निषेध-समुच्चयस्यातात्त्विकत्वं किमुभयातात्त्विकत्वेन ? एकैकातात्त्विकत्वेन वा ? नाद्यः, उभयतात्त्विकत्ववदुभयातात्त्विकत्वस्यापि विरुद्धत्वाद्विधिसमुच्चयस्य तात्त्विकत्वापातेन प्रतियोगिदुर्निरूपत्वस्यायोगाच्च । अत एव न द्वितीयः, तत्प्रतियोगिन एकस्य विधेस्तात्त्विकत्वापातात् । अतात्त्विकं हि तात्त्विका-त्यन्ताभावप्रतियोगीत्युक्तम् । किं च हेतूकृतस्य स्वरूपतो दुर्निरूपत्वस्य साध्यस्य वास्तवरूपाभावस्य चातात्त्विकत्वेऽनैकान्त्यस्य सिद्धसाधनस्य चापत्त्या तयोस्तात्त्विकत्वावश्यम्भावाद्विरोधः । अपि च स्वरूपतो दुर्निरूप-स्येत्यत्र किमिदं दुर्निरूपत्वं केनापि प्रकारेण वा ? केनापि प्रकारेण दुर्निरूपत्वमित्येतत्प्रकारान्यप्रकारेण वा ? सत्त्वासत्त्वाभ्यां वा ? नाद्यः, केनापि प्रकारेण दुर्निरूपत्वमित्यनेन प्रकारेण दुर्निरूपत्वादुर्निरूपत्वाभ्यां व्याघातात् । अत एव न द्वितीयः । केनापि प्रकारेण दुर्निरूपत्व-मित्येतदन्यप्रकारेण दुर्निरूपत्वस्य केनापि प्रकारेण दुर्निरूपत्वमित्यस्मा-दन्यत्वादसतोऽसत्त्वेनैेव कल्पितस्यापि बाधवेद्येन मिथ्यात्वादिना सुनिरूप-त्वाच्च । न तृतीयः, तस्य सदसद्वैलक्षण्यावास्तवत्वा हेतुत्वात् । न च ध्वंसानुपलक्षितोपलक्षितसत्तायोगित्वरूपयोर्नित्यत्वानित्यत्वयोः सत्ताहीने सामान्यादावभाववदुत्तरा वधिराहित्यभावान्यनिवृत्तिमत्त्वरूपयोर्नित्यत्वानित्य-त्वयोः प्रागभावे अभाववद्वा क्वचित् सत्तासत्तयोरभावः स्यादिति केनचिदुक्तं युक्तम्, उक्तयोर्नित्यत्वानित्यत्वयोर्भावाभावानात्मकत्वात्, सत्वासत्वायोस्तु तदात्मकत्वात्, प्रागभावसामान्याद्यनुगतयोर्ध्वंसाप्रतियोगित्वप्रतियोगित्वयोरेव नित्यत्वानित्यत्वरूपत्वाच्च । प्रागभावस्यापि प्रतियोग्येव ध्वंसः, भावस्या-भावो निवृत्तिरभावस्य तु भाव एवेति स्वीकारात् । अन्यथा ध्वंसोपलक्षिता-नुपलक्षितसत्ताराहित्यरूपयोर्नित्यत्वानित्यत्वयोः सामान्यादौ भाववदेकत्र सत्त्वासत्त्वे स्यातामिति स्यात् । न चाध्यस्ते नित्यत्वानित्यत्वयोरिव सत्त्वासत्त्वयोरप्यभावो न विरुद्धौ । धर्मिण एव कल्पितत्वेन विरुद्धयोरपि धर्मयोरभावादिति वाच्यम्, त्वन्मते कल्पितस्यानित्यत्वात्कल्पितत्वरूपहेतो-र्विरुद्धधर्माभावरूपसाध्यस्य च भावाभावाभ्यां व्याघाताच्च ।

अथ कल्पितत्वादिकं नित्यत्वादिवन्न धर्मिसत्त्वापेक्षं तर्ह्यसत्त्वमपि तथा, अन्यथा तुच्छस्याप्यसद्बहिर्भावः कल्पितस्यापि दृश्यादृश्यबाध्याबाध्य दुर्निरूपसुनिरूपबहिर्भावोऽपि स्यात् । न च तार्किकमते संयोगतदत्यन्ता-भावयोरिव भट्टमते भेदाभेदयोरिव च सत्त्वासत्त्वाभावयोरप्यविरोधोऽस्त्विति वाच्यम्, तद्वदेव सत्त्वासत्त्वयोरेवाविरोधापातात् । अथ संयोगतदत्यन्ता-भावादाववच्छेदकभेदेनाविरोधः सत्त्वासत्त्वयोरपि तथात्वे इष्टापत्तिः । स्वकालाद्यवच्छेदेन सत्त्वस्यान्यकालाद्यवच्छेदेनासत्त्वस्य चेष्टत्वादिति चेत्, समः समाधिः । स्वकालाद्यवच्छेदेनासद्वैलक्षण्यस्य कालान्तराद्यवच्छेदेन सद्वैलक्षण्यस्य चेष्टत्वात् । तस्मात्सत्त्वासत्त्वात्यन्ताभावावेकत्र विरुद्धौ ।

अपि च सत्त्वादिना विचारासहत्वं किं सत्त्वाद्यनधिकरणत्वम् ? सत्त्वात्यन्ताभावाधिकरणत्वं वा ? सद्रूपत्वाद्यभावो वा ? सत्त्वादेरित्थमिति निर्वक्तुमशक्यत्वं वा ? सत्त्वादिना प्रमाणागोचरत्वं वा ? नाद्यः, असतोऽप्यसत्त्वरूपधर्मानधिकरणत्वात्, सत्पदलक्ष्यस्य निर्धर्मकस्य ब्रह्मणोऽपि स्वरूपातिरिक्तं तात्त्विकं सत्त्वं प्रत्यनधिकरणत्वाच्च, अतात्त्विकं सत्त्वं प्रति त्वनिर्वाच्यस्याप्यधिकरणत्वाद्, धर्मिसमसत्त्वं प्रति च ब्रह्मणोऽप्यनधिकरण-त्वाद्, अनिर्वाच्यस्याप्यधिकरणत्वाच्च । न द्वितीयः, निर्धर्मके ब्रह्मणि सत्त्व-वत्तदत्यन्ताभावोऽपि न, तुच्छेऽप्यसत्त्ववत्तदत्यन्ताभावोऽपि नेति कथञ्चि-दतिव्याप्तिनिरासेऽपि तुच्छब्रह्मणोर्निर्धर्मकत्वेन धर्मवत्त्वादेरेवानिर्वाच्य-लक्षणत्वापातात्, निर्विशेषत्वश्रुत्यापि व्याघातेन धर्ममात्रनिषेधायोगेन ब्रह्मणि सत्त्वराहित्ये तदत्यन्ताभावस्य दुर्वारत्वाच्च । न तृतीयः, सामान्यादेरप्य-बाध्यत्ववत्वे नैवाबाध्यात्मकसद्रूपतया ब्रह्मणः सत्त्वाभावे सद्रूपत्वायोगाद्, ब्रह्मणः सद्रूपत्वे श्रौतसत्पदस्य लाक्षणिकत्वायोगाच्च । न चतुर्थः, त्वन्मते ब्रह्मण्यपि सत्त्वस्येत्थमिति दुर्वचत्वात् । न पञ्चमः, अखण्डार्थनिष्ठ-वेदान्तैकवेद्यस्य ब्रह्मणोऽपि सत्त्वप्रकारकप्रमाणागोचरत्वात् । अपि च सत्त्वादिराहित्यं न तावत्प्रातिभासिकम्, रूप्यप्रपञ्चयोर्ब्रह्मवत्पारमार्थिकत्वा-पातात् ।

नापि धर्मिसमसत्ताकम्, बाधबोध्यस्य भ्रान्तिसिद्धेन साम्यायोगात् । नापि व्यावहारिकम्, जगति व्यावहारिकत्वे रूप्ये प्रातिभासिकत्वापातेनोक्त-दोषात् । रूप्ये व्यावहारिकत्वेन च जगति पारमार्थिकत्वापातेनाद्वैतहानेः । अत एव सत्त्वादिराहित्यं न पारमार्थिकं न हि स्वरूपतो दुर्निरूपस्य किञ्चिदपि रूपं वास्तवमस्तीति स्ववचनविरोधाच्च । किं च श्रुत्या युक्त्या च भेदं निराकुर्वता कथं सदसद्भिन्नत्वरूपं तद्व्याप्तं वाऽनिर्वाच्यत्वं समर्थ्यते ? बाध्यत्वम् अनिर्वाच्यत्वमिति तु मिथ्यात्वभङ्ग एव निरस्तम् ।

**॥ इति अनिर्वाच्यलक्षणभङ्गः ॥**

## **अद्वैतसिद्धिः**

ननु एवमविद्यायां तन्निबन्धनाध्यासे च सिद्धेऽपि न तस्यामनिर्वचनीयत्वसिद्धिः, लक्षणप्रमाणयोरभावात् । तथा हि किमिदमनिर्वाच्यत्वम् ? (१) न तावन्निरुक्तिविरहः, (२) तन्निमित्तज्ञानविरहो वा, (३) तन्निमित्तार्थविरहो वा, (४) तन्निमित्तसामान्यविरहो वा । आद्ये अनिर्वाच्य इत्यनेनैव निरुक्त्या ‘इदं रूप्यम्’ इति निरुक्त्या च व्याघातात् । द्वितीये निरुक्तिरूपफलसत्त्वेन तन्निमित्तविरहस्य वक्तुमशक्यत्वात् । अत एव न तृतीयः, अर्थस्य निरुक्तावनिमित्तत्वाच्च । फलसत्त्वादेव न चतुर्थः । नापि (५) सद्विलक्षणत्वे सत्य-सद्विलक्षणत्वम्, सदसद्रूपत्वेऽप्युपपत्तेः । अत एव (६) न सत्त्वराहित्ये सत्यसत्त्वविरहः, तथा च लक्षणासम्भव इति चेन्न, (१) सद्विलक्षणत्वे सति असद्विलक्षणत्वे सति सदसद्विलक्षणत्वम्, (२) सत्त्वासत्त्वाभ्यां विचारासहत्वे सति सदसत्त्वेन विचारासहत्वं वा, (३) प्रतिपन्नोपाधौ बाध्यत्वं वा इत्यादिलक्षणे निरवद्यत्वसम्भवात् । न च आद्ये सतोऽपि सदन्तरविलक्षणत्वात् सिद्धसाधनमिति वाच्यम्, सत्त्वावच्छिन्नभेदस्य सन्नेति प्रतीतिप्रयोज-कस्य सद्वैलक्षण्यपदार्थत्वात् । न हि सति सदन्तरभेदेऽपि सन्नेति प्रतीतिः, अतो न सिद्ध-साधनम् । एवं च सत्त्वरहितत्वे सति असत्त्वरहितत्वे सति सदसत्त्वरहितत्वमपि साधु ।

स्यादेतत् सत्त्वं तावत् (१) सत्ताजातिर्वा ? अर्थक्रियाकारित्वं वा ? (३) अबाध्यत्वं वा ? (४) प्रामाणिकत्वं वा ? (५) अशून्यत्वं वा ? (६) ब्रह्मत्वं वा ? (७) पराङ्गी-कृतं वा ? नाद्यद्वितीयौ, शुद्धात्मनि सद्वैैलक्षण्यस्य प्रपञ्चे सद्वैलक्षण्याभावस्य चापातात् । न तृतीयः, त्वन्मते तुच्छस्याप्यबाध्यत्वेन तत्र सद्वैलक्षण्यस्यानिर्वाच्यत्वस्य बाध्यत्वेनासद्वै-लक्षण्यस्य चायोगात् । न चतुर्थः, प्रमा ह्यन्तःकरणवृत्तिः, तद्विषयत्वस्य प्रपञ्चेऽपि सत्त्वेन सद्वैलक्षण्यस्य तत्रासत्त्वप्रसङ्गात् । न पञ्चमः, तस्य प्रपञ्चेऽपि विद्यमानत्वेन तद्वैलक्षण्या-भावप्रसङ्गात् । न षष्ठः, तद्वैलक्षण्यस्य जगति सत्त्वेनेष्टापत्तेः । न सप्तमः, पराभ्युपगतस्य सत्त्वस्यासत्त्वविरहरूपत्वेन उभयवैलक्षण्योक्त्ययोगात् । अत एव एतेषां विरहस्यासत्त्व-रूपत्वं निरस्तम् । अथासत्त्वं निरुपाख्यत्वम् ? निःस्वरूपत्वं वा ? नाद्यः, असदादि-पदेनैव ख्यायमानत्वात्, न द्वितीयः स्वरूपेण निषेधपक्षे शुक्तिरूप्यादेरपि निःस्वरूपत्वेना-सद्वैलक्षण्यानुपपत्तेरिति चेन्न, पराभिमतसत्त्वासत्त्वे एव विवक्षिते, न तु पारिभाषिके अतो न तादृक्सदसद्वैलक्षण्योक्ताविष्टापत्तिः । नापि तयोः परस्परविरुद्धत्वेन एकनिषेधस्यापरविधिपर्य-वसन्नतया एकत्रोभयवैलक्षण्यं व्याहतमिति वाच्यम्, निषेधसमुच्चयस्यातात्त्विकत्वाङ्गीकारान् न व्याहतिः, न ह्यतात्त्विकरजतेन शुक्तेर्विरोधः, न च तर्हि सदादिवैलक्षण्योक्तिः कथम् ? तत्तत्प्रतियोगिदुर्निरूपतामात्रप्रकटनाय । न हि स्वरूपतो दुर्निरूपस्य किञ्चिदपि रूपं वास्तवं सम्भवति ।

ननु सत्त्वादिराहित्यस्यातात्त्विकत्वेऽपि सत्त्वादेर्दुर्निरूपत्वमात्रेणानिर्वाच्यत्वे पञ्चम-प्रकाराविद्यानिवृत्तौ ‘नानिर्वाच्योऽपि तत्क्षय’ इति अनिर्वाच्यत्वनिषेधायोगः, सत्त्वादिवत्त-द्राहित्यस्याप्यतात्त्विकत्वे सत्त्वादौ प्रमाणनिरासेन तद्राहित्ये तदुक्त्ययोगः, अविरोधाय विधिसमुच्चयस्यैवातात्त्विकत्वस्वीकारश्चेति चेन्न, पञ्चमप्रकाराविद्यानिवृत्तिपक्षे नैतत्त्रितय-विलक्षणत्वमात्रमनिर्वाच्यत्वम्, किन्तु मुक्तिकालानवस्थायित्वसहितम् । तथा च मुक्ति-कालावस्थायिन्यामविद्यानिवृत्तौ अनिर्वाच्यत्वनिषेधो युज्यते । सत्त्वादिराहित्ये तु अबाधितार्थविषयकप्रमाणोक्तिर्नास्त्येव । ज्ञापकमात्रोक्तिस्तदंशेऽसाधारणी । अतो वादि-विप्रतिपत्तिनिरासार्था । अतात्त्विकविधिसमुच्चयापत्तिस्त्विष्टैव । न ह्यतात्त्विकसत्त्वासत्ते निषेधसमुच्चयेऽपि विरुध्येते । यत्तु विधिसमुच्चयस्यातात्त्विकत्वपक्षे भ्रान्तिबाधव्यवस्था न स्यादित्युक्तम्, तन्न, अतात्त्विकत्वादेव भ्रान्तेर्बाधस्य सत्त्वप्रतिषेधस्याप्रतिक्षेपात् सत्त्वस्या-तात्त्विकत्वाच्च तदुपपत्तेः ।

ननु निषेधसमुच्चयस्यातात्त्विकत्वं किमुभयातात्त्विकत्वाद्वा ? एकैकातात्त्विकत्वाद्वा ? नाद्यः, उभयतात्त्विकत्ववदुभयातात्त्विकत्वस्यापि विरुद्धत्वात्, विधिसमुच्चयस्य तात्त्विकत्वा-पाताच्च । एकैकप्रतियोगितात्त्विकत्वापत्तेरेव न द्वितीयोऽपि, तात्त्विकात्यन्ताभावप्रतियोगिन एव अतात्त्विकत्वादिति चेन्न, उभयातात्त्विकत्वादेव निषेधसमुच्चयस्यातात्त्विकत्वम् । न चोभयतात्त्विकत्ववदुभयातात्त्विकत्वमप्येकत्र विरुद्धम्, वल्मीकादावेकत्र स्थाणुत्वपुरुष-त्वयोरतात्त्विकत्वदर्शनात् । न च परस्पर विरहरूपयोरेकत्रोभयोरतात्त्विकत्वं विरुद्धम्, एकत्र तन्त्वादौ घटतत्प्रागभावयोरुभयोरपि अतात्त्विकत्वदर्शनात् । न च प्रतियोगितदत्यन्ता-भावयोरेवायं नियमः, नियामकाभावादास्मा कमसम्प्रतिपत्तेः । वस्तुतस्तु सत्त्वासत्त्वयोर्न परस्परविरहरूपत्वम्, किन्तु परस्परविरहव्याप्यतामात्रम् । न च तादृशपारिभाषिकसदसद्वै-लक्षण्योक्तौ नास्माकमनिष्टम् इति वाच्यम्, सत्त्वमबाध्यत्वम्, असत्त्वं सत्त्वेन प्रतीत्य-नर्हत्वम्, तदुभयवैलक्षण्यं च तव जगत्यसम्प्रतिपन्नमिति कथमिष्टापत्त्यवकाशः ? इष्टापत्तौ च कथं न मतक्षतिः ? अत एव ध्वंसानुपलक्षिततदुपलक्षितसत्तायोगित्वरूपनित्यत्वा-नित्यत्वयोः सत्ताहीने सामान्यादावभाववदुत्तरावधिराहित्यं नित्यत्वं, भावान्यनिवृत्तिमत्त्वं चानित्यत्वम्, तदुभयाभावः प्रागभाव इव क्वचिद्रूप्यादौ मिथ्याभूते सत्त्वासत्त्वयोरभावः स्यादित्याहुः, उक्तसत्त्वासत्त्वयोः परस्परविरहव्याप्यत्वेऽपि परस्परविरहानात्मकत्वात् । उक्तनित्यत्वानित्यत्ववत् ।

ननु– इदं नित्यत्वानित्यत्वयोर्मिलितयोर्व्यतिरेकः सामान्ये प्रागभावे चास्तीत्युक्तम्, तदयुक्तम्, नित्यत्वस्य सामान्यानुगतध्वंसाप्रतियोगित्वरूपत्वाद्, अनित्यत्वस्य च प्राग्भावानुगततत्प्रतियोगित्वरूपत्वात् प्रागभावस्यापि प्रतियोग्येव ध्वंसः, भावस्यैवाभावो निवृत्तिः, अभावस्य तु भाव एवेति स्वीकारात् । ध्वंसोपलक्षितानुपलक्षित सत्ताराहित्य-रूपनित्यत्वानित्यत्वयोः सामान्यादौ भाववदेकत्र सत्त्वासत्त्वे स्यातामित्यपि स्यादिति चेन्न, न हि वयं दृष्टान्तमात्रेण सत्त्वासत्त्वव्यतिरेकयोरेकत्र स्थितिं ब्रूमः येन ध्वंसोपलक्षितानुप-लक्षितसत्ताराहित्यरूपपारिभाषिकनित्यत्वानित्यत्वयोरेकत्र सामान्यादौ सद्भावनिदर्शनेन सत्त्वासत्त्वयारेकत्र सत्त्वमुच्यते, किन्तु प्रमाणैः सिद्धे निषेधसमुच्चये सामान्यादिव्यावृत्त-नित्यत्वानित्यत्वयोर्निषेधसमुच्चयं दृष्टान्तयामः । एवं च सामान्याद्यनुगतत्वदुक्तनित्यत्वा-नित्यत्वयोर्निषेधसमुच्चयस्यादृष्टान्तत्वेऽपि न क्षतिः । अत एवोक्तमध्यस्ते नित्यत्वा-नित्यत्वयोरिव सत्त्वासत्त्वयोरप्यभावौ न विरुद्धौ, धर्मिण एव कल्पितत्वेन विरुद्धयोरपि धर्मयोरभावाद्, इति । न चैवं कल्पितस्यानित्यत्वाभ्यु पगमविरोधः, तात्त्विकानित्यत्वा-भावेऽपि धर्मिसमसत्ताकानित्यत्वसत्त्वेनाभ्युपगमे विरोधाभावात् । न च कल्पितत्व-हेतोर्विरुद्धधर्माभावरूपसाध्यस्य च भावाभावाभ्यां व्याघात इति वाच्यम्, अतात्त्विकहेतु-सद्भावेन तात्त्विकधर्माभावस्य साधनेन व्याघाताभावात् । अत एव स्वरूपतो दुर्निरूपस्य न किञ्चिदपि रूपं वास्तवं सम्भवतीति प्राचामुक्तिरपि सङ्गच्छते, व्यावहारिकेणैव दुर्निरूपत्वेन हेतुना व्यावहारिकवास्तवरूपाभावस्य साधनात् । अत एव दुर्निरूपत्वरूपहेतोर्वास्तव-रूपाभावसाध्यस्य चातात्त्विकत्वेऽसिद्धिबाधौ तात्त्विकत्वे व्याघात इति निरस्तम्, धर्मिसम-सत्ताकहेतुसाध्यादिसत्त्वेनासिद्ध्याद्यभावात्, तात्त्विकहेत्वाद्यभावाच्च न व्याघातः । स्वरूपतो दुर्निरूपत्वं च कल्पितत्वमेव ।

एतेन किमिदं स्वरूपतो दुर्निरूपत्वं केनापि प्रकारेण वा ? केनापि दुर्निरूपत्व-मित्येतदन्यप्रकारेण वा ? सत्त्वासत्त्वाभ्यां वा ? केनापि दुर्निरूपत्वमित्येतदन्यप्रकारेण वा ? सत्त्वासत्त्वाभ्यां वा ? नाद्यः, केनापि प्रकारेण दुर्निरूपत्वमित्यनेन प्रकारेण दुर्निरूपत्वादुर्निरूपत्वाभ्यां व्याघातात् । अत एव न द्वितीयः, केनापि प्रकारेण दुर्निरूपत्वमित्येतदन्यप्रकारेण दुर्निरूपत्वस्य केनापि प्रकारेण दुर्निरूपत्वान्यत्वात्, मिथ्या-त्वादिना कल्पितस्य सुनिरूपत्वाच्च । न तृतीयः, तस्य सदसद्वैलक्षण्यावास्तवत्वा-हेतुत्वादिति निरस्तम्, तृतीयपक्षस्य क्षोदसहत्वाच्च । तथा हि सत्त्वासत्त्वाभ्यां दुर्निरूपत्वं हि बाधिततद्द्वयकत्वम् । तच्च धर्मविशिष्टधर्म्यतात्त्विकत्वे हेतुः । तथा च सदसद्वैलक्षण्यमपि धर्मस्तदतात्त्विकत्वे कथं न हेतुः स्यात् ? न च एवं कल्पितस्य दृश्यादृश्यबाध्याबाध्य-दुर्निरूपसुनिरूपत्वादिबहिर्भावोऽपि स्यादिति वाच्यम्, तात्त्विकदृश्यत्वाद्यशेषधर्मबहिर्भावस्य कल्पिते इष्टत्वात्, अतात्त्विकस्य दृश्यत्वादेर्व्यावहारिकप्रमाणैर्यथायथमङ्गीकृतस्यैवमप्य-विरोधात् । अदृश्यत्वादिकं तु व्यावहारिकं नास्त्येव । प्रातिभासिकं चैतदप्यङ्गीकुर्म एव । एवं च तार्किकमते संयोगतदभावयोरिव भट्टमते भेदाभेदयोरिव सत्त्वासत्त्वाभावयोरप्यविरोध एव । न च एवं सत्त्वासत्त्वयोरपि तद्वदेवाविरोधः स्यादिति वाच्यम्, अतात्त्विकयोरविरोधे इष्टापत्तेः, निषेधसमुच्चयस्यापि तात्त्विकस्यानङ्गीकारेण तत्साम्येन विधिसमुच्चयस्य तात्त्विकस्यापादयितुमशक्यत्वात् । न च तात्त्विकसंयोगतदभावनिदर्शनबलात्तदापादनेयम्, दृष्टान्तेऽपि तात्त्विकत्वासम्प्रतिपत्तेः ।

ननु अनिर्वाच्यत्वं सत्त्वासत्त्वादिना विचारासहत्वम् । तच्च न तावत् सत्त्वाद्य-नधिकरणत्वम्, असतो ब्रह्मणश्च निधर्मकत्वेन तत्रातिव्याप्तेः । न च कल्पितसत्त्वाधि-करणत्वं ब्रह्मण्यपीति वाच्यम्, तस्य जगत्यपि विद्यमानत्वेन तत्राव्याप्तेः । नापि सत्त्वा-द्यत्यन्ताभावाधिकरणत्वम्, निर्धर्मकब्रह्मणः सत्त्ववत्तदत्यन्ताभावस्याप्यभावेन तुच्छेऽप्य-सत्त्ववत्तदत्यन्ताभावस्याप्यभावेन कथञ्चिदतिव्याप्तिनिरासेऽपि तुच्छब्रह्मणोर्निर्धर्मकत्वेन धर्मवत्त्वादेरेवानिर्वाच्यत्वलक्षणत्वापातात्, निर्विशेषश्रुत्यापि व्याघातेन धर्ममात्रनिषेधायोगेन ब्रह्मणि सत्त्वराहित्ये तदत्यन्ताभावस्य दुर्वारत्वात् । नापि सद्रूपत्वाद्यभावः, ब्रह्मणः सत्त्वाभावे सद्रूपत्वाभावेन तत्रातिव्याप्तेः । नापि सत्त्वादेरित्थमिति निर्वक्तुमशक्यत्वम्, ब्रह्मण्यपि सत्त्वस्येत्थमिति निर्वक्तुमशक्यत्वात् । नापि सत्त्वादिना प्रमाणागोचरत्वम्, अखण्डार्थनिष्ठवेदान्तैकवेद्यब्रह्मणोऽपि सत्त्वादिप्रकारकप्रमाणा गोचरत्वादिति चेन्न, सत्त्वादिना विचारासहत्वं सत्त्वाद्यत्यन्ताभावाधिकरणत्वम् । न चातिव्याप्तिः, ब्रह्मणि सत्त्ववत्तदत्यन्ता-भावस्याप्यभावाद्, अन्यथा निर्विशेषत्वादिश्रुतिविरोधापत्तेः । न च निर्विशेषत्वरूपविशेष-सत्त्वासत्त्वाभ्यां व्याघातेन श्रुतिरन्यपरा, विशेषस्य कल्पितत्वेन तदभावासत्त्वेन तत्सत्त्व-भावेन व्याघाताभावात् स्वाप्नगजतदभाववत् । अत एव सत्त्वराहित्येऽपि तदत्यन्ताभाव आवश्यक इत्यपास्तम् ।

ननु एवं विशेषत्त्वम्, धर्मवत्त्वं वा अनिर्वाच्यत्वमस्त्विति चेन्न, आस्तां तावदयं सुहृदुपदेशः । उक्तलक्षणस्य निष्पन्नत्वात् । यद्वा सत्त्वादिना विचारासहत्वं सद्रूपत्वाद्य-भावः । सत्त्वरूपधर्माभावेऽपि यथा ब्रह्मणः सद्रूपत्वं तथोपपादितमधस्ताद्, अतो न तत्रातिव्याप्तिः । न च एवं सदात्मके ब्रह्मणि श्रौतसत्पदादौ लाक्षणिकत्वं न स्यादिति वाच्यम्, सत्त्वधर्मविशिष्टवाचकस्य तस्य निर्धर्मके लक्षणाया आवश्यकत्वात् । न हि निर्धर्मकस्वरूपवाचकत्वं कस्यचिदपि पदस्यास्ति । ननु सत्त्वादिराहित्यमतात्त्विकमपि न तावत् प्रातिभासिकम्, रूप्यप्रपञ्चयोर्ब्रह्मवत् पारमार्थिकत्वापत्तेः, नापि धर्मिसमसत्ताकम्, बाधबोध्यस्तभ्रान्तिसिद्धेन साम्यायोगात् । नापि व्यावहारिकम्, जगति व्यावहारिकत्वे रूप्ये प्रातिभासिकत्वे चोक्तदोषात्, रूप्ये व्यावहारिकत्वे च जगति पारमार्थिकत्वापातेनाद्वैत-हानिरिति चेन्न, धर्मिसमसत्ताकस्यैव सत्त्वादिविरहस्येष्टत्वात् । न च बाधबोध्यस्य भ्रान्तिसिद्धेन साम्यायोगः, बाधस्याधिष्ठानमात्रगोचरत्वेन रूप्यवत्तत्सत्त्वविरहस्यापि साक्षि-सिद्धतया बाधबोध्यत्वाभावात् । न चैवं सत्त्वप्रतीतिविरोधः, अतात्त्विकस्य तस्या-प्यङ्गीकारात् । न च एवं तात्त्विकसत्त्वविरहस्यैव लक्षणत्वपर्यवसानम्, तात्त्विकत्वं चाबाध्यत्वम्, तथा च बाध्यत्वमेव लक्षणमस्त्विति वाच्यम्, बाध्यत्वस्यान्यविशेषण-त्वेनोपात्तस्य लक्ष्ये धर्मिण्यनन्वयेन तन्मात्रमुपादायेतरवैयर्थ्यस्य वक्तुमशक्यत्वात् । न च श्रुत्या युक्त्या च भेदं निराकुर्वता कथं सदसद्भिन्नत्वरूपं तद्व्याप्तं वाऽनिर्वाच्यत्वं समर्थ्यत इति वाच्यम्, मा विषीद, अतात्त्विकस्यैव तस्य समर्थनात्, बाध्यत्वं तु मिथ्यात्वनिरूपण- समय एव निरूपितम् । तस्मान्न शुक्तिरूप्यप्रपञ्चसाधारणानिर्वाच्यत्वलक्षणानुपपत्तिः ।

॥ इत्यद्वैतसिद्धौ अनिर्वाच्यत्वलक्षणम् ॥

### **न्यायामृततरङ्गिणी**

प्रपञ्चेऽनिर्वाच्यत्वं नास्तीति वक्तुं पराभिमते तद्दृष्टान्ते शुक्तिरूप्यादौ लक्षणप्रमाण-योरभावान्नानिर्वाच्यत्वमित्यभिसन्धाय परपक्षं प्रस्तौति ॥ यच्चोक्तमित्यादिना ॥ निमित्तमिति ॥ निरुक्तिरूपकार्यस्य सिद्धत्वादिति भावः । तयोर् ज्ञानार्थयोः ॥ सदसद्रूपत्वेऽपीति ॥ त्वदभिमतानिर्वाच्यत्वासिद्धिरिति भावः ॥ सत्वराहित्ये सतीति ॥ एतच्चासत्त्वविशेषणम् ॥ सदसत्त्वेऽपीति ॥ विशेषणाभावाद्विशिष्टा-भावोऽस्तीत्यर्थः ॥ सत्त्वासत्त्वे इति ॥ एकस्मिन्सत्त्वासत्त्वोभया भावाधिकरणे सदसदात्मकत्वाभावोऽप्येतदनुमानादेव सिद्ध्यतीति विशिष्टसाध्यप्रसिद्ध्यनुपपादनं न शङ्कनीयम् ॥ असत्त्वेति ॥ असत्त्वाभावासमानाधि करणमित्यर्थः ॥ प्रवृत्तीति ॥ ज्ञानवदिच्छाप्रवृत्त्योरपि पुरोवर्तिरजतविषयत्वादिति भावः ॥ शुद्धात्मनीति ॥ तत्र सत्ताजातेरर्थक्रियाकारित्वस्य च प्रपञ्चे तदभावस्य चाभावादित्यर्थः ॥ तत्रेति ॥ तुच्छे प्रत्युत सत्त्वमेव स्यात् ॥ तत्रेति ॥ प्रत्युत सत्त्वमेव स्यात् ॥ अनिर्वाच्यस्येति ॥ तत्र प्रमाणप्रवृत्तेरभावात् ॥ तयोरिति ॥ शून्यस्यापि त्वन्मतेऽबाध्यत्वादिति भावः ॥ अबाध्यत्वेति ॥ बाध्यत्वं च पृथक् दूषयिष्यते ॥ असत्ख्यातीति ॥ रूप्यादेः सप्रधान-त्वान्निरुपाख्यवैलक्षण्यम् । शुक्तिरूप्यं तु निरुपाख्यमेवेति बोध्यम् ॥ निःस्वरूपत्वादिति ॥ तथा च न रूप्यादावसद्वैलक्षण्यमित्यर्थः ॥ उक्तेति ॥ रूप्यादेः स्वरूपत्वरूप-शून्यत्वात् ॥ त्वन्मते चेति ॥ अनिर्वाच्येऽसद्वैलक्षण्यं न स्यादित्यर्थः ॥ लाघ-वादिति ॥ अबाध्यवैलक्षण्यापेक्षया बाध्यत्वस्य लघुत्वादित्यर्थः ॥ लाघवादिति ॥ परस्परविरहानापन्नयोः सत्त्वासत्त्वयोरङ्गीकारे तदभावयोरपि पृथगङ्गीकर्तव्यत्वाद्गौरवम् । मम तु सत्त्वमसत्त्वाभाव एवेति लाघवमित्यर्थः ॥ आवश्यकत्वादिति ॥ भावरूपसत्त्व-मङ्गीकृत्याप्यसत्त्वाभावः पृथगवश्यमङ्गीकर्तव्यः । तथा च स एव सत्त्वव्यवहारहेतुर-स्त्वित्यर्थः ॥ द्वौ नञाविति ॥ सत्त्वनिषेधापेक्षया नञ्द्वयं बोध्यम् ॥ एकतरेति ॥ तथा च सत्त्वनिषेधेऽसत्त्वापत्तिर्दुर्वारेति भावः । हेतुसाध्ययोः सामान्यव्याप्तिमूलकः प्रयोज्यप्रयोजकभावोऽस्ति न तु साध्योपाध्योरित्यर्थः ॥ सत्त्व इति ॥ एतेनेति ॥ विरोधादनिर्वाच्य वादस्यासिद्धत्वेनेत्यर्थः । ननु विरोधो न दोष इत्यत आह ॥ अन्योन्येति ॥ सिद्धेऽनिर्वाच्यत्वे विरोधस्यादोषत्वं तस्मिंश्चानिर्वाच्यत्ववादसिद्धिरित्यर्थः ।

ननु रूप्ये निषेधसमुच्चयस्यातात्विकत्वे तत्साधकख्यात्याद्यनुपपत्त्या तस्य सदादि-वैलक्षण्यसाधनमयुक्तमित्यत आह ॥ सदादीति ॥ तत्प्रतियोगिनो रूप्यगतसत्त्वादि-निषेधप्रतियोगिनः सत्त्वादेरित्यर्थः । रूप्यं वास्तवसत्त्वादि किञ्चिद्रूपरहितं स्वरूपतो दुर्निरूपत्वादित्यनुमाने व्यभिचारशङ्कां वारयति ॥ न हीति ॥ सत्त्वादीति ॥ अविद्यानिवृत्तावपि सत्त्वादेर्दुनिरूपत्वमात्रेणानिर्वाच्यत्वमेव वक्तुं युक्तमित्यर्थः । न चाविद्यावृत्तेः पञ्चमप्रकारत्वपक्षे नैतन्त्रितयविलक्षणत्व मात्रमनिर्वचनीयत्वं किं तु मुक्तिकालानवस्थायित्वसहितम् । तथा च मुक्तिकालावस्थायिन्यामविद्यानिवृत्ताव-निर्वाच्यत्वनिषेधो युज्यत इति वाच्यम् । ब्रह्मभिन्नस्य मुक्तिकालान्वयवदनिर्वाच्य-विशेष्यस्याप्यविद्या निवृत्तेर्मुक्तिकालान्वयसम्भवेन तत्रानिर्वाच्यत्वनिषेधायोगात् ॥ सत्त्वादिवदिति ॥

ननु सत्त्वादिराहित्ये प्रमाणोक्तिर्नास्त्येव । ज्ञापकमात्रोक्तिस्तु वादिविप्रतिपत्ति-निरासार्थेति चेन्न । सत्त्वादावपि केषाञ्चिद्विप्रतिपत्तेः ॥ विधीति ॥ न चेष्टापत्तिः । निषेधपक्षपातायोगात् ॥ विधिसमुच्चयस्येति ॥ निषेधसमुच्चयस्यातात्विकत्व इत्यर्थः ॥ अतात्विकं हीति ॥ अतात्विकात्यन्ताभावप्रतियोगित्वस्य तात्विकेऽपि सत्त्वादिति भावः । उक्तानुमाने दोषमाह ॥ किं चेति ॥ हेतोरतात्विकत्वे ब्रह्मणि व्यभिचारः साध्यस्य तथात्वे सिद्धसाधनमित्यर्थः ॥ दुर्निरूपत्वमिति ॥ आद्ये सत्वादिना सुनिरूप-त्वम् । द्वितीये केनापि प्रकारेण दुर्निरूपत्वमित्यनेन प्रकारेण सुनिरूपत्वमिति व्याघात इत्यर्थः ॥ अत एवेति ॥ व्याघातादेवेत्यर्थः । केनापि प्रकारेण दुर्निरूपत्वमिति प्रकारेण सुनिरूपत्वं वा ? उक्तप्रकारेण दुर्निरूपत्वं वा ? आद्ये दोषमाह ॥ केनापीति ॥ केनापि प्रकारेण दुर्निरूपत्वमित्येतस्मात्प्रकारादन्यो यः केनापि प्रकारेण दुर्निरूपत्वमित्येतदन्येन प्रकारेण दुर्निरूपत्वं तेनैव प्रकारेण सुनिरूपत्वात्केनापि प्रकारेण दुर्निरूपत्वमित्ये-तत्प्रकारान्य प्रकारेण दुर्निरूपत्वं व्याहतम् । द्वितीये केनापि प्रकारेण दुर्निरूपत्वमित्यस्य दुर्निरूपत्वे केनापि प्रकारेण दुर्निरूपत्वमित्येतदन्यप्रकारेण दुर्निरूपत्वमित्यस्य दुर्निरूपत्वे केनापि प्रकारेण सुनिरूपत्वमेव प्राप्तमिति व्याघातः ॥ तस्येति ॥ प्रत्युत सदादि-वैलक्षण्यवास्तवत्वं प्रत्येव हेतुत्वमिति भावः । ननु ध्वंसप्रतियोगित्वरूपम नित्यत्वमपि प्रागभावे नास्ति । घटध्वंसं प्रति तत्प्रागभावस्याजनकतया तस्य तदप्रतियोगित्वादित्यत आह ॥ प्रागभावस्यापीति ॥ ननु घटादेः प्रतियोगिनः कथं ध्वंसरूपत्वमित्यत आह ॥ भावस्येति ॥ एकत्रेति ॥

ननु न वयं सामान्यादिदृष्टान्तैः सत्त्वासत्त्वयोरभावमेव ब्रूमो येन सामान्यादिदृष्टान्तेन नित्यत्वानित्यत्ववत्सत्त्वासत्त्वयोरप्येकत्र समुच्चय आपाद्येत । किं तु प्रमाणैः सिद्धेः समुच्चये सामान्यादिदृष्टान्तयाम इति चेन्न । प्रमाणसिद्धत्वस्यैवासिद्धेः । अन्यथा-न्योन्याश्रयादित्युक्तत्वात् । सत्त्वासत्त्वोभयाभावसाधने व्याघात इत्यत्र परिहारमाशङ्क्य निराकरोति ॥ न चाध्यस्त इति ॥ विमतं सत्त्वाभाववदपि तद्विरुद्धासत्त्वाभाववत् कल्पितत्वात् । यत्कल्पितं तत्तदभाववदपि तद्विरुद्धाभाववद् यथाध्यस्तं कल्पित-मनित्यत्वाभाववदपि तद्विरुद्धनित्यत्वाभाववत् । तथा च सत्त्वनिषेधेऽपि न तद्विरुद्ध-स्यासत्त्वस्य प्राप्तिर्येनासत्त्वस्यापि निषेधे व्याघातः स्यादिति शङ्कार्थः ॥ त्वन्मत इति ॥ तथा च दृष्टान्तासिद्धिरित्यर्थः । न च कल्पिते तात्विकानित्यत्वाभावेऽपि कल्पितं तदस्तीति वाच्यम् । तात्विकनित्यत्वस्य ब्रह्मणीव तत्र दुर्वारत्वापातात् ॥ कल्पित-त्वेति ॥ पक्षीभूते कल्पितेऽकल्पितत्वाभाववति तद्विरुद्धकल्पितत्वाभावोऽस्ति ? न वा ? आद्ये स्वरूपासिद्धिः । द्वितीये तत्रैव व्यभिचार इति व्याघातः । एवं पक्षे विरुद्धधर्मा-भावरूपं साध्यमस्ति चेत् तत्र विरुद्धधर्मविरोधिनः विरुद्धधर्माभावस् तदभावोऽस्ति ? न वा ? आद्ये साध्यस्य बाधः । द्वितीये तत्रैव व्यभिचार इति व्याघात इत्यर्थः । ननूक्तसाध्ये धर्मिसत्त्वापेक्षेति विरुद्धासत्त्वविशेषणम् । तथा चाकल्पितत्वविरुद्धं धर्मिसत्त्वापेक्षं यत्कल्पितत्वं तदभावः पक्षेऽस्तीति न व्यभिचारः । न वाऽसिद्धिः । कल्पितत्वमात्रस्य हेतूकृतस्य पक्षेऽपि सत्त्वात् । एवं विरुद्धधर्माभावरूपसाध्यस्य सत्त्वासत्त्वाभ्यामपि न बाधव्यभिचाराविति शङ्कते ॥ अथेति ॥ तर्ह्यनुमाने इष्टापत्तिरित्याह ॥ तर्हीति ॥ सत्त्वाभाववत्यध्यस्ते धर्मिसत्त्वापेक्षं यदसत्त्वं तदभावो मम संमतः धर्मिसत्त्वानपेक्षत्वाद-सत्त्वस्येत्यर्थः । असत्त्वस्य धर्मिसत्त्वापेक्षत्वे कल्पिते विरुद्धयोरपि धर्मयोरभावे च दोषमाह ॥ अन्यथेति ॥

ननु परस्परात्यन्ताभावरूपयोः संयोगात्यन्ताभावसंयोगयोरभेदभेदयोश्चात्यन्ताभावौ संयोगतदत्यन्ताभावरूपौ भेदाभेदरूपौ च यथैकत्र वर्तेते तद्वत्तथाविधयोः सत्त्वा-सत्त्वयोरप्यत्यन्ताभावावेकत्र स्यातामित्याशङ्कां परिहरति ॥ न च तार्किकेति ॥ परस्परात्यन्ताभावरूपयोः समानाधिकरणात्यन्ताभावप्रतियोगिनोः सामानाधिकरण्य-नियमात् संयोगतदत्यन्ताभावयोरिव सत्त्वासत्त्वयोरपि सामानाधिकरण्यं स्यादित्याह ॥ तद्वदेवेति ॥ ननु सत्त्वासत्त्वयोरेकावच्छेदेनैकत्र वृत्तिरापाद्यते, एकत्र वृत्तिमात्रं वा ? नाद्यः । दृष्टान्तासिद्धेः । न द्वितीयः । संयोगतदत्यन्ताभावयोरिव भिन्नावच्छेदेन सत्त्वा-सत्त्वयोरपि वृत्तेः । इयांस्तु विशेषः । संयोगादौ देशोऽवच्छेदकः सत्त्वादौ तु काल इतीत्याशङ्कते ॥ अथेति ॥ सत्त्वासत्त्वाभावयोरपि भिन्नकालावच्छेदेनैकत्र सत्त्वादिष्टा-पत्तिरित्याह ॥ सम इति ॥ नन्वाद्यपक्षे सत्त्वादिकं तात्विकं वाऽतात्विकं वा धर्मि-समसत्ताकं वा विवक्षितम् ? नाद्यः । असद्ब्रह्मणोरतिव्याप्तेरित्याह ॥ असतोऽपीत्यादिना ॥ द्वितीये दोषमाह ॥ अतात्विकेति ॥ तथा चाव्याप्तिरित्यर्थः । तृतीयेऽति-व्याप्त्यव्याप्तिदोषावाह ॥ धर्मीति ॥ कथञ्चिदिति ॥ अतिव्याप्तेरपि वक्ष्यमाणत्वादिति भावः । तामेवाह ॥ निर्विशेषत्वेति ॥ विशेषस्य कल्पितत्वे तदभावोऽपि तत्र नास्तीति तु व्याहत्यादिना निरस्तम् । सत्ताजातिरूपसत्त्वरहितस्यापि ब्रह्मणः सद्रूपत्वमस्त्विति शङ्कां परिहरति ॥ सामान्यादेरिति ॥ तथा च ब्रह्मण्यतिव्याप्तिरित्यर्थः ॥ ब्रह्मण इति ॥

ननु सत्त्वविशिष्टसद्वाचकस्य सत्यपदस्य धर्मिमात्रबोधकत्वे लक्षणैव । न हि धर्मिस्वरूपमात्रवाचकत्वं कस्यचिदपि पदस्यास्तीति । मैवम् । न हि वाच्यविशेषणत्यागे लक्षणा । किन्त्ववाच्यपरिग्रहः । अत एव गौरनित्य इत्यादौ न लक्षणा । अत एव स्थलपद्मे पङ्कजपदस्य न लक्षणेत्याहुः । स्वरूपमात्रलक्षणपदस्याप्यसत्त्वाच्च । तस्माद्गङ्गा-पदलक्ष्यमगङ्गास्वरूपमिव सत्यपदलक्ष्यं ब्रह्मासत्यस्वरूपमिति तत्रातिव्याप्तिरित्यर्थः ॥ बाधबोध्यस्येति ॥ ननु बाधस्याधिष्ठानमात्रगोचरत्वेन रूप्यवत्तत्सत्त्वविरहस्यापि साक्षिसिद्धतया बाधबोध्यत्वमसिद्धमिति चेन्मैवम् । घटो नास्तीति वद्रूप्यं नास्ति रूप्यसत्त्वं नास्तीत्यबाधितानुभवेन तत्सत्त्वाभावस्य बाधविषयत्वावश्यम्भावात् ॥ उक्तदोषादिति ॥ रूप्यगतसत्त्वाभावस्य बाधबोध्यत्वं न स्यादित्यर्थः ।

### **न्यायामृतकण्टकोद्धारः**

एवं स्वरूपेण वा देहात्मैक्येन वाऽध्यासाभावान्न प्रपञ्चस्यानिर्वचनीयत्वम् । अनिर्वचनीयस्य लक्षणप्रमाणयोरसम्भवाच्च । तन्नेति वक्तुं परमतमनुवदति ॥ यच्चेति ॥ कार्यायोगादिति ॥ निर्वचनलक्षणकार्यायोगादित्यर्थः । निर्वचनं तु प्रत्यक्षसिद्धमिति भावः ॥ सदेकरूपत्वेऽपीति ॥ यथा नराणां नरसिंहविलक्षणत्वं तथा सदेकरूपे सदसद्रूप-विलक्षणत्वोपपत्तेरित्यर्थः ॥ नापीति ॥ सदेकस्वभावविलक्षणत्वे सति असदेकस्वभाव-विलक्षणत्वमित्यर्थः । अन्यथा दूषणासङ्गतेरिति ॥ नापीति ॥ अत्र सद्विलक्षणत्वं नाम यत्किञ्चित्सद्विलक्षणत्वमेवाभिप्रेतम् । पूर्वोक्तयुक्तेरिति ॥ नापीति ॥ पूर्वलक्षणानाम-न्योन्याभावघटितत्वाद् एतेषां चात्यन्ताभावघटितत्वाद् अपौनरुक्त्यम् ॥ तथापीति ॥ उपलक्षणमेतत् । सद्विलक्षणत्वे सति असद्विलक्षणत्वे सति सदसद्विलक्षणत्वमपि द्रष्टव्यम् । न चैवं सिद्धसाधनम् । सन्नेति प्रतीतिप्रयोजकस्य सद्विलक्षणत्वस्य विवक्षितत्वात् । न च सदन्तरविलक्षणे तथा प्रतीतिरस्ति । येन सिद्धसाधनता स्यात् । एवञ्च सत्त्वरहितत्वे सति असत्वरहितत्वे सति सदसत्त्वरहितत्वमपि साधु । अत्र सत्त्वेन विचारासहत्वं प्रागूर्ध्वं यस्य सत्त्वं न मध्ये तस्य कुतो भवेत् । अन्यथा शुक्तिरूप्यादेः सत्त्वं केन निर्वायते इत्यादिरूपेण द्रष्टव्यम् ॥ विमतमिति ॥ मिथ्यात्वानुमानविप्रतिपत्यवसरे यत् पक्षता-वच्छेदकत्वेनोक्तं तदेवात्र द्रष्टव्यम् ॥ बाध्यत्वादिति ॥ नन्वनिर्वचनीयत्वेन बाध्यत्वं बाध्यत्वेन चानिर्वचनीयत्वमित्यतोऽ न्योन्याश्रय इति चेन्न । श्रुत्यादिनापि तत्सिद्धि-सम्भवात् ।

ननु तथापि बाध्यत्वरूपानिर्वचनीयत्वे साध्ये बाध्यत्वं कथं हेतुः साध्याविशेषादित्यत आह ॥ सामान्यत इति ॥ तथा चाधिकरणविशेषनिष्ठत्वे नासिद्ध्या तत्र हेतुवृत्य-वृत्तिभ्यां नान्वयित्वासाधारण्ये इति भावः ॥ अनुपपत्तिश्चेति ॥ यद्यप्यर्थापत्ति-र्नानुमानाद्भिद्यते । तथापि भट्टमतानुसारिणा तथोक्तमिति द्रष्टव्यम् । उपलक्षणमेतत् । आगमोऽप्यत्रार्थे नासदासीदित्यादिर्द्रष्टव्यः । एवमनिर्वचनीयत्वे तत एवाध्यस्तत्वमपि स्वरूपेणाङ्गीकर्तव्यमिति भावः । तत्र लक्षणं दूषयितुं पृच्छति ॥ अत्रेति ॥ लक्षणे इत्यर्थः । सदसत्पदाभ्यां विवक्षिते इति शेषः ॥ शुद्धेति ॥ तथा चासम्भव इति भावः ॥ त्वन्मत इति ॥ अस्मन्मते तु तुच्छं बाध्यमेवेति त्वन्मते इत्युक्तम् । अत्रापि पूर्वोक्त एव दोष इति भावः । चतुर्थपञ्चमयोरपि तदेव दूषणं द्रष्टव्यम् ॥ ममापीति ॥ तथा च तादृशानिर्वचनीयत्वसाधने सिद्धसाधनमिति भावः ॥ तयोरिति ॥ त्वन्मत इति शेषः ॥ ममेति ॥ मदभिप्रेतसत्त्वासत्त्वविवक्षायां लक्षणेऽसम्भवोऽनुमाने बाधादिकं द्रष्टव्यम् । सद्विलक्षणत्वम् इत्यत्राविशेषितसद्विलक्षणत्वं वा विशेषितसद्विलक्षणत्वं वा ? नाद्य इत्याह ॥ किञ्चेति ॥ द्वितीयमाशङ्कते ॥ पारमार्थिकेति ॥ बाध्यत्वमेवेति ॥ न चेष्टापत्तिस् तस्याग्रे निरसिष्यमाणत्वात् ॥ किञ्चेति ॥ नन्वनभिमताभिमतपक्षविकल्पेन प्राग्दूषण-स्योक्तत्वात् पुनस्तथाविकल्पने पौनरुक्त्यमिति वाच्यम् । पूर्वमनेकपक्षत्वेन विकल्पनात् । अत्र द्वाभ्यामेवेति भेदात् । पूर्वापेक्षया दूषणान्तरं वक्तुं विकल्पनाच्च न पौनरुक्त्यमिति । परस्परेतीष्टापत्तौ हेतुगर्भमत एवाह ॥ पारिभाषिकयोरिति ॥ साङ्केतिकयोरित्यर्थः । एतेनेति परामृष्टं हेतुमाह ॥ असद्वैलक्ष्यण्यमेवेति ॥ यद्वाऽस्तु तेन तत्साधनं न चात्मत्वमुपाधिः । सत्त्वे तस्यातन्त्रत्वेनाप्रयोजकत्वादित्याह ॥ सत्त्व इति ॥ अन्योन्येति ॥ अनिर्वचनीयत्वसिद्धौ तल्लक्षणे विधिनिषेधयोरविरोधसिद्धिः । ततस्त-त्सिद्ध्या लक्षणसम्भवाद् अनिर्वाच्यत्वसिद्धिरित्यन्योन्याश्रय इत्यर्थः ॥ अन्यथेति ॥ अनिर्वचनीयत्वसिद्ध्यभावेऽपि विरोधाभाव इत्यर्थः ।

ननु सत्त्वादिराहित्यस्यातात्त्विकत्वे कथं सदादिवैलक्ष्यण्यम् ? तद्राहित्याभावस्य तदात्मकत्वेन व्याप्तत्वादित्यत आह ॥ सदादीति ॥ सत्त्वादीनां दुर्निरूपत्वमात्रेणैव सदादिविलक्षणत्वरूपा निर्वचनीयत्वोक्तिरित्याशयात् ॥ सत्त्वादीति ॥ ननु पञ्चमप्रकारा-विद्यानिवृत्तिपक्षे विशेषणत्रयमात्रघटितमनिर्वचनीयत्वं न । किन्तु मोक्षकालानवस्थायित्व-घटितञ्च । तथा च तादृशाविद्यानिवृत्तौ अनिर्वाच्यत्वनिषेधो युज्यत एवेति चेन्न । तथात्वे सत्वरहितत्वे सतीत्यस्य व्यर्थत्वापत्तेः । उक्तविशेषणेनैव ब्रह्मव्यावृत्तिसम्भवात् । न चोक्तविशेषणेनैव तादृशी विवक्षा लब्धेति वाच्यम् । तथापि असत्यतिव्याप्त्यपरिहारात् । न चासद्विलक्षणत्वेन तत्परिहारस् तस्याप्यतात्विकस्य तत्र सम्भवात् । असत्त्वस्य दुर्निरूपत्वेन तदभावस्य तत्र सौलभ्यात् । मोक्षकालावस्थायित्वस्य दुर्निरूपत्वेन तदभावस्य ब्रह्मण्यपि सम्भवाच्च । तस्माद्यत्किञ्चिदेतत् ॥ सत्त्वादिवदिति ॥ सत्त्वादिराहित्ये प्रमाणोक्तौ च प्रमाणविषयत्वेन तात्विकत्वावश्यम्भावात् । अन्यथा व्याघातात् । न चात्र प्रमाणं नोच्यते । वादिविप्रतिपत्तिनिरासार्थं ज्ञापकमात्रस्यैवाभिधानादिति वाच्यम् । ज्ञापकमात्रेण विप्रतिपत्त्यनिरासात् । अन्यथा बौद्धोक्तज्ञापकेन तवापि शून्ये विप्रतिपत्ति-निरासः स्यात् । ज्ञापकोक्तेः । सर्वपदार्थसाधारणत्वेन तव सर्वत्रापि विप्रतिपत्त्यभावापत्तेश्च ॥ विधीति ॥ न चेष्टापत्तिः । तथात्वे सदसत्वस्वीकार एव श्रेयान् लाघवात् । न च तस्य दुर्निरूपत्वेनाशक्याङ्गीकारत्वमिति वाच्यम् । अत एव निषेधसमुच्चयवदतात्त्विक स्याङ्गीकर्तुमुचितत्वात् । दुर्निरूपत्वं हि तात्विकत्वविरोधि । अन्यथा निषेधसमुच्चयोऽपि न स्यादित्युक्तमेव ॥ उभयेति ॥

ननूभयातात्त्विकत्वं कथं विरुद्धम् ? वल्मीकादौ स्थाणुत्वपुरुषत्वयोरुभयोरप्य-तात्त्विकत्वदर्शनात् । न च परस्परविरहरूपयोरुभयो रेकत्रातात्विकत्वं विरुद्धमिति वाच्यम् । तन्त्वादौ घटतत्प्रागभावयोस्तादृशयोरप्यतात्विकत्वदर्शनात् । न चात्यन्ता-भावरूपयोस्ता दृशयोरेकत्रातात्विकत्वं विरुद्धमिति वाच्यम् । नियामकाभावात् सत्त्वा-सत्त्वयोः परस्पराभावरूपत्वाभावाच्चेति चेन्न । निरुपाधिकसहचारेणात्यन्ताभाव तत्प्रति-योगिनोरेकत्रातात्विकत्वविरोधदर्शनान् निरुपाधिकसहचारस्यैव नियामकत्वात् । तदनादरे चातिप्रसङ्गात् । न च सत्त्वासत्त्वयोः परस्परविरहरूपत्वमसिद्धमिति वाच्यम् । सत्वा-भावातिरिक्तस्यासत्त्वस्य दुर्निरूपत्वात् । न च सत्त्वेन प्रतीत्यनर्हत्वमेवासत्त्वं सत्त्वं त्वबाध्यत्वमिति वाच्यम् । असतोऽपि सत्त्वेन प्रतीत्यर्हत्वात् । शब्दाभासादिनाऽसत्त्वेन ज्ञानसम्भवात् । यथा चैतत्तथोपपादितमुपपादयिष्यते चेत्यलम् ॥ विधीति ॥ यत्र यन्निषेधसमुच्चयो ऽतात्विकस्तत्र तद्विधिसमुच्चयस्तात्विको यथा घटे द्रव्यत्वघटत्वयोरिति व्याप्तेरिति भावः । न च वन्ध्यासुते गौरत्वश्यामत्वयोर्निषेधसमुच्चयस्यातात्विकत्वेऽपि विधिसमुच्चयस्य तात्त्विकत्वाभावाद् व्यभिचार इति वाच्यम् । तत्र निषेधसमुच्चय-स्यातात्विकत्वासिद्धेः । न च धर्म्यसत्वे कथं तदाधेयनिषेधसमुच्चयस्य तात्त्विकत्वमिति वाच्यम् । अबाध्यत्वस्यैव तात्विकत्वे तन्त्रत्वेन धर्मिसत्त्वस्यातन्त्रत्वादिति ॥ अतात्विकं हीति ॥ अतात्विकात्यन्ताभावप्रतियोगित्व रूपस्यातात्विकत्वस्यास्माकमिष्टत्वादिति भावः । न हि स्वभावतो दुर्निरूपस्य किमपि वास्तवरूपं सम्भवतीत्येनन स्वभावतो दुर्निरूपत्वं वास्तवरूपाभावे हेतुत्वेन विवक्षितम् । तन्नेत्याह ॥ किञ्चेति ॥ अनैकान्त्यं ब्रह्मणि । कल्पितवास्तवरूपाभावस्या स्माभिरङ्गीकृतत्वेन सिद्धसाधनमिति भावः । न च धर्मिसमसत्ताकत्वादेर्हेत्वादौ तन्त्रत्वान् नोक्तदोष इति वाच्यम् । अनुभूतिर्नानेत्यादौ हेत्वादेस्तादृशाभावेनासिद्ध्याद्यापातात् । न च व्यावहारिकेण दुर्निरूपत्वेन व्यावहारिक-वास्तवरूपाभावः साध्यत इति वाच्यम् । व्यावहारिकत्वस्यापि बाध्यत्वेन पारमार्थिक-वास्तवरूपसद्भावप्रसङ्गादिति विरोध इति तयोरेव वास्तवरूपत्वसम्भवान् न किमपि वास्तवं सम्भवतीत्यनेन विरोध इत्यर्थः ॥ अन्यत्वादिति ॥ तथा च व्याघात इति भावः । न केवलं व्याघातोऽपित्वसिद्धिर पीत्याह ॥ असत इति ॥ तस्येति ॥

ननु सत्त्वासत्त्वाभ्यां दुर्निरूपत्वं नाम बाधिततद्द्वयकत्वम् । तच्च धर्मविशिष्ट-धर्म्यतात्विकत्वे हेतुः । सदसद्वैलक्ष्यण्यमपि धर्म इति कथं न तस्यातात्विकत्वं साधयेदिति चेन्न । एवं हि ब्रह्मणोऽपि निर्धर्मत्वेन बाधिततद्द्वयकत्वेन हेतुनाऽनन्दादिधर्म-विशिष्टस्यातात्विकत्वापातेनानन्दादेरप्यतात्विकत्वं स्यात् । न च तत्रापि विशिष्टरूपेणा-तात्विकत्वमिष्टमेवेति वाच्यम् । प्रपञ्चस्यापि विशिष्टरूपेणातात्विकत्वं न स्वरूपेणेत्या-पत्तेः । शुक्तिरूप्यस्यापि तादृशेन हेतुना कल्पितत्वविशिष्टस्य मिथ्यात्वापत्तौ तद्धर्मस्य कल्पितत्वस्यापि अतात्विकत्वापत्तेः । कल्पितत्वस्य च कल्पितत्वेऽकल्पितत्वमेव सत्यं स्यादिति । तस्मान्न सत्त्वासत्त्वाभ्यां दुर्निरूपत्वमुभयवैलक्ष्यण्यातात्विकत्वे हेतुः । किञ्चोक्तरूपं दुर्निरूपत्वमसिद्धम् । सत्त्वासत्त्वयोरुभयोर्बाधादर्शनादिति ॥ तदात्म-कत्वादिति ॥ भावाभावात्मकत्वादित्यर्थः । यथा चैतत्तथा प्रागेवोक्तमिति । किञ्चैते पारिभाषिके नित्यत्वानित्यत्वे । व्यवहारप्रयोजके तु नित्यत्वानित्यत्वे सामान्यादि-साधारणे । अन्यथा सामान्यादौ नित्यत्वादिव्यवहारो न स्यात् । तद्व्यतिरेकयोश्च नैकत्र समुच्चयः । पारिभाषिकव्यतिरेकसमुच्चयश्च नास्माकमनिष्ट इत्याह ॥ सामान्येति ॥ ननु प्रागभावस्य नानित्यत्वं ध्वंसाभावादित्यत आह ॥ प्रागभावस्यापीति ॥ अन्यथेति ॥ परस्पराभावात्मकयोः सत्त्वासत्त्वयोर् व्यतिरेकसमुच्चयो यदि पारिभाषिकनित्यत्वा नित्यत्वव्यतिरेकसमुच्चयदृष्टान्तेनाङ्गीक्रियते इत्यर्थः ।

ननु न वयं दृष्टान्तमात्रेण निषेधसमुच्चयं ब्रूमो येन तेनैव दृष्टान्तेन सत्त्वासत्त्वयोरपि समुच्चय आपाद्येत । किन्तु प्रमाणतः सिद्धेः समुच्चये दृष्टान्तमपि वदामः । नैवं सत्त्वासत्त्वयोः समुच्चये प्रमाणमस्तीति चेन्न । निषेधसमुच्चयप्रमाणानामग्रे निराकरिष्य-माणत्वात् । सत्त्वासत्त्वे एकधर्मिनिष्ठे धर्मत्वाद् रूपरसवदित्यादेः सुसाधत्वेन विधिसमुच्चयप्रामाणिकत्वस्यापि वक्तुं शक्यत्वात् । प्रमाणबाधादेरुभयत्राविशेषात् ॥ त्वन्मत इति ॥ तथा चापसिद्धान्त इति भावः । न च तात्विकानित्यत्वाभावेऽपि धर्मिसमसत्ताकानित्यत्वाभ्युपगमेन न सिद्धान्तविरोध इति वाच्यम् । तात्विकयो-स्तयोस्सर्वत्राप्यभावेन कल्पितयोरभाववचनस्यायुक्तत्वात् । तात्विकयोस्तयोरप्रसक्त्या प्रतिषेधानुपपत्तेश्च ॥ कल्पितत्वरूपहेतोरिति ॥ न चातात्विकहेतुसद्भावेन वास्तव-विरुद्धधर्माभावसाधने न व्याघात इति वाच्यम् । कल्पितत्वस्यातात्विकत्वेऽकल्पितत्वं तात्विकं स्यात् । वास्तवविरुद्धधर्माभावोऽप्यतात्विकश्चेद् वास्तवविरुद्धधर्मवत्त्वं तात्विकं स्यात् । तथा च व्याघातः । तस्य तात्विकत्वे च कल्पिते किमपि तात्विकं नेत्यस्य व्याघात एवेति भावः । समानन्यायेनान्यस्यापि तत्र तात्विकस्य वृत्तिः प्रसज्येतेति ॥ अन्यथेति ॥ असत्त्वादेर्धर्मिसत्तासापेक्षत्व इत्यर्थः । न चासत्कल्पितादेर्धर्म-स्याङ्गीकरणान्नासदादिबहिर्भाव इति वाच्यम् । कल्पितत्वादेः कल्पितत्वेऽकल्पितत्वादिकं सत्यं स्यादित्युक्तत्वात् । अत्यन्ताभावरूपपरस्परविरहात्मकयोरेकस्य कल्पितत्वे परस्य सत्यत्वनियमात् । किञ्चाबाधाद्यगोचरत्वेन कल्पितत्वादेः सत्यत्वावधारणेन कथं तस्य कल्पितत्वम् ? अन्यथा ब्रह्मणोऽपि कथं तन्न स्यादिति ॥ तद्वदेवेति ॥ न चातात्विक-योस्तयोः समुच्चय इष्ट एवेति वाच्यम् । तथात्वे तन्निषेधेन तद्वैलक्ष्यण्यपर्यन्तधावनानु-पपत्तेः । लाघवात् सदसदात्मकत्वस्यैव स्वीकर्तुमुचितत्वात् । अतात्विकत्वस्यानिर्वचनीय सिद्ध्युत्तरकालीनत्वेनान्योन्याश्रयाच्च । उपसंहरति ॥ तस्मादिति ॥

ननु न मया सत्त्वासत्त्वाभावरूपमनिर्वचनीयत्वमुच्यते । येनोभयविधि-समुच्चयवदुभयनिषेधसमुच्चयो विरुद्ध इति दूषणं शक्यं स्यादपि तु सत्त्वादिना विचारा-सहत्वम् । तत्कथं विरोध इत्यत आह ॥ अपि चेति ॥ असतोऽपीति ॥ असतस्त्वया निर्धर्मकत्वेनाङ्गीकारादित्यर्थः ॥ सत्पदलक्ष्यस्येति ॥ सत्त्वाधिकरणत्वे हि सत्पदवाच्यतैव स्यात् । शक्यतावच्छेदकविशिष्टस्य शक्यत्वनियमात् । अन्यथा घटादेरपि घटादिशब्दवाच्यता न स्यात् । न च तात्विकसत्त्वानधिकरणत्वादवाच्यता अतात्विक-सत्त्वाधिकरणत्वा भावाल्लक्षणाभाव इति वाच्यम् । एवं हि प्रपञ्चस्यापि सत्पदलक्ष्यता स्यात् तात्विकसत्त्वानधिकरणत्वात् । लक्षणाभावश्च स्याद् अतात्विकसत्त्वाधिकरणत्वात् । तथा चासम्भवो वाऽतिर्व्याप्तिर्वेति भावः ।

ननु सत्त्वाधिकरणत्वमित्यत्र न सत्त्वं तात्विकं नाप्यतात्विकं किन्तु धर्मिसमसत्त्वमतो नोक्तदोष इत्यत आह ॥ धर्मीति ॥ तथा चातिव्याप्त्यसम्भवादिति भावः ॥ धर्मसत्त्वादेरेवेति ॥ न चायं सुहृदुपदेश आस्तामपि व्याप्त्याद्यभावेन लक्षणस्य निर्व्यूढत्वादिति वाच्यम् । व्याहतेरुक्तत्वेन लक्षणस्यासम्भावित्वात् । सुहृदुपदेशस्त्विति मन्दत्वप्रदर्शनार्थो लघीयस्युपाये सति गुरभूतोपायाश्रयणात् । न तु लक्षणादुष्टत्वेनेति भावः । अतिव्याप्तिमप्याह ॥ निर्विशेषेति ॥ ब्रह्मण इति ॥ सद्रूपत्वस्यैव सच्छद्ब-प्रवृत्तिनिमित्ततासम्भवादिति भावः । न च सत्त्वविशिष्टवाचकस्य कथं निर्धर्मके शक्तिरिति वाच्यम् । निर्धर्मकत्वरूपधर्मभावाभावाभ्यां व्याघातस्योक्तत्वात् । निर्धर्मकत्वविशिष्टत्ववत् सद्रूपत्वविशिष्टसम्भवाच्च । अन्यथा निर्धर्मकपदादेरप्यप्रवृत्तिः स्यादिति ॥ बाधेति ॥ न च बाधस्याधिष्ठानमात्रगोचरत्वेन सत्त्वादिराहित्यस्य न तद्धीगोचरत्वमिति वाच्यम् । अधिष्ठानमात्रगोचरस्य धर्मिज्ञानतुल्यत्वेन बाधकत्वायोगादित्युक्तत्वात् । तथा च बाधबोध्यस्य धर्मितुल्यत्वे भ्रान्तिबाधव्यवस्था न स्यादिति भावः ॥ उक्तेति ॥ भ्रान्ति-बाधव्यवस्थाभावरूपदोषादित्यर्थः ॥ अत एवेति ॥ औतहानेरेवेत्यर्थः ॥ किञ्चेति ॥ न चातात्विकभेदेन तन्निर्वचनसमर्थनम् । श्रुत्यादिना तु पारमार्थिकभेदनिराकरणमिति वाच्यम् । तथात्वेऽनिर्वचनीयत्वस्यापि अतात्विकत्वापत्तेः । तस्य बाध्यत्वे च सत्त्वादिकं तात्विकं स्यादित्यलं मृतमारणेनेत्युपरम्यते । इति अनिर्वाच्यलक्षणभङ्गः ।

### **न्यायामृतप्रकाशः**

प्रपञ्चेऽनिर्वाच्यत्वं नास्तीति वक्तुं पराभिमतदृष्टान्ते शुक्तिरूप्यादौ लक्षणप्रमाणयोरभावा-न्नानिर्वाच्यत्वम् इत्यभिसन्धाय परपक्षं प्रस्तौति ॥ यच्चोक्तमित्यादिना ॥ निरुक्तिविरह इति ॥ वचपरिभाषण इति धातोर् नितराम् उक्तिः परिभाषणाख्यव्यवहाररूपा तद्विरह इत्यर्थः । तथा चानिर्वाच्यत्वं नामाव्यवह्रियमाणत्वमित्यभिप्रेतमिति ज्ञातव्यम् । निरुक्तेर् व्यवहारादित्यर्थः । तथा च रूप्यादावव्यवह्रियमाणत्वं नास्तीत्यसम्भव इति भावः । साक्षा-न्निरुक्तिरूपव्यवहार निमित्ताभिप्रायेण ज्ञानस्येत्युक्तम् । परम्परया तदभिप्रायेण अर्थस्येत्युक्तं तस्य ज्ञानद्वारा निमित्तत्वादिति भावः । अत एवेत्युक्तं विशदयति ॥ निमित्तं विनेति ॥ इदं रूप्यमिति निरुक्तिरूपकार्यस्य प्रत्यक्षसिद्धत्वान्निमित्तमपि ज्ञानादिकं कल्पनीयमिति तद्विरहस्यासम्भव इति भावः । तयो रूप्यज्ञानतदर्थभूतरूप्ययोः । अर्थज्ञानात्मकोभयविध भ्रमाङ्गीकारेणोभयोरप्यनिर्वाच्यत्वादिति भावः ॥ सदसदिति ॥ सच्च तदसच्च सदसत् तद्रूपं यद्विशिष्टं तद्विलक्षणत्वमित्यर्थः ॥ सदेकेति ॥ सदेकस्वभावे प्रपञ्चे सदसद्रूपविशिष्ट-वैलक्षण्यस्य प्रतिवाद्यङ्गीकृतत्वेनास्मदभिमतानिर्वाच्यत्वासिद्धिरिति भावः ॥ सदसद्रूपत्वेऽ-पीति ॥ सद्वैलक्षण्यस्योक्त्याऽसत्वस्याऽसद्वैलक्षण्यस्योक्त्या च सत्वस्यैव प्राप्त्या प्रपञ्चे सदसद्रूपत्वेऽप्युक्तलक्षणोपपत्त्यास्मदभिमतानिर्वाच्यत्वासिद्धिरिति भावः ॥ सतोऽपीति ॥ तथा च सद्विलक्षणत्वांशः परस्येष्ट एवेत्यर्थः । असद्वैलक्षण्यं त्वङ्गीकृतमेवास्ति । सदसद्रूप-वस्तुनोऽप्रसिद्धत्वे तद्वैलक्षण्यस्यापि परेणाङ्गीकृतत्वेन नैतादृशानिर्वाच्यत्वं प्रतिवाद्यनिष्ट-मित्यर्थः । अन्योन्याभावगर्भलक्षणं दूषयित्वा तद्रीत्यैवात्यन्ताभावगर्भमपि लक्षणं दूषयति ॥ नापीति ॥ सत्वे सति यदसत् तत्वरूपं यद्विशिष्टं तद्विरह इत्यर्थः ॥ केवलेति ॥ प्रपञ्चे केवलसत्वस्यैवाङ्गीकारेण सत्वे सत्यसत्वरूपविशिष्टविरहस्य प्रतिवादिनः सिद्धत्वादिति भावः ॥ सदसत्त्वेऽपीति ॥ सत्वराहित्योक्त्याऽसत्वस्य असत्वविरहोक्त्या च सत्वस्यैव प्राप्त्या सदसद्रूपत्वेऽप्युक्तलक्षणोपपत्त्याऽस्मदभिमतानिर्वाच्यत्वासिद्धिरिति भावः ॥ विचारासहत्व-मिति ॥ ‘प्रत्येकं सदसत्त्वाभ्यां विचारपदवीं न यत् । गाहते तदनिर्वाच्यमाहुर्वेदान्त वादिनः’’ इति वचनादिति भावः । लक्षणप्रामाण्याभ्यामेव वस्तुसिद्धेरनिर्वाच्यत्वलक्षणं निर्धार्य तत्र प्रमाणं चाह ॥ प्रमाणं त्वत्रेति ॥ विमतं शुक्तिरूप्यं प्रपञ्चश्च ॥ रहितमिति ॥ सत्वादिना विचारासहमित्यर्थः । निरुक्तानिर्वाच्यत्वस्यैवानुमानसाध्यत्वादिति भावः । अन्वयदृष्टान्तालाभादाह ॥ व्यतिरेकीति ॥ तथा चानिर्वाच्यत्वरहिते ब्रह्मणि व्यतिरेक-व्याप्तिग्रह इति भावः । निरुक्तानिर्वाच्यत्वरूपसाध्यस्य कुत्राप्यप्रसिद्धत्वेनानुमानस्याप्य-प्रसिद्धविशेषणत्वम् आशङ्क्य सामान्यप्रसिद्धिमाह ॥ न चेति ॥ समानाधिकरणेति ॥ एकधर्मिनिष्ठेत्यर्थः ॥ सत्वमिति ॥ अत्रासत्वाधिकरणमनिष्टमिति न पर्यवसानं कार्यम् । किन्तु सत्वम् असत्वानधिकरणेऽनिष्ठं नास्तीत्यर्थः । एवं च सत्वस्यासत्वानधिकरणेऽ-भावसिद्धौ असत्वाभावसामानाधिकरण्यप्राप्त्यासत्वासत्वरहितस्य वस्तुनः सामान्यतः सिद्धिरिति द्रष्टव्यम् । एवमसत्वपक्षकानुमानमपि द्रष्टव्यम् ॥ रूपवदिति ॥ रूपादेर् असत्वा-नधिकरणवाय्वाद्यनिष्ठत्वात् सत्वानधिकरणशशविषाणाद्यनिष्ठत्वाच्च साध्यमस्तीति द्रष्टव्यम् ॥ प्रवृत्तीति ॥ पूर्वम् असच्चेन्न प्रतीयेतेति ख्यात्यन्यथानुपपत्त्याऽसद्वैलक्षण्य सिद्धिरुक्ता । इदानीं रूप्यमसच्चेन्न तत्र प्रवर्तेत प्रवर्तते च तस्मन्नासदित्येवं प्रवृत्त्यन्यथानुपपत्त्याऽ-सद्वैलक्षण्यं साधितमिति भेदः । एवं प्राप्ते सिद्धान्ताभिधानं प्रतिजानीते ॥ अत्र ब्रूम इति ॥ सदसद्वैलक्षण्यरूपानिर्वाच्यत्वशरीरे प्रविष्टे सत्वासत्वे प्रकारनवकेन विकल्प्य दूषयति ॥ अत्र सत्त्वासत्त्वे इत्यादिना ॥ परेणेति ॥ त्वदपेक्षया परेण प्रतिवादिना मयेत्यर्थः ॥ शुद्धात्मनीति ॥ शुद्धात्मनि सत्ताजातिरूपसत्वस्य अर्थक्रियाकारित्वरूपसत्वस्य चाभावे शुद्धात्मनोऽपि सद्वैलक्षण्यस्यापातात् प्रपञ्चे सत्ताजातेरर्थक्रियाकारित्वरूपसत्वस्यैव सद्भावेन सद्वैलक्षण्याभावापातादित्यर्थः । तथा च सद्विलक्षणतया त्वदभीष्टप्रपञ्चस्य सत्वापत्तिः सत्वेन त्वदभीष्टस्य च ब्रह्मणः सद्वैलक्षण्यापत्तिरिति भावः ॥ तुच्छस्यापीति ॥ शशविषाणादे-रत्यन्तासतस्त्वया सद्वैलक्षण्यम् अबाध्यत्वं चाङ्गीकृतमस्ति । तस्य प्रतिपन्नोपाधेरेवाभावेन प्रतिपन्नोपाधौ त्रैकालिकनिषेधप्रतियोगित्वरूपबाध्यत्वानङ्गीकारात् । एवं च तुच्छेऽप्य-बाध्यत्वरूपसत्वस्यैव प्राप्त्या तस्य सद्वैलक्षण्यायोगात् । एवं बाध्यत्वमसत्वमित्यङ्गीकारेऽ-निर्वाच्यस्यापि रूप्यस्य बाध्यत्वाङ्गीकारेण तत्रासत्वस्यैव प्राप्त्या त्वदभिमतासद्वैलक्षण्य-स्यायोगादित्यर्थः । अत एवेत्युक्तं विशदयति ॥ अनिर्वाच्यस्येति ॥ रूप्यस्येत्यर्थः । त्वन्मते रूप्ये प्रातिभासिकतयाऽप्रामाणभूताविद्यावृत्तिप्रतिबिम्बितसाक्षिचैतन्यवेद्यत्वेन प्रमाण-भूतान्तःकरणवृत्तेस्तत्र त्वयाऽनङ्गीकारेणाप्रामाणिकत्वाङ्गीकारादित्यर्थः । एवं चाप्रामाणिकत्व-मसत्वं चेदनिर्वाच्यरूप्यस्याप्यप्रामाणिकत्वेनासत्वस्यैव प्राप्तत्वात् त्वदभिमतासद्वैलक्षण्या-योगादिति भावः ॥ अशून्यत्वेनेति ॥ प्रातिभासिकत्वाङ्गीकारादित्यर्थः । एवं चाशून्यत्वं सत्वं चेदनिर्वाच्ये रूप्येऽशून्यत्वस्य त्वयाऽङ्गीकृतत्वेन सत्वापत्त्या त्वदभिमतसद्वैलक्षण्या-योगादित्यर्थः ॥ इष्टत्वादिति ॥ ब्रह्मत्वमेव सत्वं चेद्ब्रह्मरूपसद्वैलक्षण्यस्य शून्यरूपा-सद्वैलक्षण्यस्य प्रपञ्चेऽस्माभिरङ्गीकारान्नेदमनिष्टमिति भावः ॥ तयोरिति ॥ अबाध्यत्व-शून्यत्वयोरित्यर्थः ॥ अविरोधेनेति ॥ शून्यस्य प्रतिपन्नोपाध्यभावेन तद्घटितबाध्यत्वा-नङ्गीकारात् शून्येऽबाध्यत्वशून्यत्वयोः सहावस्थानप्राप्त्यासत्वासत्वयोश्चाविपालाङ्गनं विरोधस्य प्रसिद्धत्वेनाविरुद्धयोरनयोर्विरुद्धसत्वासत्वरूपत्वायोगादित्यर्थः । किञ्चाबाध्यत्वरहितत्वे सति शून्यत्वरहितत्वम् अनिर्वाच्यत्वमित्यत्राबाध्यत्वाभाव एवानिर्वाच्यत्वमस्तु ब्रह्मशून्ययोश्चा-बाध्यत्वे नातिव्याप्त्यभावात् । अतो विशेष्यभागवैयर्थ्यमित्याशयेनाह ॥ अबाध्यत्वा-भावस्यैवेति ॥ अत्रेति ॥ अस्मिन्सप्तमपक्ष इत्यर्थः । निरुपाख्यं सर्वथाऽज्ञायमानमित्यर्थः ॥ असदिति ॥ त्वया हि शून्यवाद्यभिमतं यदसत्वं तद्वैलक्षण्यमेव तं प्रति रूप्यादौ वक्तव्यम् । तत्र निरूपाख्यरूपासद्वैलक्षण्यं रूप्यादेः शून्यवादिनाऽप्यङ्गीकृतमस्ति । कथ-मित्यत उक्तम् ॥ असत्ख्यातिवाद इति ॥ असदेव रूप्यं ज्ञायत इति वाद इत्यर्थः । एवं शुक्तिरूप्यादावज्ञायमानवैलक्षण्यरूपासद्वैलक्षण्यस्य शून्यवादिनोऽपीष्टत्वादिति भावः ॥ उक्त-रीत्येति ॥ रूप्यादेः पारमार्थिकत्वाकारेण निषेधेऽङ्गीक्रियमाणे ब्रह्मवत्सद्रूपत्वेनाप्युपपत्तेः । अतः स्वरूपेण निषेधेऽङ्गीक्रियमाणे निस्स्वरूपत्वेमेवाङ्गीकृतमिति निस्स्वरूपवैलक्षण्य-रूपासद्वैलक्षण्यं न सिद्ध्यतीत्यर्थः ॥ उक्तरीत्येति ॥ रूप्यादेरपि निस्स्वरूपत्वरूप-शून्यत्वसद्भावेन शून्यवैलक्षण्यरूपासद्वैलक्षण्यायोगादित्यर्थः ॥ स्वीकारादिति ॥ ‘त्रिकाल-सर्वदेशीयनिषेधा प्रतियोगिता । सत्तोच्यतेऽध्यस्ततुच्छे तं प्रति प्रतियोगिनी’ इत्युक्तत्वादिति भावः । किमेतावता ममानिष्टमित्यत आह ॥ त्वन्मते इति ॥ तथा चानिर्वाच्यरूप्यस्य सार्वदैशिकसार्वकालिकनिषेधप्रतियोगित्वाङ्गीकारेणासत्वस्यैव प्राप्त्या तद्वैलक्षण्यायोगादिति भावः । अस्तु वा सत्वं यत्किञ्चित् । तथापि तद्वैलक्षण्यं न रूप्यप्रपञ्चयोर्वक्तुं शक्यम् । प्रातिभासिकव्यावहारिकसत्वयोरङ्गीकारादित्याह ॥ किञ्चेति ॥ लाघवादिति ॥ पारमार्थिक- सद्वैलक्षण्यं नामाबाध्यवैलक्षण्यमेव । तदपेक्षया बाध्यत्वस्यैव लघुत्वेन तदेवानिर्वाच्यत्वं स्यात् । ब्रह्मशून्ययोश्चाबाध्यत्वेन लक्षणस्यातिव्याप्त्यभावात् । अतोऽसद्वैलक्षण्यविशेषण-वैयर्थ्यमिति भावः । सत्वराहित्योक्तौ मे माता वन्ध्येति वत्स्ववचनव्याघात इत्याशयेनाह ॥ किञ्चेति ॥ सत्वासत्वराहित्यं वदन् प्रष्टव्यो जायते सत्वासत्वे कीदृशे विवक्षिते इति । मया परस्परप्रतिक्षेपसत्वासत्वाङ्गीकारान् मदनभिमते अन्ये परस्परप्रतिषेधानात्मके पारिभाषिके ब्रह्मत्वशशृङ्गत्वादिरूपे तयो राहित्यं विवक्षितमुतमदभिमतयोः सत्वासत्वयो राहित्यम् ? नाद्यः । पारिभाषिकं यद् ब्रह्मत्वाख्यं सत्वं यच्च शशशृङ्गत्वाख्यमसत्वं तद्राहित्यस्य मया प्रपञ्चेऽप्यङ्गीकारेणेष्टापत्तेरित्याह ॥ मदनभिमतयोरिति ॥ न द्वितीय इत्याह ॥ मदभिमतयोरिति ॥ परस्परप्रतिषेधात्मकयोरित्यर्थः ॥ लाघवादिति ॥ परस्परप्रतिषेधात्मकं सत्वमसत्वं च नास्तीति वदता परस्परविरहानात्मके सत्वासत्वे भावरूपे लोकविलक्षणे वर्तेते इत्यङ्गीकृतं स्यात् । एवमङ्गीकुर्वताऽपि त्वया लोके सत्वा-सत्वयोर्विरहरूपत्वस्य प्रसिद्धेर्लोकप्रसिद्ध्युल्लङ्घनस्य च परीक्षकेण कर्तुमशक्यत्वाल्लोकसिद्धे परस्परविरहरूपे सत्वासत्वेऽपि पृथगङ्गीकार्ये । अतस्तव गौरवम् । मम तु सत्वमसत्वाभाव एव न तु त्वन्मत इव तदविरोध्यपि किञ्चिदस्तीत्यतो लाघवमित्यर्थः ॥ आवश्य-कत्वादिति ॥ असत्वप्रतिषेधानात्मकं भावरूपं सत्वमङ्गीकृत्यापि लोकप्रसिद्धिसंरक्षणाया सत्वाभावरूपसत्वाङ्गीकारस्तवाप्यावश्यक एव । एवं चावश्यकत्वादसत्वाभावरूपमेव सत्व-मस्त्वित्यर्थः ।

ननु अनेन मम को दोष उक्तः स्यादिति चेद् व्याघात इत्याह ॥ द्वौनञाविति ॥ असत्वनिषेधापेक्षयैव द्वौ नञाविति न्यायो न तु सत्वनिषेधापेक्षया । तत्र तु परस्पर-विरहरूपयोरिति न्यायो द्रष्टव्यः । तथा च द्वौ नञाविति न्यायेनासत्वस्य निषेधे सत्वस्यैव प्राप्त्या पुनः सत्वनिषेधे मे माता वन्ध्येतिवत्स्ववचनव्याघात इत्यर्थः ॥ असदिति ॥ द्वौ नञाविति न्यायेनाऽसद्वैलक्षण्योक्तौ सत्वमेव प्राप्नोतीत्यस्मदुक्तेरभिप्रायमज्ञात्वा इदं सद् असद्विलक्षणत्वादित्यनुमानमुक्त्वा तत्रात्मत्वमुपाधिरित्याह । तदप्येतेनैव निरस्तमित्यर्थः । एतेनेत्युक्तं विशदयति ॥ असदिति ॥ किञ्च प्रागसद्वैलक्षण्येन सत्वं साध्यत एव । को दोषः ? न चात्मत्वमुपाधिरित्युक्तमिति वाच्यम् । लोके साध्ये प्रयोजकतया क्लृप्त एवो-पाधिर्वाच्यो नान्यः । लोके हि भावत्वे तद्विरुद्धभाववैलक्षण्यं घटत्वं तद्विरुद्धाघटवैलक्षण्यमेव तन्त्रत्वेन क्लृप्तम् । एवं च सत्वे तद्विरुद्धवैलक्षण्यस्यैव प्रयोजकत्वेन दृष्टत्वादिहापि सद्विरुद्धासद्वैलक्षण्यस्यैव प्रयोजकत्वेनावश्यमङ्गीकार्यत्वात् । तद्वदात्मत्वस्य प्रयोजकत्वेना-क्लृप्तत्वान्नात्मत्वं सत्वे प्रयोजकापरपर्याय उपाधिरित्याह ॥ सत्व इति ॥ अनिर्वाच्यवाद इति ॥ सत्वासत्वयोर्न परस्परविरहात्मकतया विरोधोऽस्ति । अनिर्वाच्यरूपतृतीय-कोट्यङ्गीकारेणैव परस्परविरहात्मकत्वरूपविरोधस्यैवासिद्धेरित्यर्थः । एतेनेत्युक्तं विवृणोति ॥ अन्योन्येति ॥ अनिर्वाच्यरूपतृतीयकोटिसिद्धौ विरोधाभावसिद्धिस् तत्सिद्धौ चानिर्वाच्य-सिद्धिरित्यन्योन्याश्रयादित्यर्थः ॥ असिद्ध इति ॥ स्यादिति ॥ मातृत्वोक्तौ पुत्रवत्वप्राप्त्या पुनर्वन्ध्येत्युक्तौ व्याघातः । वन्ध्यात्वोक्तौ पुत्राभाववत्वप्राप्त्या पुनर्मातृत्वोक्तौ व्याघात इति मातृत्ववन्ध्यात्वयोरपि विरोधो न सिध्येत् । तत्र वन्ध्यामातृविलक्षणरूपतृतीयकोट्यङ्गी-कारेण विरोधस्य परिहर्तुं शक्यत्वात् । अप्रामाणिकत्वस्य चोभयत्र साम्यादिति भावः ॥ अतात्विकत्वादिति ॥ असत्वनिषेधे सत्वप्राप्त्या पुनः सद्वैलक्षण्योक्तावपि न व्याघातः सद्वैलक्षण्यस्यातात्विकत्वात् । एवं सत्वनिषेधे परस्परविरुद्धयोरिति न्यायेनासत्वप्राप्त्या पुनरसद्वैलक्षण्योक्तावपि न व्याघातो ऽसद्वैलक्षण्यस्यातात्विकत्वादित्यर्थः ।

ननु रूप्ये सद्वैलक्षण्यस्यासद्वैलक्षण्यरूपनिषेधसमुच्चयस्यातात्विकत्वे रूप्ये ख्याति-बाधान्यथानुपपत्त्या तयोः साधनमयुक्तं स्यात् । न ह्यतात्विकसाधनाय प्रमाणोपन्यासो युक्त इत्यत आह ॥ सदादिवैलक्षण्योक्तिस्त्विति ॥ सदादिवैलक्षण्यसाधकख्यातिबाधान्यथानु-पपत्तिरूपप्रमाणोक्तिस्त्वित्यर्थः । तत्तत्प्रतियोगिनः रूप्यसत्वादिनिषेधप्रतियोगिनः सत्वादे-रित्यर्थः । तथा च सच्चेन्न बाध्येत असच्चेन्न प्रतीयेत । प्रतीयते बाध्यते च । तस्मा-त्सत्वेनासत्वेन च तत्स्वरूपं दुर्निरूपम् । अतः सदसद्वैलक्षण्यरूपानिर्वाच्यत्वव्यवहार इत्यत्रैवार्थापत्तेस्तात्पर्यम् । न तु रूप्ये सद्वैलक्षण्यासद्वैलक्षण्ययोः सत्व इत्याशयः । ननु रूप्यस्य सत्वासत्वाभ्यां दुर्निरूपत्वमात्रेण सदादिवैलक्षण्योक्तिर्वा कुतः ? ख्यात्यन्यथानु-पपत्त्या सत्वस्य बाधान्यथानुपपत्त्याऽसत्वस्य सम्भवेन सदसदात्मकत्वसम्भवादित्यत आह ॥ न हीति ॥ स्वतः स्वरूपतः । रूपं धर्मः । तथा च रूप्यस्य स्वरूपत एव दुर्निरूपत्वात्तत्र सत्वमसत्वं सदसदात्मकत्वं वा तद्वैलक्षण्यं वा किमपि रूपं वास्तवं नास्ति येन सदसदात्मकत्वेनाप्युपपत्तिः शङ्क्येतेति भावः । एवं च रूप्यं सत्वासत्वादिवास्तव-किञ्चिद्रूपरहितं स्वरूपेण दुर्निरूपत्वादित्यनुमानमुक्तं भवतीति ज्ञातव्यम् । सत्वादिराहित्यस्य सदादिवैलक्षण्यस्य । अनिर्वाच्यत्वे रूप्यादेः सदादिवैलक्षण्यरूपानिर्वाच्यत्वोक्तावित्यर्थः ॥ निषेधायोगादिति ॥ रूप्यादाविवाविद्यानिवृत्तावपि सत्वादेर्दुर्निरूपत्वमात्रेण सदसद्वैलक्षण्य-रूपानिर्वाच्यत्वस्यैव वक्तुं शक्यत्वात् ‘नानिर्वाच्यश्च तत्क्षयः’ इत्यनिर्वाच्यत्वनिषेधा-योगादित्यर्थः ॥ सत्वादिवदिति ॥ रूप्यादेः सत्वादौ प्रमाणं नास्ति प्रत्युत तद्वैलक्षण्य एव ख्यातिबाधान्यथानुपपत्तिरूपप्रमाणमस्तीत्युक्त्ययोगात् । उभयोरप्यतात्विकत्वाविशेषे एकत्र प्रमाणं नास्त्यपरत्र तदस्तीत्युक्त्ययोगादिति भावः ॥ विधीति ॥ अर्थापत्त्या सदसद्वैलक्षण्योक्तौ विरोधे अभिहिते निषेधसमुच्चयस्यातात्विकत्वान्न विरोध इति यथोच्यते तथा वयमपि वदामः । त्वदीयार्थापत्त्या सदसदात्मकत्वमेवास्तु । न च विरोध इति वाच्यम् । तात्विकत्वे हि विरोधः । विधिसमुच्चयस्यास्माभिरतात्विकत्वाङ्गीकारेण विरोधा-भावादिति वक्तुं सुशकत्वादिति भावः ॥ उभयातात्विकत्वेनेति ॥ सत्वनिषेधासत्व-निषेधयोरुभयोरप्यतात्विकत्वेन निषेधसमुच्चयोऽप्यतात्विक इत्यर्थः । एकस्य सत्वनिषेधस्य वा असत्वनिषेधस्य वाऽतात्विकत्वेन निषेधसमुच्चयोऽप्यतात्विक एव । एकसत्वेऽपि द्वयमिह नास्तीति प्रतीतिसिद्धव्यासज्ज्यवृत्तिप्रतियोगिकाभावाभिप्रायेणेदम् ॥ उभयेति ॥ सत्वासत्वयोरुभयोरपि तात्विकत्वं यथा विरुद्धम् एवमुभयोरतात्विकत्वमपि विरुद्धमेवेत्यर्थः ॥ विधीति ॥ निषेधसमुच्चयस्यातात्विकत्वे तत्प्रतियोगिनः सदसदात्मकत्वरूपविधिसमुच्चयस्य तात्विकत्वं स्यात् परस्परविरुद्धयोरिति न्यायादिति भावः ॥ प्रतियोगीति ॥ विधि-समुच्चयस्य तात्विकत्वे निषेधप्रतियोगिनस्तस्य सदसत्त्वस्य सुनिरूपत्वात्तत्प्रतियोगि-दुर्निरूपत्वमात्रप्रकटनाय सदादिवैलक्षण्योक्तिरित्यस्यायोगादित्यर्थः । अत एवेत्युक्तमेव विशदयति ॥ तत्प्रतियोगिन इति ॥ एकातात्विकत्वेन निषेधसमुच्चयस्यातात्विकत्वे यन्निषेधस्तात्विकस् तत्प्रतियोगिनोऽतात्विकत्वेऽपि यन्निषेधोऽतात्विकस्तत्प्रतियोगिनो विधिरूपधर्मस्य तात्विकत्वं स्यादित्यर्थः । कुत इत्यत आह ॥ अतात्विकं हीति ॥ तात्विकपदं किमर्थमिति चेदुच्यते अतात्विकात्यन्ताभावप्रतियोगित्वमेवातात्विकत्वं चेत्तर्हि तात्विके ब्रह्मण्यप्यतात्विकात्यन्ताभावप्रतियोगित्वसत्वेनातात्विकत्वापत्तेः । अत-स्तात्विकात्यन्ताभाव प्रतियोगित्वं वाच्यम् । एवं च प्रकृते यदासत्वनिषेधस्यातात्विकत्वं तदातात्विकात्यन्ताभावप्रतियोगित्वं वाच्यं सत्वनिषेधात्यन्ताभावश्च सत्वमेव । अभावा-भावस्य भावत्वात् । तथा च सत्वनिषेधस्यातात्विकत्वे तस्य सत्वनिषेधस्य तात्विका-त्यन्ताभावप्रतियोगित्वे वाच्ये तदत्यन्ताभावरूपस्य सत्वस्य तात्विकत्वसिद्धिरित्यर्थः । रूप्यं वास्तवसत्वादिकिञ्चिद्रूपरहितं स्वरूपतोदुर्निरूपत्वादित्यनुमाने दोषमाह ॥ किञ्चेति ॥ अनैकान्त्यस्य सिद्धसाधनस्य चेति ॥ अयमत्र विवेकः । हेतूकृतं स्वरूपतो दुर्निरूपत्वम् अतात्विकं तात्विकं वा ? नाद्यः ब्रह्मणि व्यभिचारात् ? वस्तुतो ब्रह्मस्वरूपस्य सुनिरूपत्वेनाऽतात्विकस्य स्वरूपतो दुर्निरूपत्वस्य हेतोः सद्भावेन वास्तवरूपाभाव-रूपसाध्यस्याभावात् । एवमेव वास्तवरूपाभावरूपं यत्साध्यं तदप्यतात्विकं तात्विकं वा ? नाद्यो ऽतात्विकवास्तवरूपाभावसाधने सिद्धसाधनात् । वास्तवरूपस्यैव तात्विकत्वसिद्धेः । अतो हेतुसाध्ययोरुभयोरपि तात्विकत्वेऽवश्यं वाच्ये तात्विकहेतुसाध्यवत्वेनैव स्वरूपतः सुनिरूपत्वप्राप्त्या हेतुसाध्यवत्त्वरूपवास्तवरूपस्यैव प्राप्त्या च हेतुवाक्यप्रतिज्ञावाक्ययोर् हेतुवाक्यप्रतिज्ञावाक्याभ्यां विरोध इत्यर्थः ॥ इत्यत्रेति ॥ स्वरूपतो दुर्निरूपस्य वास्तवं रूपं किमपि नास्तीत्यत्रोक्तमिदं दुर्निरूपत्वं किं सत्वादिना केनापि प्रकारेणेति विवक्षत-मित्यर्थः ॥ प्रकारान्येति ॥ केनापि प्रकारेण दुर्निरूपत्वमित्यनेन प्रकारेण सुनिरूपत्वेऽपि केनापि प्रकारेण दुर्निरूपत्वमित्येतत्प्रकारान्यप्रकारेण दुर्निरूपत्वं विवक्षितं वेत्यर्थः ॥ दुर्निरूपत्वमिति ॥ केनापि प्रकारेण दुर्निरूपत्वमित्यनेन प्रकारेण दुर्निरूपत्वं विवक्षितं सुनिरूपत्वं वा ? आद्ये सत्वादिना सुनिरूपत्वात्केनापि प्रकारेण दुर्निरूपत्वव्याघातः । द्वितीये केनापि प्रकारेण दुर्निरूपत्वप्राप्त्या केनापि प्रकारेण दुर्निरूपत्वव्याघात एवेत्यर्थः । अत एवेत्युक्तं विशदयति ॥ दुर्निरूपत्वस्येति ॥ दुर्निरूपत्वप्रकारस्य ॥ केनापि प्रकारेण दुर्निरूपत्वमित्यस्मादन्यत्वादिति ॥ केनापि प्रकारेण दुर्निरूपत्वमित्यस्मादेव प्रकारोऽन्यः सुनिरूपः । तथात्वेऽन्येन प्रकारेण सुनिरूपत्वप्राप्त्या केनापि प्रकारेण दुर्निरूपं न भवतीति यावदित्यर्थः । तथा च केनापि प्रकारेण दुर्निरूपत्वमित्येतस्मात्प्रकारादन्यो यः केनापि प्रकारेण दुर्निरूपत्वमित्येतदन्यप्रकारेण दुर्निरूपत्वरूपः प्रकारस्तेनैव प्रकारेण सुनिरूपत्वात्केनापि प्रकारेण दुर्निरूपत्वमित्येतत्प्रकारान्यप्रकारेण दुर्निरूपत्वमयुक्तम् । उक्तप्रकारादप्यन्यो यः प्रकारो ऽसतोऽसत्वरूपस्तेनैव सुनिरूपत्वात् । तथा कल्पितस्यापि रूप्यस्य उक्तप्रकारान्यो यः प्रकारो मिथ्यात्वादिस्तेनैव सुनिरूपत्वादित्यर्थः । कल्पिते मिथ्यात्वरूपः प्रकारोऽप्रामाणिक इति न मन्तव्यं बाधबाध्यत्वादित्याशयेनोक्तम् ॥ बाधवेद्येनेति ॥ तस्येति ॥ सत्वासत्वाभ्यां दुर्निरूपत्वे सदादिवैलक्षण्यस्य वास्तवत्वमेव स्यात् । तथा च सत्वादिना दुर्निरूपत्वस्य सदादिवैलक्षण्यवास्तवत्वं प्रत्येव हेतुत्वेन तद्वैलक्षण्यावास्तवत्वाहेतुत्वादित्यर्थः । सत्वादिराहित्यरूपानिर्वाच्यत्वसाधकानुमाने ना-प्रसिद्धिः सत्वासत्वाभावयोरप्येकत्र सम्भवात् । न च विरुद्धयोरेकत्र सत्वमयुक्तमिति वाच्यम् । यथा हि ध्वंसानुपलक्षिता ध्वंसास्पृष्टा या सत्ता तद्योगित्वं नित्यत्वम् । ध्वंसोप-लक्षितसत्तायोगित्वमेव चानित्यत्वम् । एतादृशयोश्च नित्यत्वानित्यत्वयोर्न सामान्ये समा-वेशोऽस्ति । तत्र सत्ताजातेरेवाभावे तद्घटितनित्यत्वाद्यभावात् । यथा वा उत्तरावधिराहित्यं नित्यत्वम् । भावान्या या निवृत्तिस्तद्वत्त्वमनित्यत्वम् । घटादितन्नित्यत्वाद्यभावात् । यथा वा उत्तरावधिराहित्यं नित्यत्वम् । भावान्या या निवृत्तिस्तद्वत्त्वमनित्यत्वम् । घटादि-प्रतियोगिकध्वंसस्य भावत्वाभावात् । एवं चैतादृशयोर्वैवक्षिकयोर्नित्यत्वानित्यत्वयोर्न प्राग-भावे समावेशोऽस्ति । उत्तरावधेरेव सत्वेन तद्राहित्यरूपनित्यत्वाभावात् । तथा प्रतियोग्याख्यभावस्यैव प्रागभावनिवृत्तिरूपत्वेन भावान्यनिवृत्तिमत्त्वरूपानित्यत्वस्याप्य-भावात् । एवं च यथा नित्यत्वानित्यत्वयोः परस्परपरिहारेणैव लोके सत्वेऽपि सामान्यादौ तदुभयाभावो दृष्ट एवं सत्वासत्वयोः परस्परपरिहारेणैव लोके सत्वेऽपि क्वचित्पदार्थविशेषे तयोरभावोऽपि किं न स्यात् ? एवं च सामान्यतः सत्वासत्वरहितवस्तुसिद्धिरिति केनचिदुक्तमाशङ्क्य निषेधति ॥ न चेति ॥ उक्तयोस्त्वयानिरुक्तयोः । तथा च तयोर्विरोध एव नास्तीति भावः । तर्हि प्रकृतेऽपि तथास्त्विति न वाच्यमित्याह ॥ सत्वासत्व-योस्त्विति ॥ तदात्मकत्वाद् भावाभावात्मकत्वेन विरुद्धत्वादित्यर्थः । तथा च न तदभावयोर् एकत्र समावेशो युक्त इति भावः । सामान्यादौ नित्यत्वानित्यत्वाभाववद्युक्तमिति चेन्न । त्वया नित्यत्वादिकं वैवक्षिकं निरुच्य तदभावः सामान्यादौ नित्यत्वा-नित्यत्वाभाववद्युक्तमिति चेन्न । त्वया नित्यत्वादिकं वैवक्षिकं निरुच्य तदभावः सामान्यादौ उक्तः । वस्तुतस्तु ध्वंसाप्रतियोगित्वतत्प्रति योगित्वरूपनित्यत्वानित्यत्वयोरपि परस्पर-विरहरूपतया विरोधस्यैव सत्वेन तदभावयोरपि नैकत्र समावेश इत्याशयेनाह ॥ सामान्येति ॥ ध्वंसाप्रतियोगित्वरूपनित्यत्वं सामान्ये ध्वंसप्रतियोगित्वरूपमनित्यत्वं प्रागभाव इति विवेकः ।

ननु प्रागभावे ध्वंसप्रतियोगित्वरूपमनित्यत्वं नास्ति अभावप्रतियोगिकाभावान्तरा-नभ्युपगमादित्यत आह ॥ प्रागभावस्यापीति ॥ स्वप्रतियोगिकाभावान्तरशून्यस्या-पीत्यर्थः । तदेव विशदयति ॥ भावस्येति ॥ भावस्य घटादेर्निवृत्तिरभाव एव ध्वंस एव । अभावस्य प्रागभावस्य निवृत्तिस्तु भाव एव प्रतियोगिरूपैव न ततोऽन्येति ध्वंसप्रतियोगित्व-रूपानित्यत्वं प्रागभावेऽस्तीत्यर्थः । अस्मदुक्तरीत्या नित्यत्वानित्यत्वयोः परस्परविरहात्म-कत्वमनभिधाय नित्यानित्यत्वे वैवक्षिके निरुच्य सामान्यादौ तदुभयाभाववत्सत्वासत्वयोरपि क्वचिदभावाङ्गीकारेऽतिप्रसङ्ग इत्याह ॥ अन्यथेति ॥ तर्ह्येकत्रैव रूप्ये सत्वासत्वे अप्यङ्गी-कार्ये स्याताम् । तथा च सदसदात्मकत्वेनाप्युपपत्तिरस्तु । न च विरोधः । यथा ध्वंसोपलक्षितसत्ताराहित्यं नित्यत्वं ध्वंसानुपलक्षितसत्ताराहित्यं चानित्यत्वं तयोश्च सामान्ये समावेशोऽस्ति तत्र सत्ताया एवाभावेन उक्तनित्यत्वानित्यत्वयोस्तत्र सत्वेन विरोधाभावात् तद्वद्रूप्येऽपि सत्वासत्वयोरुपपत्तेरिति भावः । सत्वासत्वोभयाभावसाधने व्याघात इत्यत्र परिहारान्तरमाशङ्क्य निराकरोति ॥ न चेति ॥ नित्यत्वेति ॥ यथा कल्पिते रूप्ये नित्यत्वानित्ययोरभावो न विरुद्धः धर्मिण एवाभावेन विरुद्धयोर्धर्मयोरप्यभावादित्यर्थः । विरुद्धयोः सत्वासत्वयोर् विरुद्धयोरपि धर्मयोरभावादित्यस्य कस्यापि धर्मस्याभावादित्यर्थः । तथा च रूप्यं विरुद्धेन अविरुद्धेन वा केनापि धर्मेण शून्यं स्वरूपेण कल्पितत्वादित्यनु-मानमुक्तं भवति । नित्यत्वानित्यत्वयोरिवेति दृष्टान्त एव त्वन्मतेऽसिद्ध इत्याह ॥ त्वन्मते

इति ॥ विरुद्धधर्माभावरूपसाध्यस्येति ॥ कस्यापि धर्मस्याभावरूपधर्मस्येत्यर्थः ॥ व्याघाताच्चेति ॥ कल्पिते तस्मिन्सधर्मकत्वस्य प्राप्त्या कस्यापि धर्मस्याभावो विरुद्ध इत्यर्थः ।

ननु कल्पिते रूप्ये उक्तहेतुसाध्ययोर्भावे तयोरेव धर्मयोः सद्भावस्तत्राभावे कल्पितत्व-रूपहेतोः साध्यस्य चाभावेन तन्न्यायेनान्येषामपि धर्माणां सत्वप्राप्त्या व्याघात इत्ययुक्तं कल्पितत्वहेतोर्विरुद्धधर्माभावरूपसाध्यस्य च सत्वं नित्यत्वं यथा धर्मिसत्तासापेक्षं तथा धर्मिसत्तासापेक्षं न भवतीति तयोः सत्वं युक्तम् । इतरेषां तु धर्मिसत्वापेक्षत्वान्न तन्न्यायेन सत्वोक्तिर्युक्तेति चेत् तर्हि सत्वरूपधर्मस्य धर्मिसत्वसापेक्षत्वेनाभावेऽपि असत्वस्य तथात्वाभावाद्रूप्येऽसत्वमस्तु तद्वैलक्षण्यं कुतोऽङ्गीकार्यमित्याह ॥ अथेति ॥ असत्वस्यापि धर्मिसत्तासापेक्षत्वे दोषमाह ॥ अन्यथेति ॥ असद्बहिर्भावः स्यादित्यन्वयः । तत्रासत्वं न स्यादित्यर्थः । तुच्छस्य धर्मिण एवाभावादिति भावः । विरुद्धयोरपि धर्मयोरभावाङ्गीकारे दोषमाह ॥ कल्पितस्यापीति ॥ तथा च त्वदभिप्रेतं दृश्यत्वं बाध्यत्वं सत्वादिना दुर्निरूपत्वं च न स्यादित्यर्थः । प्रकारान्तरेण सत्वासत्वाभावयोरविरोधमाशङ्क्य निराकरोति ॥ न चेति ॥ सत्वासत्वाभावयोः सद्वैलक्षण्यासद्वैलक्षण्ययोः ॥ तद्वदेवेति ॥ तथा च सदसदात्मकत्वमेव युक्तमिति भावः ॥ तथात्वे इति ॥ अविरोधोपपादकस्य कालरूपा-वच्छेदकभेदस्य सत्वे सत्वासत्वयोरप्यविरोध इष्ट एवेति अविरोधापातादित्यापादनमयुक्त-मित्यर्थः । तमेव दर्शयति ॥ स्वेति ॥ स्वयं यस्मिन्कालेऽस्ति तदवच्छेदेनेत्यर्थः ॥ सम इति ॥ सत्वासत्वयोरपि कालरूपावच्छेदकभेदेनाविरोधः सम एवेति सत्वासत्वयोरप्यविरोधो स्त्वित्युक्तेऽस्माकमपीष्टापत्तिरित्यर्थः । तदेव दर्शयति ॥ स्वेति ॥ स्वाधिकरणकाले स्वस्य सत्वेन तत्रासद्वैलक्षण्यस्यासत्वाभावस्य सद्भावादित्यर्थः । सद्वैलक्षण्यस्य सत्वाभावस्य सत्वासत्वाभावयोर्विरोधोपपादनमुपसंहरति ॥ तस्मादिति ॥ तथा च निषेधसमुच्चयस्या-तात्विकत्वान्न विरोध इत्येतदयुक्तमिति भावः ॥ सत्वादिनेति ॥ सत्वादिप्रकारक-प्रमाणागोचरत्वमित्यर्थः । असत्वानधिकरणत्वस्यासत्यतिव्याप्तिस् तस्य स्वरूपत एवा-भावेनासत्वाभावानधिकरणत्वादित्याह ॥ असत इति ॥ किञ्च सत्वानधिकरणत्वमित्यत्र तात्विकसत्वानधिकरणत्वं विवक्षितम् उतातात्विकसत्वानधिकरणत्वं धर्मिसमसत्वानधिकरणत्वं वा ? नाद्य इत्याह ॥ सत्पदेति ॥ तात्विकसत्वरूपधर्माङ्गीकारे प्रवृत्तिनिमित्तसद्भावेन सत्पदवाच्यत्वमेव स्यान्न लक्ष्यत्वमित्याशयेनोक्तम् ॥ सत्पदलक्ष्यस्येति ॥ न द्वितीयोऽसम्भवापत्तेरित्याह ॥ अतात्विकमिति ॥ व्यावहारिकं प्रातिभासिकमित्यर्थः । अनिर्वाच्यस्य गगनादेः रूप्यादेश्च । न तृतीयः ब्रह्मण्यतिव्याप्तेः । धर्मिसमसत्वस्य तात्विकस्य ब्रह्मण्यभावेन तदनधिकरणत्वसद्भावादित्याह ॥ धर्मीति ॥ अनिर्वाच्येऽ-सम्भवश्च धर्मिसमस्यानिर्वाच्यसत्वस्य प्रातिभासिकत्वाद्यपरपर्यायस्य तत्रापि सत्वेन धर्मिसम-सत्ताकसत्वं प्रत्यधिकरणत्वेन तदनधिकरणत्वाभावादित्याह ॥ अनिर्वाच्यस्येति ॥ धर्म-वत्त्वादेरेवेति ॥ न च तुच्छब्रह्मणोरतिव्याप्तिरिति वाच्यं तयोर्निर्धर्मकत्वाङ्गीकाराद् धर्म-वत्त्वस्य चानिर्वाच्यमात्रनिष्ठत्वादिति भावः । आदिपदेन बाध्यत्वसङ्ग्रहः । तुच्छब्रह्मणोश्चा-बाध्यत्वादिति द्रष्टव्यम् । तथाचोक्तनिर्वचनप्रयासो व्यर्थ इति भावः ।

ननु सत्वात्यन्ताभावाधिकरणत्वस्य सत्वादिधर्मशून्ये ब्रह्मण्यतिव्याप्तिर् असत्वात्यन्ता-भावानधिकरणत्वस्य निस्वरूपतयाऽसत्वरूपधर्मानधिकरणे तुच्छेऽतिव्याप्तिश्च कस्मान्न दीयत इत्यत उक्तम् ॥ निर्धर्मक इत्यादि ॥ तुच्छेऽपीति ॥ असति च सचेतसां मूकताया एव शरणत्वादिति भावः । अनुपदमेवातिव्याप्तेरपि वक्ष्यमाणत्वात्कथञ्चिदित्युक्तम् । ब्रह्मण्यति-व्याप्तिमेवाह ॥ निर्विशेषत्वेति ॥ निर्धर्मकत्वाद्ब्रह्मणि सत्वं नास्तीत्येव सत्वावगाहि-त्वेऽङ्गीकृते सति तदत्यन्ताभावाधिकरणत्वं दुर्वारमेव । न च निर्विशेषत्वप्रतिपादकश्रुत्या ब्रह्मणि धर्ममात्रनिषेधान्न सत्वासत्वात्यन्ताभावाधिकरणमपीति वाच्यम् । निर्विशेषत्वश्रुते-र्धर्ममात्रनिषेधपरत्वाङ्गीकारे निर्विशेषत्वरूपधर्मस्यैव प्रतिपादनेन श्रुतेः स्वव्याघातप्रसङ्गाद् अतस्तत्परिहाराय भावरूपविशेषाभावेऽपि अभावरूपो विशेषोऽस्तीति श्रुत्यर्थस्त्वया वर्णनीयः । तथा चातिव्याप्तिरिति भावः । सत्वराहित्ये इत्येव पाठः । अङ्गीकृते सतीति शेषः । न तृतीयः ब्रह्मण्यतिव्याप्तेः । ब्रह्मणि निर्धर्मके सत्वस्याभावेन तद्रूपत्वस्याप्यभावात् । सद्रूपत्वे सत्वस्यैव प्रयोजकत्वादित्याह ॥ ब्रह्मणीति ॥

ननु सत्ताजातिरहितस्यापि सामान्यादेः सद्रूपत्ववत् सत्वरहितस्यापि ब्रह्मणः सद्रूपत्वं किं न स्यात् ? तथा च नातिव्याप्तिरित्यत उक्तम् ॥ सामान्यादेरपीति ॥ अबाध्यत्व-वत्त्वेनैवेति ॥ अबाध्यत्वरूपसत्ववत्त्वेनैवेत्यर्थः । तथा च सामान्यादेः सत्ताजात्यभावेऽपि अबाध्यत्वरूपसत्वसद्भावादेव सद्रूपत्वं नान्यथेत्यर्थः । ब्रह्मणः सद्रूपत्वाङ्गीकारे बाधकमाह ॥ ब्रह्मण इति ॥ लाक्षणिकत्वेति ॥ न हि सत्पदलक्ष्यस्य सद्रूपत्वं सम्भवति । गङ्गापदलक्ष्यस्य तीरस्य गङ्गात्वाभावात् । तथात्वे गङ्गापदलक्ष्यत्वमेव न स्यात् । एवं च सत्पदलक्ष्यतयाङ्गीकृतस्य ब्रह्मणः सद्रूपत्वाभावादतिव्याप्तिः स्यादेवेत्यर्थः ॥ त्वन्मत इति ॥ तथा च ब्रह्मण्यतिव्याप्तिरिति भावः ॥ अखण्डार्थेति ॥ ब्रह्मणः सत्वप्रकारकप्रमाणगोचरत्वे वेदान्तानां सप्रकारकब्रह्मज्ञानजनकत्वापत्त्या निर्विशेषार्थनिष्ठत्वरूपाखण्डार्थत्वहानिरित्यर्थः । सत्वासत्वराहित्यरूपमनिर्वचनीयत्वं चेत्तर्हि सत्वराहित्यं कीदृशं विवक्षितमिति प्रष्टव्यम् । किं प्रातिभासिकं किंवा धर्मिसमसत्ताकम् अथवा व्यावहारिकं यद्वा पारमार्थिकम् ? नाद्य इत्याह ॥ अपि चेति ॥ रूप्येति ॥ प्रतियोगितदभावयोर्भिन्नसत्ताकत्वनियमादनिर्वाच्य-तयाभिमतयो रूप्यप्रपञ्चयोः सत्वराहित्यस्य प्रातिभासिकत्वे ब्रह्मणीव सत्वं पारमार्थिकं स्यादिति भावः । व्यावहारिकं सत्वं तु पारमार्थिकसत्वकोटिनिविष्टमिति पारमार्थिकत्वा-पातादित्येवोक्तमिति हृदयम् । तथा च रूप्यप्रपञ्चौ पारमार्थिकसत्वोपेतौ प्रातिभासिक-सत्वराहित्योपेतत्वात् । यत्प्रातिभासिकयदभावयुक्तं तत् पारमार्थिकतत्प्रतियोगियुक्तम् । यथा घटयुक्तं भूतलमित्यनुमानमुक्तं भवति । न द्वितीय इत्याह ॥ नापीति ॥ सत्वराहित्यस्य न रूप्यरूपधर्मिसमसत्ताकत्वम् । रूप्यगतस्य सत्वराहित्यस्य नास्ति नासीन्न भविष्यतीति बाधबोध्यस्य त्वन्मते व्यावहारिकत्वेन भ्रान्तिसिद्धेन रूप्येण साम्यायोगात् । एवं प्रपञ्चगतं सत्वादिराहित्यमपि न प्रपञ्चरूपधर्मिसमसत्ताकम् । तस्य नास्तिनासीन्नभविष्यतीति वेदान्तजन्यचरमसाक्षात्काररूपबाधबोध्यस्य पारमार्थिकत्वेन भ्रान्तिसिद्धेन व्यावहारिकेण जगता साम्यायोगादित्यर्थः । नापि तृतीय इत्याह ॥ नापीति ॥ प्रपञ्चरूप्ययोर-निर्वाच्यत्वेऽपि प्रपञ्चापेक्षया रूप्यस्य निकृष्टतयावान्तरवैलक्षण्याङ्गीकारेण सत्वराहित्यस्य जगति व्यावहारिकत्वे रूप्ये तस्य प्रातिभासिकत्वापत्तेः । अस्त्विति चेन्न । रूप्यगत-सत्वराहित्यस्य बाधबाध्यस्य प्रातिभासिकेन रूप्येण साम्यायोगात् तथात्वे बाधबाध्यत्वं न स्यादिति भावः । रूप्यगतसत्वराहित्यस्य बाधबाध्यत्वान्यथानुपपत्त्या व्यावहारिकत्व-मङ्गीक्रियत इति चेन्न तथात्वे रूप्यापेक्षया प्रपञ्चपक्षमतिदेशेन दूषयति ॥ अत एवेति ॥ रूप्यप्रपञ्चयोः सत्वराहित्यं न पारमार्थिकम् औतहानेरेवेत्यर्थः । रूप्यगतस्यैव सत्व-राहित्यस्य पारमार्थिकत्वाङ्गीकारे दोषान्तरमाह ॥ नहीति ॥ सत्वराहित्याख्यस्यैव वास्तव-रूपस्याङ्गीकारात्स्ववचनविरोध इत्यर्थः । ‘न च कयापि युक्त्या मानेन वा भेदनिराकरणं भवति अङ्गीक्रियमाणत्वात्’ इति भगवत्पादवाक्यं मनसि निधायाह ॥ किञ्चेति ॥ अभावाभावो भाव एव तद्व्याप्तो वेति मतद्वयसद्भावादाह ॥ सदसद्भिन्नत्वरूपमिति ॥ तद्व्याप्तमिति ॥ सदसद्भिन्नत्वव्याप्तमित्यर्थः । ननु न सदसद्वैलक्षण्यमनिर्वाच्यत्वम् । किं नाम बाध्यत्वमेवेति चेत्तत्राह ॥ बाध्यत्वमिति ॥ मिथ्यात्वभङ्ग एवेति ॥ बाध्यत्वं हि त्रैकालिकनिषेधप्रतियोगित्वं तत्र त्रैकालिकनिषेधस्य तात्विकत्वेऽद्वैतहानेः प्रातिभासिकत्वे सिद्धसाधनाद् व्यावहारिकत्वेऽपि तस्य बाध्यत्वेन तात्विकसत्वाविरोधित्वे नार्थान्तराद् औतश्रुतेरतत्वावेदकत्वापाताच्चेति मिथ्यात्वभङ्ग एव निरस्तमित्यर्थः ।

### **न्यायकल्पलता**

प्रपञ्चेऽनिर्वाच्यत्वं नास्तीत्यवधारयितुं पराभिमते दृष्टान्ते शुक्तिरूप्यादौ लक्षणप्रमाण-योरभावान्नानिर्वाच्यत्वमित्यभिसन्धाय परपक्षं प्रस्तौति ॥ यच्चोक्तमित्यादिना ॥ निमित्त-मिति ॥ निरुक्तिरूपकार्यस्य सिद्धत्वादिति भावः । तयोर् ज्ञानार्थयोः ॥ सदेकरूपत्वेऽ-पीति ॥ तथा चार्थान्तरमिति भावः । सदसद्रूपत्वेऽपीति ॥ एवं च त्वदभिमता-निर्वाच्यत्वासिद्धिरिति भावः ॥ सत्वराहित्ये सतीति ॥ एतच्चासत्त्वविशेषणम् ॥ सदसत्त्वेऽपीति ॥ विशेषणाभावाद्विशिष्टा भावोऽस्तीत्यर्थः ॥ सत्त्वासत्त्वे इति ॥ एकस्मिन्सत्त्वासत्त्वोभयाभावाधिकरणे सदसदात्मकत्वाभावोऽप्येतदनुमानादेव सिध्यतीति विशिष्टसाध्यप्रसिध्द्यनुपपादनं न शङ्कनीयमिति पराभिसन्धिः ॥ असत्त्वेति ॥ असत्त्वा-भावासमानाधिकरणमसत्वानधिकरणत्वावच्छेदकावच्छिन्नाधिकरणताकं वेत्यर्थः ॥ प्रवृत्तीति ॥ ज्ञानवदिच्छाप्रवृत्त्योरपि पुरोवर्तिरजतविषयत्वादिति भावः । समाधत्ते ॥ अत्रेति ॥ शुद्धात्मनीति ॥ तत्र सत्ताजातेरर्थक्रियाकारित्वस्य च प्रपञ्चे तदभावस्य चाभावादित्यर्थः ॥ तत्रेति ॥ तुच्छे प्रत्युत सत्त्वमेव स्यात् ॥ तत्रेति ॥ अनिर्वाच्ये प्रत्युतासत्त्वमेव स्यात् ॥ अनिर्वाच्यस्येति ॥ तत्र प्रमाणप्रवृत्तेरभावात् ॥ तयोरिति ॥ शून्यस्यापि त्वन्मतेऽबाध्यत्वादिति भावः ॥ अबाध्यत्वेति ॥ बाध्यत्वं च पृथक् दूषयिष्यते ॥ असत्ख्यातीति ॥ रूप्यादेः सप्रधानत्वान्निरुपाख्यवैलक्षण्यम् । शुक्तिरूप्यं तु निरुपाख्य-मेवेति बोध्यम् ॥ निःखरूपत्वादिति ॥ तथा च न रूप्यादावसद्वैलक्षण्यमित्यर्थः ॥ उक्तेति ॥ रूप्यादेः स्वरूपत्वरूपशून्यत्वात् ॥ त्वन्मते चेति ॥ अनिर्वाच्येऽसद्वैलक्षण्यं न स्यादित्यर्थः ॥ लाघवादिति ॥ अबाध्यवैलक्षण्यापेक्षया बाध्यत्वस्य लघुत्वादित्यर्थः ॥ मयेति ॥ परस्परविरहानापन्नयोः सत्त्वासत्त्वयोरङ्गीकारे तदभावयोरपि पृथगङ्गीकर्तव्यत्वा-द्गौरवम् । मम तु सत्त्वमसत्त्वाभाव एवेति लाघवमित्यर्थः ॥ आवश्यकत्वादिति ॥ भावरूपसत्त्वमङ्गीकृत्याप्यसत्त्वाभावः पृथगवश्यमङ्गीकर्तव्यः । तथा च
सत्त्वव्यवहारहेतु-रस्त्वित्यर्थः ॥ द्वौ नञाविति ॥ सत्त्वनिषेधापेक्षया नञ्द्वयं बोध्यम् ॥ एकतरेति ॥ तथा च सत्त्वनिषेधेऽसत्त्वापत्तिर्दुर्वारेति भावः । हेतुसाध्ययोः सामान्यव्याप्तिमूलकः प्रयोज्य-प्रयोजकभावोऽस्ति न तु साध्योपाध्योरित्याह ॥ तत्त्व इति अप्रयोजकत्वान्नात्मत्व-मुपाधिरित्यर्थः ॥ एतेनेति ॥ विरोधादनिर्वाच्य वादस्यासिद्धत्वेनेत्यर्थः ।

नन्वनिर्वचनीयवादिनो विरोधो न दोष इत्यत आह ॥ अन्योन्येति ॥ सिद्धेऽ-निर्वाच्यत्वे विरोधस्यादोषत्वं तस्मिंश्चानिर्वाच्यत्ववाद सिद्धिरित्यर्थः । अविरोधमाशङ्कते ॥ नन्विति ॥ ननु रूप्ये निषेधसमुच्चयस्यातात्विकत्वे तत्साधकख्यात्याद्यनुपपत्त्या तस्य सदादिवैलक्षण्यसाधनम युक्तमित्यत आह ॥ सदादीति ॥ तत्प्रतियोगि इति ॥ रूप्य-गतसत्त्वादिनिषेधप्रतियोगिनः सत्त्वादेरित्यर्थः । रूप्यं वास्तवसत्त्वादि किञ्चिद्रूपरहितं स्वरूपतो दुर्निरूपत्वादित्यनुमाने व्यभिचारशङ्कां वारयितुम् उक्तम् ॥ न हीति ॥ सत्त्वादीति ॥ अविद्यानिवृत्तावपि सत्त्वादेर्दुनिरूपत्वमात्रेणानिर्वाच्यत्वमेव वक्तुं युक्तमित्यर्थः । नन्वविद्यावृत्तेः पञ्चमप्रकारत्वपक्षे नैतत्त्रितयविलक्षणत्व मात्रमनिर्वचनीयत्वं किं तु मुक्तिकालानवस्थायित्वसहितम् । तथा च मुक्तिकालावस्थायिन्यामविद्यानिवृत्ताव-निर्वाच्यत्वनिषेधो युज्यत इति चेन्न । ब्रह्मभिन्नस्य मुक्तिकालान्वयवदनिर्वाच्यविशेष्यस्याप्य-विद्यानिवृत्तेर्मुक्तिकालान्वयसम्भवेन तत्रानिर्वाच्यत्वनिषेधायोगात् ॥ सत्त्वादिवदिति ॥ न च सत्त्वादिराहित्ये प्रमाणोक्तिर्नास्त्येव । ज्ञापकमात्रोक्तिस्तु वादिविप्रतिपत्तिनिरासार्थेति वाच्यम् । सत्त्वादावपि केषाञ्चिद्विप्रतिपत्तेः ॥ विधीति ॥

नन्वतात्विकविधिसमुच्चयापत्तिरिष्टैव । नह्यतात्विकसत्त्वासत्त्वे निषेधसमुच्चयेऽपि विरुध्येत इति चेन्न । निषेधपक्षपाते कारणाभावात् ॥ विधिसमुच्चयस्येति ॥ निषेध-समुच्चयस्यातात्विकत्व इति पूरणीयम् ॥ अतात्विकं हीति ॥ अतात्विकात्यन्ताभाव-प्रतियोगित्वस्य तात्विकत्वेऽपि सत्त्वादिति भावः । परोक्तानुमाने दोषमाह ॥ किं चेति ॥ हेतोरतात्विकत्वे ब्रह्मणि व्यभिचारः साध्यस्य तथात्वे सिद्धसाधनमित्यर्थः ॥ दुर्निरूपत्व-मिति ॥ आद्ये सत्वादिना सुनिरूपत्वम् । द्वितीये केनापि प्रकारेण दुर्निरूपत्वमित्यनेन प्रकारेण सुनिरूपत्वमिति व्याघात इत्यर्थः ॥ अत एवेति ॥ व्याघातादेवेत्यर्थः । केनापि प्रकारेण दुर्निरूपत्वमिति प्रकारान्यप्रकारेण दुर्निरूपत्वमिति प्रकारेण सुनिरूपत्वं वा ? उक्तप्रकारेण दुर्निरूपत्वं वा ? आद्ये दोषमाह ॥ केनापीति ॥ केनापि प्रकारेण दुर्निरूपत्वमित्येतस्मात्प्रकारादन्यो यः केनापि प्रकारेण दुर्निरूपत्वमित्येतदन्येन प्रकारेण दुर्निरूपत्वं तेनैव प्रकारेण सुनिरूपत्वात्केनापि प्रकारेण दुर्निरूपत्वमित्येतत्प्रकारान्य प्रकारेण दुर्निरूपत्वं व्याहतम् । द्वितीये केनापि प्रकारेण दुर्निरूपत्वमित्येतदन्यप्रकारेण दुर्निरूपत्वमित्यस्य दुर्निरूपत्वे केनापि प्रकारेण सुनिरूपत्वमेव प्राप्तमिति व्याघातः ॥ तस्येति ॥ प्रत्युत सदादिवैलक्षण्यवास्तवत्वं प्रत्येव हेतुत्वमिति भावः । ननु ध्वंस-प्रतियोगित्वरूपमनित्यत्वमपि प्रागभावे नास्ति । घटध्वंसं प्रति तत्प्रागभावस्याजनकतया तस्य तदप्रतियोगित्वादित्यत आह ॥ प्रागभावस्यापीति ॥

ननु घटादेः प्रतियोगिनः कथं ध्वंसरूपत्वमित्यत आह ॥ भावस्येति ॥ एकत्रेति ॥ ननु न वयं सामान्यादिदृष्टान्तमात्रेण सत्त्वासत्त्वयोरभावमेव ब्रूमो येन सामान्यादिदृष्टान्तेन नित्यत्वानित्यत्ववत्सत्त्वासत्त्वयोरप्येकत्र समुच्चय आपाद्येते । किं तु प्रमाणैः सिद्धे समुच्चये सामान्यादिदृष्टान्तयाम इति मैवम् । प्रमाणसिद्धत्वस्यैवानुपपन्नत्वात् । अन्यथान्योन्याश्रयादित्युक्तत्वात् । सत्त्वासत्त्वोभयाभावसाधने व्याघात इत्युक्तं तत्र परिहारमाशङ्क्य निराकरोति ॥ न चाध्यस्त इति ॥ विमतं सत्त्वाभाववदपि तद्विरुद्धा-सत्त्वाभाववत् कल्पितत्वात् । यत्कल्पितं तत्तदभाववदपि तद्विरुद्धाभाववदपि तद्विरुद्धा-भाववत् । यथाध्यस्तं कल्पितमनित्यत्वाभाववदपि तद्विरुद्धनित्यत्वाभाववत् । तथा च सत्त्वनिषेधेऽपि न तद्विरुद्धस्यासत्त्वस्य प्राप्तिर्येनासत्त्वस्यापि निषेधे व्याघातः स्यादिति शङ्कार्थः ॥ त्वन्मत इति ॥ तथा च दृष्टान्तासिद्धिरित्यर्थः । न च कल्पिते तात्विका-नित्यत्वाभावेऽपि कल्पितं तदस्तीति युक्तम् । तात्विकनित्यत्वस्य ब्रह्मणीव तत्र दुर्वारत्वा-पातात् ॥ कल्पितत्वेति ॥ पक्षीभूते कल्पितेऽकल्पितत्वाभाववति तद्विरुद्धकल्पितत्वा-भावोऽस्ति ? न वा ? आद्ये स्वरूपासिद्धिः । द्वितीये तत्रैव व्यभिचार इति व्याघातः । एवं पक्षे विरुद्धधर्माभावरूपं साध्यमस्ति चेत् तत्र विरुद्धधर्मविरोधिनः विरुद्धधर्माभावस् तदभावोऽस्ति ? न वा ? आद्ये साध्यस्य बाधः । द्वितीये तत्रैव व्यभिचार इति व्याघात इत्यर्थः । ननूक्तसाध्ये धर्मिसत्त्वापेक्षेति विरुद्धासत्त्वविशेषणम् । तथा चाकल्पितत्वविरुद्धं धर्मिसत्त्वापेक्षं यत्कल्पितत्वं तदभावः पक्षेऽस्तीति न व्यभिचारः । न चाऽसिद्धिः । कल्पितत्वमात्रस्य हेतूकृतस्य पक्षेऽपि सत्त्वात् । एवं विरुद्धधर्माभावरूपसाध्यस्य सत्त्वा-सत्त्वाभ्यामपि न बाधव्यभिचाराविति शङ्कते ॥ अथेति ॥ इष्टापत्त्यानुमानं दूषयति ॥ तर्हीति ॥ सत्त्वाभाववत्यध्यस्तधर्मिसत्त्वापेक्षं यदसत्त्वं तदभावो मम संमतः धर्मिसत्त्वा-नपेक्षत्वादसत्त्वस्येत्यर्थः । असत्त्वस्य धर्मिसत्त्वापेक्षत्वे कल्पिते विरुद्धयोरपि धर्मयोरभावे च दोषमाह ॥ अन्यथेति ॥

ननु परस्परात्यन्ताभावरूपयोः संयोगात्यन्ताभावसंयोगयोरभेदभेदयोश्चात्यन्ताभावौ संयोगतदत्यन्ताभावरूपौ भेदाभेदरूपौ यथैकत्र वर्तेते तद्वत्तथाविधयोः सत्त्वासत्त्वयो-रप्यत्यन्ताभावावेकत्र स्यातामित्याशङ्कां निराकरोति ॥ न च तार्किकेति ॥ तद्वदेवेति ॥ परस्परात्यन्ताभावरूपयोः समानाधिकरणात्यन्ताभावप्रतियोगिनोः सामानाधिकरण्यनियमात् संयोगतदत्यन्ताभावयोरिव सत्त्वासत्त्वयोरपि सामानाधिकरण्यं स्यादित्यर्थः । ननु सत्त्वासत्त्व-योरेकावच्छदेनैकत्र वृत्तिरापाद्यते, एकत्र वृत्तिमात्रं वा ? नाद्यः । दृष्टान्तासिद्धेः । संयोग-तदत्यन्ताभावयोरिव भिन्नावच्छेदेन सत्त्वासत्त्वयोरपि वृत्तेः । इयांस्तु विशेषः । संयोगादौ देशावच्छेदकः सत्त्वादौ तु काल इतीत्याशङ्कते ॥ अथेति ॥ सत्त्वासत्त्वाभावयोरपि भिन्नकालावच्छेदेनैकत्र सत्त्वादिष्टापत्तिरित्याह ॥ सम इति ॥ आद्यपक्षे सत्त्वादिकं तात्विकम् उतातात्विकं धर्मिसमसत्ताकं वा विवक्षितम् ? नाद्यः । असद्ब्रह्मणोरतिव्याप्तेरित्याह ॥ असतोऽपीत्यादिना ॥ द्वितीये दोषमाह ॥ अतात्विकेति ॥ तथा चासम्भव इत्यर्थः । तृतीयमव्याप्त्यतिव्याप्तिभ्यां दूषयति ॥ धर्मिसमेति ॥ कथञ्चिदिति ॥ अति-व्याप्तेरपि वक्ष्यमाणत्वादिति भावः । तामेवाह ॥ निर्विशेषत्वेति ॥ विशेषस्य कल्पितत्वेन तदभावोऽपि तत्र नास्तीति तु व्याहत्यादिना निरस्तम् । सत्ताजातिरूपसत्त्वरहितस्यापि सामान्यादेः सद्रूपत्ववत् सत्वरहितस्यापि ब्रह्मणः सद्रूपत्वमस्त्विति शङ्कां परिहरति ॥ सामान्यादेरिति ॥ तथा च ब्रह्मण्यतिव्याप्तिरित्यर्थः ॥ ब्रह्मण इति ॥

ननु सत्त्वविशिष्टसद्वाचकस्य सत्यपदस्य धर्मिमात्रबोधकत्वे लक्षणैव । न हि धर्मि-स्वरूपमात्रवाचकत्वं कस्यचिदपि पदस्यास्तीति । मैवम् । न हि वाच्यविशेषणत्यागे लक्षणा । किन्त्ववाच्यपरिग्रहे । अत एव गौरनित्य इत्यादौ न लक्षणा । स्थलपद्मे पङ्कज-पदस्य न लक्षणेत्याहुः । स्वरूपमात्रलक्षणपदस्याप्य सत्त्वाच्च । तस्माद्गङ्गापदलक्ष्यम-गङ्गास्वरूपमिव सत्यपदलक्ष्यं ब्रह्मासत्यस्वरूपमिति तत्रातिव्याप्तिरित्यर्थः ॥ बाधबोध्य-स्येति ॥ ननु बाधस्याधिष्ठानमात्रगोचरत्वेन रूप्यवत्तत्सत्त्वविरहस्यापि साक्षिसिद्धतया बाधबोध्यत्वमसिद्धमिति चेन्मैवम् । घटो नास्तीति वद्रूप्यं नास्ति रूप्यसत्त्वं नास्तीत्य-बाधितानुभवेन तत्सत्त्वाभावस्य बाधविषयत्वावश्यम्भावात् ॥ उक्तदोषादिति ॥ रूप्यगत-सत्त्वाभावस्य बाधबोध्यत्वं न स्यादित्यर्थः ॥ किञ्चेति ॥ व्याघातेन भेदनिराकरणा-नुपपत्तेरित्यर्थः ।

**॥ इति अनिर्वाच्यत्वलक्षणभङ्गः ॥**

