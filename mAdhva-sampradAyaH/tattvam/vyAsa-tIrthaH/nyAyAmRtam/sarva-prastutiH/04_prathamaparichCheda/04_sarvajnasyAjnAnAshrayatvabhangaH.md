+++
title = "०४ सर्वज्ञस्याज्ञानाश्रयत्वभङ्गः"

+++


## किञ्च त्वन्मते शुद्धब्रह्मणश्चिन्म•त्रत्वेऽपि श्रुत्यादौ तस्य सर्वज्ञत्वात् कथमज्ञानम्

**६२. सर्वज्ञस्याज्ञानाश्रयत्वभङ्गः**

# **न्यायामृतं**

किञ्च त्वन्मते शुद्धब्रह्मणश्चिन्म•त्रत्वेऽपि श्रुत्यादौ तस्य सर्वज्ञत्वात् कथमज्ञानम् ।

सर्वं हि यो विजानीते तस्य कुत्रापि नाज्ञता ।

न हि यो यद्विजानीते स तत्राज्ञानवान् भवेत् ॥

सविशेषमेव ब्रह्म सर्वज्ञमिति चेन्न, ‘तुरीयं तत्सर्वदृक्सदे’ति शुद्धे तच्छ्रुतेः । एतेन सर्वज्ञत्वं भ्रान्त्या प्रमाणतो वा स्वरूपज्ञप्त्या वा त्रेधाप्यविद्यासिद्धिः, भ्रान्तेः प्रमातृत्वादेश्चाविद्यामूलत्वात् । असङ्गस्वरूपज्ञप्तेश्चाविद्यां विना विषया-सङ्गतेः । उक्तं हि–

स्वरूपतः प्रमाणैर्वा सर्वज्ञत्वं द्विधा स्थितम् ।

तच्चोभयं विनाऽविद्यासम्बन्धं नैव सिद्ध्यति ॥

इति निरस्तम्, अविद्यारहिते तुरीयेऽपि सार्वज्ञ्यश्रुतेः । एकाश्रयैकविषयक-ज्ञानाज्ञानयोर्विरोधस्यानुद्धाराच्च । स्वरूपज्ञप्तेः स्वतः सर्वकालाद्यसम्बन्धे असत्त्वापातेन स्वतः सर्वसम्बन्धाभावे असर्वगतत्वापातेन चाविद्ययेव स्वत एवान्येनापि सम्बन्धोपपत्तेश्च । असङ्गश्रुतेस्तु गतिरुक्ता । एतेन ब्रह्मणो ज्ञातृत्वमुपेत्याज्ञानं वदन्तो निरस्ताः । तदुक्तम्– अज्ञताऽखिलसंवेत्तुर्घटते न कुतश्चनेति ॥

## **अद्वैतसिद्धिः**

ननु– शुद्धब्रह्मणश् चिन्मात्रस्याज्ञानाश्रयत्वे सार्वज्ञ्यविरोधः । न च विशिष्ट एव सार्वज्ञ्यम्, ‘तुरीयं सर्वदृक्सदा’ इति शुद्धस्यैव सर्वज्ञत्वोक्तेरिति चेन्न, सर्वदृक्पदेन सर्वेषां दृग्भूतं चैतन्यमित्युच्यते, न तु सर्वज्ञं तुरीयम्, तस्माद्विशिष्ट एव सार्वज्ञ्यम् । तच्चाविद्यां विना न सम्भवतीत्यविद्यासिद्धिः । तथा हि– सर्वज्ञो हि प्रमाणतः, स्वरूपज्ञप्त्या वा । तत्र प्रमाणस्य भ्रान्तेश्चाविद्यामूलत्वाद्, असङ्गस्वरूपज्ञप्तेश्चाविद्यां विना विषयासङ्गतेः । तदुक्तम्–

स्वरूपतः प्रमाणैर्वा सर्वज्ञत्वं द्विधा स्थितम् ।

तच्चोभयं विनाऽविद्यासम्बन्धं नैव सिद्ध्यति ॥ इति ।

न च– स्वरूपज्ञप्तेः स्वतः कालाद्यसम्बन्धेऽसत्त्वापातेन स्वतः सम्बन्धाभावेऽ-सर्वगतत्वापातेन चाविद्ययेव स्वत एवान्येन सम्बन्धो वक्तव्य इति वाच्यम्, अविद्या-सम्बन्धस्याप्याविद्यकत्वेनाविद्ययेवेति दृष्टान्तानुपपत्तेः । स्वतः परतो वा कालादिसम्बन्धेन सर्वसम्बन्धेन चासद्वैलक्षण्यसर्वगतत्वयोरुपपत्तेर्न तयोरर्थे स्वतः कालसम्बन्धसर्वसम्बन्धा-पेक्षा । असङ्गत्वश्रुतिरपि स्वतः सङ्गाभावविषयत्वेनोपपद्यते । अत एव ‘अज्ञताऽखिल-संवेत्तुर्घटते न कुतश्चने’ति– निरस्तम् । तस्माच्चिन्मात्राश्रितैवाविद्या । इत्यज्ञानवादे सर्वज्ञस्याविद्याश्रयत्वोपपत्तिः ।

### **न्यायामृततरङ्गिणी**

ननु बिम्बभूतं ब्रह्म सर्वज्ञं तच्च नाज्ञानाश्रय इत्यत आह ॥ सविशेषमेवेति ॥ तुरीयमिति ॥ जाग्रदाद्यवस्थातीतं शुद्धं तुरीयमित्यर्थः । न तु सर्वदृक्पदेन सर्वेषां दृग्भूतं चैतन्यमुच्यते । न तु सर्ववेत्ता । सर्वपदवैयर्थ्यात् । तुरीयं प्रति सर्वस्या-भावाच्च ॥ सर्वज्ञस्याज्ञानाश्रयत्वभङ्गः ॥

### **न्यायामृतकण्टकोद्धारः**

शुद्धं ब्रह्म चिन्मात्रादन्यच् चिन्मात्रमेव वा ? नाद्यश् चिदन्यस्य कल्पितत्वेन शुद्धत्वानुपपत्तेः । न द्वितीय इत्याह ॥ किञ्चेति ॥ ननु सर्वज्ञत्वेऽप्यज्ञानं किं न स्यादित्यत आह ॥ सर्वं हीति ॥ तुरीयमिति ॥ उपलक्षणमेतत् । यथा विशेष्यनिष्ठमज्ञानं विशिष्टजीवनिष्ठतत्वज्ञानविरोधि तथा सविशेषब्रह्मनिष्ठतत्त्वज्ञानेनापि विरुध्येताविशेषात् । अन्यथा जीवनिष्ठतत्त्वज्ञाननाश्यं न स्यात् । विशेष्यविशिष्टभावस्य नियामकत्वान्नातिप्रसङ्ग इत्यपि द्रष्टव्यम् । न च सर्वदृक्शब्देन सर्वेषां दृग्भूतं चैतन्यं प्रतिपाद्यते न सार्वज्ञ्यमिति वाच्यम् । सर्वदृक्पदस्य सर्वज्ञादिपदपर्यायत्वेन प्रसिद्धेः । सर्वमध्ये स्वस्यापि पतितत्वेन तद्दृक्त्वाभावात् । न हि स्वविषया दृक् स्वयमेव । क्रियायाः स्वविषयत्वस्य विरुद्धत्वात् । यः सर्वज्ञ इत्यादावप्येवमेवार्थापत्या प्रमाणसत्वं न स्यात् । न चात्र बाधकादर्थान्तरम् । सार्वज्ञादेरौपाधिकं सार्वज्ञादेराविद्यकत्वे चिन्मात्र एव तदङ्गीकारौचित्याच्च अविद्यायाः स्वाश्रय एव स्वकार्यकरत्वादिति दिक् । एतेन सर्वज्ञत्वाज्ञत्वयोर्विरोधेन तुरीयेऽपि श्रवणेन चेत्यर्थः ॥ स्वरूपज्ञप्तेरिति ॥ न च स्वतः कालादिसम्बन्धाभावेऽपि परतः कालादिसम्बन्धमात्रेणासत्त्वादिपरिहारोपपत्तिरिति वाच्यम् । यथाकथञ्चित् कालादिसम्बन्धस्य खपुष्पादिसाधारणत्वात् । औपाधिक-कालादिसम्बन्धेनासत्त्वाभावादिके अङ्गीक्रियमाणे सत्त्वाभावव्यापकत्वादेरौपाधिकत्वेन वास्तवासत्त्वाद्यापाताच्च साक्षात् कालादिसत्वस्यैवासत्त्वाद्यभावादिप्रयोजकत्वाच्च । न चापरिच्छिन्नत्वमात्रेण व्यापकत्वमिति वाच्यम् । त्रिविधपरिच्छेदशून्यत्वरूपापरिच्छिन्न-त्वस्यासत्साधारणत्वान् न चाविद्ययेति दृष्टान्तो न युज्यते । अविद्यासम्बन्धास्या-विद्यकत्वेन स्वतः सम्बन्धाभावादिति वाच्यम् । आत्माश्रयान्योन्याश्रयादेरपरिहारात् ॥ असङ्गत्वश्रुतेस्त्विति ॥ पुण्यपापलेपाभावोपपत्तय इत्यर्थः । उक्तार्थे आचार्यसम्मतिमाह ॥ तदुक्तमिति ॥ अत्र संवेत्तुरिति ताच्छीलिकतृन्प्रत्ययेन ज्ञानादेरनौपाधिकत्वमुच्यत इति भावः ।

### **न्यायामृतप्रकाशः**

सर्वज्ञत्वात् ‘‘यस्सर्वज्ञ’’ इत्यादौ सर्वज्ञत्वेन प्रतिपादितत्वादित्यर्थः । ननु मया ज्ञान-रूपत्वाङ्गीकारान्न सर्वज्ञातृत्वरूपं सार्वज्ञमङ्गीकृतमित्यत उक्तं चिन्मात्रत्वेऽपीति । त्वया तथाऽङ्गीकारेऽपि श्रुत्याद्यनुसारेण सार्वज्ञमङ्गीकार्यमिति भावः । ‘‘अज्ञताऽखिलसंवेत्तुर्घटते न कुतश्चने’’ति भगवत्पादीयोक्तिं, तथा ‘‘ननु सर्वज्ञस्याज्ञानं न घटत इत्यत्र नान्वय-दृष्टान्तः । परमात्मानं विनाऽन्यस्य सर्वज्ञस्याभावात् । नापि व्यतिरेकदृष्टान्तः । अज्ञानाश्रयस्यान्यस्य परेणानभ्युपगमात्तत्कथमेतदिति । मैवम् । यो यत्र ज्ञानवान्नासौ तत्राज्ञानवानिति सामान्यव्याप्तेरविरोधादि’’ति टीकाकारीयोपपादनं च हृदि निधाय सङ्गृह्णाति ॥ सर्वं हीति ॥ ननु बिम्बभूतं ब्रह्म सर्वज्ञं तच्च नाज्ञानाश्रय इत्याशङ्कते ॥ सविशेषमेवेति ॥ विशिष्टं शबलमित्यर्थः ॥ तुरीयमिति ॥ जाग्रदाद्यवस्थातीतं शुद्धं तुरीयमिति तदर्थः ॥ तच्छ्रुतेरिति ॥ सार्वज्ञश्रुतेरित्यर्थः ॥ भ्रान्त्येति ॥ सर्वविषयकं भ्रमरूपमेवेति तदर्थः । सर्वविषयकज्ञानस्य भ्रान्तिरूपत्वे प्रमाणतः सर्वज्ञत्वे वाऽविद्या-सिद्धिमुपपादयति ॥ असङ्गेति ॥ प्रमाणतः स्वरूपप्रज्ञया वा सर्वज्ञत्वमविद्यासम्बन्ध-साक्षेपमित्यत्र संमतिमाह ॥ उक्तं हीति ॥ एवं च ब्रह्म नाज्ञानाश्रयः सर्वज्ञत्वादित्यनुमाने विरुद्धता स्यात् सर्वज्ञत्वस्याज्ञानसापेक्षत्वादित्युक्तं भवति ॥ तुरीयेऽपीति ॥ तथा च तत्र श्रुतं सार्वज्ञं नाविद्यासापेक्षमित्यर्थः । सर्वज्ञत्वमङ्गीकृत्याविद्याङ्गीकारे विरोधश्चेत्याह ॥ एकाश्रयेति ॥ किञ्च विकल्पितपक्षत्रयमध्ये स्वभावसिद्धप्रज्ञयैव सार्वज्ञमित्यङ्गीकुर्मः । न चासङ्गाया ज्ञप्तेर्न विषयेण स्वतः सम्बन्ध इत्यविद्यासिद्धिरिति वाच्यम् । असङ्गाया अपि स्वरूपज्ञप्तेः स्वतस्तावत्कालसम्बन्धोऽस्तीत्यङ्गीकार्यम् । अन्यथाऽसत्वापत्तेः । तथा स्वतः सार्वदेशसम्बन्धोऽप्यङ्गीकार्यः । अन्यथा सर्वगतत्वाभावापत्तेः । तद्वद्विषयैरपि स्वत एव सम्बन्धोपपत्तेः । यथा वा असङ्गाया अपि स्वरूपज्ञप्तेरविद्ययैव सम्बन्धोऽङ्गीकृतः । न ह्यविद्यासम्बन्धघटकाविद्यान्तरमस्ति । स्वनिर्वाहकत्वकल्पनं तु स्वरूपसिद्ध्युत्तरकालीनं तस्यैवेदानीं सन्दिह्यमानत्वात् । अतस्तद्वदन्येनापि सम्बन्धोपपत्तेर्न सर्वज्ञत्वस्याज्ञानापेक्षेति न विरुद्धत्वमित्याशयेनाह ॥ स्वरूपज्ञप्तेरिति ॥ ननु तर्ह्यसङ्गत्वश्रुतिविरोध इत्यत आह ॥ असङ्गत्वेति ॥ उक्तेति ॥ तत्कृतलेपाभावपरतयेत्यर्थः । ज्ञातृत्वं सर्वज्ञत्वम् ॥ निरस्ता इति ॥ सर्वं हि यो विजानाति इत्यनुमानविरोधादित्यर्थः । इदं सर्वं भगवत्पादोक्तस्योपपादनं नोत्पे्रक्षितमिति ज्ञापयति ॥ तदुक्तमिति ॥

### **न्यायामृतसौगन्ध्यं**

किञ्च चैतन्यस्याज्ञानाश्रयत्वे सार्वज्ञ्यविरोधः । न च विशिष्ट एव सार्वज्ञ्यम्, ‘तुरीयं तत् सर्वदृक् सदे’ति शुद्धस्यैव सार्वज्ञ्योक्तेः । न च सर्वदृक्पदेन सर्वेषां दृग्भूतं चैतन्य-मुच्यते, सर्वपदवैय्यर्थ्यापत्तेः ।

एतेन सार्वज्ञ्यं हि प्रमाणतः स्वरूपज्ञप्त्या वा भ्रान्त्या वा । सर्वथाप्यविद्यासिद्धिः । प्रामाणस्य भ्रान्तेश्चाविद्यां विना असम्भवात् । असङ्गस्वरूपज्ञप्तेश्चाविद्यां विना विषया-सङ्गतेरिति निरस्तम् । सर्वविषयकनित्यज्ञानत्वेन तत्सिद्धेः । ‘प्रकृतिं पुरुषं चापि प्रविश्यात्मेच्छया हरिः । क्षोभयामास संप्राप्ते सर्गकाले व्ययाव्यया’विति वैष्णवे भगवदिच्छादेः सृष्टेः प्रागुक्त्या नित्यत्वसिद्धिः ।

स्वरूपज्ञप्तेः स्वतः कालाद्यसम्बन्धेऽसत्वापत्तेः स्वतः सर्वसम्बन्धाभावेऽसर्वगतत्वा-पत्तेश्चाविद्ययेव स्वत एवान्येनापि सम्बन्धसम्भवाच्च । न चाविद्यासम्बन्धोऽप्याविद्यकः । अनवस्थापत्तेः । अविद्यासम्बन्धस्य तत्र श्रुतिगणैर्निरस्तत्वात् । न च स्वतः परतो वा कालादिसम्बन्धेनासद्वैलक्षण्यसर्वगतत्वोपपत्तिः । मोक्षे पराभावेनासत्वापत्तेर्दुर्वारत्वात् । अतस्तमआलोकयोरिव सर्वज्ञत्वासर्वज्ञत्वयोर्विरोधेन न सर्वज्ञास्याज्ञानाश्रयत्वमिति ।

**॥ इति सर्वज्ञस्याज्ञानाश्रयत्वभङ्गविवरणम् ॥**

