+++
title = "१० देहात्मैक्याध्यासभङ्गः"

+++


## यच्चोच्यते (आत्मनि देहेन्द्रियाद्यैक्यं तद्धर्माश्चाध्यस्यन्ते)..

**६८. देहात्मैक्याध्यासभङ्गः**

# **न्यायामृतं**

यच्चोच्यते (आत्मनि देहेन्द्रियाद्यैक्यं तद्धर्माश्चाध्यस्यन्ते) देहेन्द्रियादे-रात्मन्यैक्यं तद्धर्माश्चाध्यस्यन्ते । तत्र चाहं ब्राह्मणोऽहं काण इत्यादिप्रत्यक्षं, ब्राह्मणो यजेतेत्यादिश्रुतिर्देहाद्यैक्याध्यासाभावे सुषुप्तौ प्रमातृत्वाद्यदर्शनात् तदन्यथानुपपत्तिश्च मानमिति, तन्न, त्वन्मतेऽहमर्थस्यानात्मत्वेनाहं ब्राह्मण इत्यादेर्देहात्मैक्याविषयत्वात् । देहात्मैक्यस्य प्रत्यक्षत्वे तद्विरोध्यनुमानाद्य-प्रामाण्यस्योक्तत्वेन तद्भेदासिद्ध्यापत्तेश्च । परस्परं भिन्नत्वेन निश्चितानां देहेन्द्रियादीनां युगपदेकात्मैक्याध्यासायोगाच्च । त्वन्मते देहात्मनोर्भेदस्या-ध्यस्तत्वेन जीवब्रह्मणोरिव तत्राभेदाध्यासायोगाच्च । मिथ्यात्वं हि अधिष्ठान-ज्ञानाबाध्यात्यन्ताभावप्रतियोगित्वं, तद्बाध्यात्यन्ताभावप्रतियोगित्वस्य सत्त्वेऽपि सम्भवात् । अभेदश्च भेदात्यन्ताभाव इति कथं भेदमिथ्यात्वे अभेदः सत्यो न स्यात् ? न च देहस्य स्वरूपेणैवाध्यस्तत्वाद् देहादात्मनो न भेदो नाप्यभेद इति वाच्यम्, अध्यस्तादपि रूप्याच्छुक्तेः स्वज्ञानाबाध्यस्य बाधगोचरस्य भेदस्य दर्शनात् । किञ्च–

अहं गेहीतिवच्चाहं देहीत्येव प्रतीयते ।

न तु देहोऽहमस्मीति कदाचित् कस्यचिन्मतिः ॥ १ ॥

ब्राह्मणोऽहं मनुष्योऽहमित्यादिस्तु प्रमैव नः ।

देहभेदयुतो यस्माद् ब्राह्मणादिपदोदितः ॥ २ ॥

कृशोऽहं कृष्ण इत्यादौ कार्श्यादिर्देहसंस्थितः ।

पुत्रादिस्थितकार्श्यादिवदात्मन्युपचर्यते ॥ ३ ॥

प्रतीयते हि मम गृहं मम क्षेत्रमितिवन्मम देहः मम मनः मम चक्षुरिति भेदः । आत्मनि अहं ब्राह्मणोऽहं मनुष्य इत्यादिस्तु प्रमा । देहविशेषविशिष्ट एवं हि ब्राह्मणादिशब्दार्थः, न तु देहविशेषः, देहो ब्राह्मण इति कदाप्यप्रतीतेः । अन्धोऽहमित्यादिधीः प्रमैव, चक्षुश्श्रोत्रादिहीनस्यैवान्धबधिरादित्वात् । कृशोऽहमित्यादावपि कृशत्वादिकं रज्जौ सर्पस्थभीषणत्वादिकमिव धर्म्यैक्येन सहाध्यस्यते ? किं वा स्फटिके जपाकुसुमलौहित्यमिव तेन विनैव ? नाद्यः, धर्म्यैक्याध्यासाभावस्योक्तत्वात् । नान्त्यः, तद्वदेव कार्श्यादिद्वयप्रतीत्यापत्तेः । कृशोऽहं कृष्णोऽहमित्यादिस्तु पुत्रे कृशेऽहं कृश इतिवत् कर्दमलिप्तेऽहं कृष्ण इतिवच्च गौणः । न चायमप्यध्यासः, पुत्रात्कर्दमात्स्वस्य स्पष्टं भेदप्रतीतेः । अन्यथा मञ्चाः क्रोशन्तीत्यादिरप्यध्यासः स्यात् । पुत्रकार्श्येन दुःखं तु तस्यात्यन्तप्रेमास्पदत्वात् । न च कृशोऽहमित्यैक्यप्रतीत्या शिलापुत्रिकाया देह इतिवन् मम देह इत्ययमेव गौण इति वाच्यम्, मम देह इत्यस्य देहात्म-विवेकिनि मुख्यतायाः कृशोऽहमित्यस्य च पुत्रकार्श्ये गौणतायाश्च क्लृप्तत्वात् । तत्र भेदधीः स्पष्टेति चेदिहापि तथा । पश्वादीनामपि देहात्मभेदसाक्षात्कार-स्याङ्गीकार्यत्वात् । तदुक्तम्–

जातमात्रा मृगा गावो हस्तिनः पक्षिणो झषाः ।

भयाभयस्वभोगादौ कारणानि विजानते ॥

अस्मृतौ पूर्वदेहस्य विज्ञानं तत्कथं भवेदिति ।

तथा हि जातमात्रस्य पश्वादेः स्तन्यपानादौ प्रवृत्त्यादिहेतोरिष्ट साधनत्वा-द्यनुमितेर्हेतुर् यत् स्तन्यपानं तदिष्टसाधनम्, यथेदम्, यन्नेत्रस्यान्तःशङ्कुकण्डूयनं तदनिष्टसाधनं यथेदमित्यादिव्याप्तिस्मृतिस्तावन्न देहान्तरास्मृतौ युक्ता । न च मम प्राग्देहान्तरमभूदिति स्मरतः स्वस्यैतद्देहैक्यधीः, किं त्वनेकमणिष्वनुस्यूतं सूत्रमिवानेकदेहेष्वनुस्यूतमात्मानं पश्यतस्ततो भेदधीरेव ।

किं च योऽहं बाल्ये पितरावन्वभूवं सोऽहं स्थविरः नप्तॄन् पश्यामीति, योऽहं स्वप्ने व्याघ्रदेहः सोऽहमिदानीं मनुष्यदेह इति च देहभेदधीपूर्वकं स्वस्यैक्यमनुसन्दधानः कथं ततो भेदं न जानीयात् ? न चेयं विरुद्ध-धर्मरूपलिङ्गजन्या भेदधीः परोक्षेति नैक्यापरोक्षभ्रमविरोधिनीति वाच्यम्, प्रत्यक्षे धर्मिणि भेदकसाक्षात्कारस्य भेदसाक्षात्कारव्याप्तत्वात् । इह च व्यावृत्तत्वेन धीस्थदेहादिभेदकस्यानुवृत्तत्वस्यात्मनि प्रत्यभिज्ञाप्रत्यक्षसिद्ध-त्वात् । व्यावर्तकसाक्षात्कारस्यैवैक्यापरोक्षभ्रमेण भेदव्यवहारस्यौपचारिकत्वेन च सह विरोधाच्च । न चायं भ्रमः सोपाधिकः येनाधिष्ठानतत्त्वसाक्षात्कारेऽपि स्यात् ।

या तु श्रुतिरुक्ता, तत्र किं लक्षणया देहविशेषैक्याध्यासवान् ब्राह्मणशब्दार्थ इति भावः ? किं वा देहविशेषसम्बद्ध एव तदर्थः, सम्बन्धस्त्वन्यस्यासम्भवा दैक्याध्यासरूप इति ? यद्वा देहविशेष एव तदर्थः, आत्मा तु देहैक्या-ध्यासात्प्रवर्तत इति ? नाद्यः । विधौ लक्षणायोगात्, त्वया पुत्रभार्यादिषु विकलेषु सकलेषु वा अहमेव विकलः सकलो वेत्यध्यस्यतीति भाषितत्वेन न्यायसाम्येन भृत्यमित्रादावपि तस्य सत्वेन शूद्रस्वामिनो ब्राह्मणादेर्यागाद्य-नधिकारापाताच्च, ब्राह्मणादिकमित्रस्य शूद्रस्याप्यधिकारापत्तेश्च । न च स्वकर्मार्जितेन देहविशेषेणैक्याध्यासवांस्तदर्थः, आवश्यकत्वेन स्वकर्मणा देहविशेषार्जनस्यैव तदर्थत्वोपपत्तेश्च । सुप्तस्य जीवन्मुक्तस्य च देहैक्या-ध्यासाभावेन ‘ब्राह्मणो न हन्तव्यः’ इत्यादेस्तदविषयकत्वापाताच्च । नापि कदाचिदध्यासवांस्तदर्थः, महापातकेन नष्टब्राह्मण्यस्याप्यधिकारापाताच्च । जन्मारभ्य जीवन्मुक्तस्योक्तनिषेधाविषयत्वापाताच्च । अत एव न द्वितीयः । संयोगस्यात्मविभुत्वपक्षे सर्वदेहेषु स्वस्वामिभावस्य च भृत्यदेहे सत्त्वेऽपि, इच्छानुविधायित्वस्य चात्यातुरादिदेहेष्वसत्त्वेऽपि साक्षात्स्वस्वामिभावस्य वा, तदिन्द्रियाश्रयत्वस्य वा, साक्षात्तत्प्रयत्नजन्यक्रियाश्रयत्वस्य वा, तद्भोगा-यतनत्वस्य वा, तत्कर्मार्जितत्वस्य वा सम्बन्धान्तरस्य सम्भवात् । न च प्रयत्नादावप्यात्मैक्यभ्रम एव सम्बन्धः, अहं कृतिरित्यप्रतीतेः । आत्म-समवायस्यात्मायुतसिद्धेर्वा सम्बन्धान्तरस्य सत्त्वाच्च । न चानतिप्रसङ्गाय स्वस्वामिभावादिरैक्याध्यासरूपमूलसम्बन्धाधीनः, वैपरीत्यस्यापि सुवचत्वात्, तत्कर्मार्जितत्वस्यैव मूलसम्बन्धत्वाच्च । कर्मणां तदीयत्वं चानादिपूर्व-पूर्वतदीयकर्माधीनं वा, तदाश्रितप्रयत्नजन्यत्वाधीनं वा । न तु तदीयशरीर-जन्यत्वाधीनमिति नान्योन्याश्रयः । पुत्रकामेष्टिकर्मापि न पुत्रशरीरार्जकम् । किं तु ग्रामकामेष्टिवत् पुत्रकर्मार्जितस्य तस्य स्वसम्बन्धमात्रार्जकम् । न तृतीयः । तस्य जडत्वादिना अनियोज्यत्वाद्, देहविशेषयुक्त एव ब्राह्मण-शब्दप्रयोगेण देहस्यातदर्थत्वाच्च । अनेन ‘सर्वाण्यपि विधिनिषेधशास्त्राण्य-ध्यासमूलानि’ इति निरस्तम् ।

नापि प्रमातृत्वाद्यन्यथानुपपत्त्याध्याससिद्धिः, तदभावेऽपि सुषुप्ता-वज्ञानादिज्ञातृत्वस्य दर्शनाद्, जागरणादावपि घटादिप्रमातृत्वदशायां तत्कर्मा-र्जितत्ववत् तदैक्याध्यासस्य तदाऽभावाच्च । एतेन प्रमातृत्वादिकमध्यास-मूलमिति परभाष्यं निरस्तम् । चार्वाकादेस्त्वनुमानाभा सादिजन्येऽपि देहात्मभ्रमे धर्माद्यभावभ्रम इव प्रत्यक्षत्वाभिमानः । संसारहेतुर् देहानुकूलादौ रागादिरपि पुत्रानुकूलादाविव देहस्य प्रेमास्पदत्वात् । अङ्गुल्या देहं प्रदर्श्यायमहमित्युक्तिरपि अङ्गारं प्रदर्श्यायं वह्निरितिवत् पृथग्दर्शयितुमशक्य-त्वात् । श्रुतिषु देहात्मैक्यनिषेधोऽप्यसत्कारणत्वनिषेधवत् कुवादिप्राप्तत्वाद्, व्यवहारपर्यन्तं स्फुटतरभेदज्ञानाभावाच्च । दृश्यन्ते हि यमलयोर्व्यावर्तकं पश्यन्तोऽपि व्यवहर्तुमशक्ताः । उक्तं च–

व्याप्तत्वादात्मनो देहे व्यवहारेष्वपाटवात् ।

भेदज्ञानेऽपि चाङ्गारवह्निवत् स्वाविविक्तवत् ॥ १ ॥

भवन्ति व्यवहाराश्च न हि प्रत्यक्षगानपि ।

अर्थान् यथानुभवतः प्रतिपादयितुं क्षमाः ॥ २ ॥ इति

तस्माद् देहादेरात्मैक्येन स्वरूपेण चानध्यस्तत्वाज्जगत्सत्यमेव, न त्वनिर्वाच्यमिति ।

## **अद्वैतसिद्धिः**

ननु ‘अहमर्थस्यानात्मत्वे ब्राह्मणोऽहं काण’ इत्यादिप्रत्यक्षं देहेन्द्रियादौ आत्मैक्याध्यासे प्रमाणं न स्याद्, ऐक्यबुद्धावात्मनोऽविषयत्वादिति चेन्न, अहमित्यस्य द्व्यंशत्वेन चिदंशे कर्तृत्वादिविशिष्टान्तःकरणैक्याध्यासवद् ब्राह्मणत्वकाणत्वादिविशिष्टदेहेन्द्रियाद्यैक्याध्यासेना-त्मैक्यविषयत्वसम्भवात् । तथा चात्मनि देहेन्द्रियाद्यैक्याध्यासो युज्यत एव । न च एवं देहात्मैक्यस्य प्रत्यक्षत्वे तद्विरोध्यनुमानागमयोरप्रामाण्यप्रसङ्गः, वह्निशैत्यानुमानवत्, श्रूय-माणार्थे ‘यजमानः प्रस्तर’ इत्यागमवच्च । तथा च न देहात्मनोर्भेदसिद्धिः स्यादिति वाच्यम्, चन्द्रपरिमाणप्रत्यक्षविरोध्यनुमानागमादिदृष्टान्तेन प्रत्यक्षविरोधिनः परीक्षितागमानुमानादेः प्रामाण्यस्य व्यवस्थापितत्वेन तथापि तयोर्भेदसिद्धिसम्भवात् । न च परस्परभिन्नत्वेन निश्चितानां देहेन्द्रियादीनां युगपदेकात्मैक्याध्यासायोगः, न हि भिन्नत्वेन निश्चितयो रजतरङ्गयोरेकदैकशुक्तिकायामैक्याध्यास इति वाच्यम्, ‘देहादिन्द्रियमन्यद्, इन्द्रियाद् देहोऽन्य’ इति भेदबुद्ध्या ‘देहोऽहमिन्द्रियमित्यैक्याध्यासासम्भवेऽपि ब्राह्मणादन्य काणः काणादन्यः ब्राह्मण इति भेदबुद्ध्यभावेन ब्राह्मणोऽहं काण इत्येकदा ऐक्याध्याससम्भवात्, समानप्रकारक-भेदधिय एव विरोधित्वात् ।

ननु भेदमात्रस्याप्यध्यस्तत्ववादिनस्तव देहात्मनोर्भेदस्याप्यध्यस्तत्वेन जीवब्रह्मणोरिव तदभेदस्तात्त्विकः स्यात् । मिथ्यात्वं हि अधिष्ठानज्ञानाबाध्यात्यन्ताभावप्रतियोगित्वम् । तद्बाध्यात्यन्ताभावप्रतियोगत्वस्य सत्त्वेऽपि असम्भवात् । अभेदश्च भेदात्यन्ताभाव इति कथं भेदमिथ्यात्वे अभेदः सत्यो न स्यात् ? न च देहस्याप्यध्यस्तत्वेन तेन सहात्मनो न भेदो नाप्यभेद इति वाच्यम्, अध्यस्तादपि रूप्याच्छुक्तेः स्वज्ञानाबाध्यभेददर्शनादिति चेन्न, भेदस्य मिथ्यात्वेऽपि अभेदो न तात्त्विकः, भावाभावयोरुभयोरपि मिथ्यात्वस्य प्रागेवो-पपादितत्वात् । इयांस्तु विशेषः यदत्राभेदो व्यवहारकालीनेन परीक्षितप्रमाणभावेनानुमानादिना बाध्यते, भेदस्तु देहात्मनोर्न तेन, किन्तु चरमवृत्त्येति । न च एवं गेहीतिवद् ‘देही’ इति प्रतीतिः’ न स्यात्, किन्तु देहोऽहमिति वाच्यम्, देहत्वेन भेदग्रहाद् ब्राह्मणत्वादिना भेदाग्रहाच्च ब्राह्मणोऽहं देह्यहमित्युभयप्रतीत्युपपत्तेः । देवदत्ताद् यज्ञदत्तोऽन्य इति भेदबुद्धावपि तत्त्वेनोपस्थिताद् देवदत्ताद्यज्ञदत्ते ‘सोऽयम्’ इत्यभेदभ्रमदर्शनात् ।

ननु ब्राह्मणोऽहं मनुष्योऽहमिति कथमध्यासरूपम्?मनुष्यत्वब्राह्मणत्वादेः शरीर-विशिष्टात्मवृत्तित्वेन प्रमात्वस्यैव सम्भवात् । तदुक्तम्–

ब्राह्मणोऽहं मनुष्योऽहमित्यादिस्तु प्रमैव नः ।

देहभेदयुतो यस्माद् ब्राह्मणादिपदोदितः ॥

इति चेन्न, मनुष्यत्वादेर्देहविशिष्टात्मवृत्तित्वे चक्षुरादिगम्यत्वं न स्याद्, देहविशिष्टात्मन-श्चक्षुरगम्यत्वात् । न च एकदेशस्य चक्षुर्गम्यत्वाद् विशिष्टगतजातिश् चक्षुषा गृह्यत इति वाच्यम्, व्यासज्यवृत्तेरुभययोग्यतायामेव योग्यत्वनियमात् । अन्यथा ऐन्द्रियकानैन्द्रियक-वृत्तिसंयोगद्वित्वादेः प्रत्यक्षता स्यात् । व्यासज्यवृत्तित्वस्य जातावदृष्टचरत्वात् पृथिवी-त्वादिना सङ्करापत्तेः, तव मते आत्मनोऽणुत्वेन तद्वृत्तित्वेऽतीन्द्रियत्वप्रसङ्गात् । न चैवं ‘देहो ब्राह्मणो मनुष्यः’ इत्यादिप्रतीत्यापत्तिः, अहन्त्वसामानाधिकरण्यभ्रमजनकदोषस्यैव तादृक्प्रतीतिप्रतिबन्धकत्वात् । उक्तबाधकैर्देहवृत्तित्वे अनन्यगतिकत्वेन तथा कल्पनात्, ‘कृशोऽहं स्थूलोऽहम्’ इत्यादौ कार्श्यादिविशिष्टैक्याध्यासस्यावश्यकत्वाच्च । न च अयमौपचारिकप्रयोगः पुत्रे कृशे अहं कृश इतिवत्, तदुक्तं–

कृशोऽहं कृष्ण इत्यादौ कार्श्यादिर्देहसंस्थितः ।

पुत्रादिस्थितकार्श्यादिवदात्मन्युपचर्यते ॥

इति वाच्यम्, एवं सति देहादिभिन्नात्मास्तित्वप्रतिपादिकाया ‘अस्तीत्येवोपलब्धव्यः’ इति श्रुतेरनुवादकतापत्तेः, मम देह इत्यनौपचारिकः, अहं गौर इत्याद्यौपचारिक इत्यत्र विनिगमकाभावाच्च ।

ननु इदं विनिगमकम्, जातमात्रस्य पश्वादेः प्रवृत्त्यादिहेतोरिष्टसाधन ताद्यनुमितेर्हेतुर्य-त्स्तन्यपानम्, तदिष्टसाधनम्, यथा पूर्वदेहीयं स्तन्यपानमित्यादि व्याप्तिस्मृतिस्तावन्न देहान्तरास्मृतौ युक्ता । न च ‘मम प्राक् देहान्तरमभूत्’ इति स्मरतस्तस्यैक्यधीः सम्भवति । किन्त्वनेकमण्यनुस्यूतसूत्रमिवानेकदेहेष्वनुस्यूतमात्मानं पश्यतः स्वतो भेदधीरत्रेति चेन्न । पूर्वदेहस्मृतिं विनापि अनुमितिहेतुव्याप्तिस्मृतेः सम्भवात् । न हि व्याप्त्यनुभव इति व्याप्ति-स्मरणसमयेऽपि दृष्टान्तज्ञानापेक्षा, येन तदर्थं तद्देहस्मृतिरपेक्ष्येत ।

न च तथापि ‘योऽहं बाल्ये पितरावन्वभूवं सोऽहं स्थाविरे प्रणप्तॄननुभवामि, योऽहं स्वप्ने व्याघ्रदेहः, सोऽहमिदानीं मनुष्यदेह इति देहभेदधीपूर्वकं स्वस्यैक्यमनुसन्दधानः कथं ततो भेदं न जानीयादिति वाच्यम् । विरुद्धधर्मरूपलिङ्गधीजन्यभेदधीसम्भवेऽपि अपरोक्षाभेदभ्रमे अविरोधात् । न च प्रत्यक्षे धर्मिणि भेदकसाक्षात्कारो भेदसाक्षात्कारव्याप्तः, इह च व्यावृत्त-त्वेन बुद्धिस्थदेहादितो भेदकस्यानुवृत्तत्वस्यात्मनि प्रत्यभिज्ञाप्रत्यक्षसिद्धत्वाद् व्यावर्तक-साक्षात्कारस्यैवैक्यापरोक्षभ्रमविरोधित्वान् निरुपाधिकत्वेन विशेषदर्शनाप्रतिबध्यत्वस्य वक्तु-मशक्यत्वात् कथमैक्यभ्रम इति वाच्यम्, भेदकसाक्षात्कारस्य भेदसाक्षात्कारेण व्याप्तेरैक्यारोपेण सह विरोधस्य चासिद्धेः । नीला बलाकेत्यत्र नीलाद् भेदकस्य बलाकात्वस्य ग्रहेऽपि नीलभेद-साक्षात्काराभावस्य तदभेदसाक्षात्कारस्य च दर्शनात् । न च तत्र दोषप्राबल्यात् तथा, प्रकृतेऽपि दोषप्राबल्यान्नेति केन तुभ्यमभ्यधायि ?

एवं ‘ब्राह्मणो यजेत’ इत्यादिश्रुतिरपि ब्राह्मणत्वाश्रयशरीरस्य जडत्वेनानियोज्यतया तदैक्याध्यासापन्नमात्मानं नियुञ्जाना तत्र प्रमाणम् । न च ब्राह्मणत्वाश्रयदेहेन सम्बन्धान्तर-मादायैव नियोज्यत्वोपपत्तिः, तस्यानतिप्रसक्तस्य वक्तुमशक्यत्वात् । तथा हि न ताव-त्संयोगः, आत्मनो विभुत्वेन सर्वदेहसाधारण्यात् । नापि स्वस्वामिभावः सम्बन्धः, पश्वादिव्यावृत्तस्य देहादिगतस्वस्वामिभावे साक्षात्त्वस्य वक्तुमशक्यत्वात् । नापीच्छानु-विधायित्वम्, आमवातजडीकृते तदभावात् । नापि तदिन्द्रियाश्रयत्वम्, तद्धि तत्सम्बद्धे-न्द्रियाश्रयत्वं वा ? तज्ज्ञानजनकेन्द्रियाश्रयत्वं वा ? नाद्यः, अतिप्रसङ्गात् । न द्वितीयः, ज्ञानपदेन स्वरूपचैतन्योक्तावसम्भवः, अन्तःकरणवृत्त्युक्तौ तेनापि सम्बन्धार्थमध्यास-स्यावश्यकत्वात् । तद्वरं देहस्यैवाध्यासिकः सम्बन्ध इत्युच्यताम् । अत एव साक्षात् प्रयत्नजन्यक्रियाश्रयत्वं वा, तद्भोगायतनत्वं वा, तत्कर्मार्जितत्वं वा सम्बन्ध इति निरस्तम्, तत्कर्मार्जितत्वस्य पुत्रादिसाधारणत्वाच्च । न च तत्रादृष्टेन स्वत्वमेवोत्पाद्यते, न तु पुत्रादिरिति वाच्यम्, ग्रामादिवत् पुत्रस्य सिद्धत्वाभावेन स्वत्वोत्पादनार्थमपि तदुत्पादन-स्यावश्यकत्वात् । अन्यथा स्वदेहसुखादिष्वप्यस्यादृष्टेन स्वत्वमेवोत्पाद्यते, न तु स्वदेहादि-रित्यपि स्यात् । तथा च पूर्वानुत्पन्नमदृष्टेन स्वत्वसहितमेवोत्पाद्यते । पूर्वोत्पन्ने तु स्वत्वमात्रमिति विभागः ।

एतेन श्रुतिस्थं ब्राह्मणपदं किं लक्षणया देहविशेषैक्याध्यासवत्परम् ? देहविशेषसम्बन्धपरं वा ? सम्बन्धस्तु अन्यस्याभावादैक्याध्यास एव । यद्वा देहविशेषपरम् ? आत्मा तदैक्याध्यासात्प्रवर्तत इति । नाद्यः, विधौ लक्षणाया अयोगात्, पुत्रमित्रादिषु विकलेषु सकलेषु वा अहमेव विकलः सकलो वेति अध्यासस्वीकारेण ब्राह्मणमित्रस्य शूद्रस्याधिकार-प्रसङ्गात्, शूद्रमित्रस्य ब्राह्मणस्यानधिकारप्रसङ्गाच्च । न द्वितीयः, तदिन्द्रियाश्रयत्वादेः सम्बन्धान्तरस्यैव सम्भवात् । न तृतीयः, तस्य जडत्वेन नियोज्यत्वासम्भवादिति निरस्तम्, चरमपक्षे दूषणमनुक्तोपालम्भनम्, प्रथमद्वितीयपक्षयोरेव क्षोदसहत्वेनाङ्गीकारविषयत्वाद्, विधौ लक्षणायाः ‘गोभिः श्रीणीत मत्सरम्’ इत्यादौ दर्शनात् स्वीयत्वाद्यप्रतिसन्धाननिबन्धनस्य पुत्रमित्रादिव्यावृत्तस्यैव सर्वानुभवसाक्षिकस्याध्यासस्य प्रयोजकतया नोक्तस्थले अतिप्रसङ्गा-प्रसङ्गौ । कादाचित्कस्य तादृशाध्यासस्यैव ब्राह्मणपदप्रयोगनिमित्तत्वेन ब्राह्मणो न हन्तव्य इत्यादेः सुषुप्तविषयत्वादिकमपि सङ्गच्छते । तथा जीवन्मुक्तविषयत्वमपि । तस्यावरणशक्ति-निबन्धनाध्यासाभावेऽपि विक्षेपशक्तिनिबन्धनाध्याससम्भवात् । न चैवं कदाचिदध्यासस्य प्रयोजकत्वे महापातकेन नष्टब्राह्मण्यस्याप्यधिकारप्रसङ्गः, तत्र महापातकस्यैवानधिकार-प्रयोजकत्वम्, न तु ब्राह्मण्याभावस्य, ‘पतितो ब्राह्मण’ इति व्यवहारेण तदभावस्यैवा-भावात् । तथा चोक्तं भाष्ये– ‘सर्वाणि विधिनिषेधशास्त्राण्यध्यासमूलानि’ इति ।

प्रमातृत्वाद्यन्यथानुपपत्तिरप्यध्यासे मानम् । कदाचिदध्यासस्यैव प्रयोजकत्वेन सुषुप्तौ तदभावेऽपि ज्ञातृत्वस्य घटादिप्रमाकाले तदभावेऽपि प्रमातृत्वस्य दर्शनात् कथमैक्याध्यासस् तत्र प्रयोजक इति निरस्तम् । तदुक्तं भाष्ये प्रमार्तृत्वादिकमध्यासमूलमिति । अत एव चार्वाकादीनामनभिसंहितप्रबलागमानुमानादीनां देह एवात्मेति प्रवादः । अन्यथा प्रत्यक्ष-प्रामाण्यवादिनस्तस्य तादृशव्यवहारानुपपत्तेः । न च चार्वाकादेरनुमानाभासाज्जाते देहात्मैक्य-भ्रमे प्रत्यक्षत्वाभिमान इति वाच्यम्, प्रत्यक्षेण भेदे गृहीते अनुमानाभासादिनाऽभेदस्य बोधयितुमशक्यत्वात् । तथा च प्रत्यक्ष एवायमैक्यभ्रमः । अत एवाङ्गुल्या देहं प्रदर्श्य वदत्ययमहमिति । अत एव देहात्मैक्यनिषेधकश्रुतिरप्युपपद्यते, अन्यथा तस्याप्रसक्त-प्रतिषेधकतापत्तेः । न च कुसमयप्राप्तनिषेधिका सा, प्रत्यक्षविरुद्धकुसमयस्याप्यनवकाशात् । तस्मादाभीरसाधारणाद् ‘अहं गौर’ इत्यादिप्रत्ययादात्मन्यन्तःकरणैक्याध्यासाद् देहतद्धर्मा-ध्यासोऽपीति सिद्धम् ।

॥ इत्यद्वैतसिद्धौ देहात्मैक्याध्यासोपपत्तिः ॥

### **न्यायामृततरङ्गिणी**

अहमर्थस्यानात्मत्वे अहं काण इत्यादिप्रत्यक्षमात्मनीन्द्रियाद्यैक्याध्यासे प्रमाणमिति भवदुक्तमयुक्तं स्यादित्यभिसन्धायैक्याध्यासं प्रस्तौति ॥ यच्चोच्यत इत्यादिना ॥ ब्राह्मण इति ॥ ब्राह्मण्याद्याश्रयशरीरस्य जडत्वेनानियोज्यतया तदैक्याध्यासवन्तमात्मानं नियुञ्जाना श्रुतिरित्यर्थः ॥ त्वन्मत इति ॥ नन्वहमर्थस्य द्व्यंशत्वेन कर्तृत्वविशिष्टान्तःकरणस्येव काणत्वविशिष्टेन्द्रियादेरप्यात्मन्यध्यासो भविष्यतीति चेन्न । चित्काणेति कदाप्य-प्रतीत्याऽहमर्थ एव तदारोपस्य वक्तव्यत्वात्तस्य चानात्मत्वात् ॥ देहेति ॥ ननु चन्द्रपरिमाणप्रत्यक्षस्येव देहात्मैक्यप्रत्यक्षस्यापि परीक्षितानुमानादिबाधकं स्यादिति शङ्कामपाकर्तुमुक्तमुक्तत्वेनेति । चन्द्रपरिमाणप्रत्यक्षस्य दूरादिदोषेण स्वार्थनिश्चयपराङ्मुखस्य युक्तोऽन्येन बाधः । इह तु न तथेति वैषम्यम् ॥ परस्परमिति ॥ भिन्नत्वेन निश्चितयोर्वङ्गरजतयोरेकदैकशुक्तिकायामारोपादर्शनादित्यर्थः । ननु देहादिन्द्रियमन्यदिन्द्रिया-द्देहोऽन्य इति भेदबुद्ध्या देहोऽहमिन्द्रियमित्यैक्याध्यासासम्भवेऽपि ब्राह्मणात्काणोऽन्यः काणाद्ब्रह्मणोऽन्य इति भेदबुद्ध्यभावेन ब्राह्मणोऽहं काण इत्येकदैक्याध्याससम्भव इति चेन्न । ब्राह्मणस्याक्षिकाणमिति काणब्राह्मणभेदस्यापि प्रत्यक्षत्वात् । येनाङ्गविकार इति सूत्रे तथोदाहृतत्वाच्च ॥ त्वन्मत इति ॥ भेदमात्रस्याध्यस्तत्ववादिन इत्यर्थः । ननु भेदस्याध्यस्तत्वेऽप्यभेदोऽप्यध्यस्तोऽस्तु । उभयोरपि दृश्यत्वेन मिथ्यात्वात् । इयांस्तु विशेषः । यदत्राभेदो व्यवहारकालीनेन परीक्षितप्रमाणभावेनानुमानादिना बाध्यते भेदस्तु देहात्मनोर्न तेन । किं तु चरमवृत्त्येतीत्यत आह ॥ मिथ्यात्वं हीति ॥

ननु यथाकथञ्चिदत्यन्ताभावप्रतियोगित्वमेव मिथ्यात्वमस्त्वित्यत आह ॥ तद्बाध्येति ॥ अधिष्ठानज्ञानबाध्येत्यर्थः । रूपवति घटे घटज्ञानबाध्यरूपात्यन्ता-भावसत्त्वेऽपि रूपस्य सत्यत्वादिति भावः । ननु भेदमिथ्यात्वसिद्ध्यर्थं भेदात्यन्ता-भावस्याधिष्ठान ज्ञानाबाध्यत्वेऽप्यभेदस्याध्यस्तत्वमस्त्वित्यत आह ॥ अभेदश्चेति ॥ अध्यस्तादपीति ॥ अत्यन्ताभाववद्भेदेऽपि प्रतियोगिसत्त्वनियमाभावादिति भावः । देहेन्द्रियादीनां परस्परं भेदप्रत्ययान्न तदात्माभेदप्रत्यय इत्युक्तम् । सम्प्रति देहात्मनो-र्भेदावगमान्न तदैक्याध्यास इत्याह ॥ किं चेति ॥ ननु देहत्वेन देहात्मैक्यारोपो वा ब्राह्मणत्वादिना वा । आद्य आह ॥ अहं गेहीति ॥ द्वितीय आह ॥ ब्राह्मण इति ॥ प्रतीयते हीति ॥ देहत्वेन देहभेदस्यात्मनि प्रतीतेर्न तेन रूपेण भेदारोप इत्यर्थः । अहं ब्राह्मण इति प्रमात्वान्नायमारोप इत्यर्थः ।

ननु देहब्राह्मणयोः सामान्यविशेषरूपत्वमेवास्त्वित्यत आह ॥ नत्विति ॥ देही ब्राह्मण इति सामान्यविशेषरूपत्वाभावे यथा प्रमाणं नास्ति तथा देहो ब्राह्मण इति सामान्यविशेषरूपत्वे प्रमाणं नास्तीत्यर्थः । ननु ब्राह्मणत्वादेर्देहविशेष विशिष्टात्मवृत्तित्वे तस्य चाक्षुषत्वं न स्यात् । देहविशिष्टात्मनोऽचाक्षुषत्वात् । न चैकदेशस्य चाक्षुषत्वा-द्विशिष्टगतधर्मस्य चाक्षुषत्वमिति वाच्यम् । विशिष्टवृत्तेरुभययोग्यतायामेव योग्यत्व-नियमादिति चेन्न । अतीन्द्रियनानापदार्थघटितव्याप्त्यादेरिव ब्राह्मणत्वादेरपि चाक्षुष-त्वोपपत्तेः । न चैतद्विद्मो वयं ब्राह्मणा वा स्मोऽब्राह्मणा वेति श्रुत्या ब्राह्मणत्वस्य दुर्ज्ञानत्वोक्त्या सहकार्यन्तरसहकृतचक्षुर्ग्राह्यत्वोक्तेश्च । अत एव पुरुषे दृष्टे तद्ब्राह्मणत्वे सन्दिह्यते । मनुष्यत्वमपि आत्मनि गृहीत एव गृह्यते । चञ्चाद्याकारज्ञानेऽपि मनुष्यत्वादिसन्देहात् । तस्मादात्माद्युपनयध्रौव्याद्ब्राह्मण त्वादिकमपि चाक्षुषमेव । तदुक्तं वार्तिके । न हि यद्गिरिशिखरमारुह्यते तन्न गृह्यत एवेति ॥ धर्मैक्येति ॥ धर्मिभेदस्य प्रत्यक्षसिद्धत्वादित्यर्थः ॥ तद्वदिति ॥ रक्तः स्फटिको रक्तं कुसुममिति प्रतीतिवदित्यर्थः । एकत्र मुख्यत्वेन क्लृप्तस्यैव मुख्यत्वं, गौणत्वेन क्लृप्तस्य गौणत्वं कल्पयितुं न्याय्यमित्याह ॥ मम देह इत्यादि ॥ देहात्मभेदग्रहस्य पश्वादिसाधारणत्वान्न तस्य गौणत्वमित्याह ॥ तथेति ॥ तदुक्तमिति ॥ तृतीयाध्यायेऽनुव्याख्यान इति शेषः । जातमात्रा न तु व्यापारान्तरं कृतवन्तः । अस्मिन् जन्मनि व्याप्त्यनुसन्धानरहिता इत्यर्थः ॥ व्याप्ति-स्मृतिरिति ॥

ननु न व्याप्त्यनुभव इव तत्स्मृतावपि दृष्टान्तज्ञानापेक्षा । येनैतदर्थं तद्देह-स्मृतिरपेक्ष्येतेति चेन्न । न हि व्याप्तिस्मृतिं प्रति सहचारज्ञानकारणत्वानुरोधेनाधिकरण-ग्रहणापेक्षां ब्रूमः । किं तु सामानाधिकरण्यादिगर्भव्याप्तिज्ञानस्य साध्याधिकरणविषयत्व-नियमम् । तदिदमुक्तम् ॥ इत्यादीति ॥ उक्तसाध्यसाधनं सामानाधिकरण्यरूपव्याप्ते-रित्यर्थः ॥ इह चेति ॥ तथा चात्मनि देहभेदोऽपि प्रत्यक्षसिद्ध इत्यर्थः ॥ व्यावर्त-केति ॥ भेदसाक्षात्काराभावेऽपीत्यर्थः । ननु नीला बलाकेत्यत्र नीलाद्भेदकस्य बलाकात्वस्य ग्रहेऽपि नीलभेदसाक्षात्काराभावस्य तदैक्यारोपभ्रमस्य च दर्शनादुक्तनियमाद्य-सिद्धमिति चेत् केन कालिकव्याप्त्या प्रतारितो भवान् । बलाकायामपि नीलभेद-साक्षात्कारस्य सत्त्वान्न दैशिकनियमासिद्धिः । निशि दोषवशात्तु नीलाभेदप्रत्ययः । नन्विह सर्वदा दोषप्राबल्याद्देहात्मैक्यारोप इति चेन्न । भेदकधर्मसाक्षात्कारे सति प्रत्यक्षे च धर्मिणि दोषप्राबल्यात्सर्वदाऽभेदारोप इत्यस्यासिद्धेः ।

ननु सदातनोपाधिकेऽभेदभ्रमे तथापि व्यभिचार इत्यत आह ॥ न चायमिति ॥ उपाधिविरहे सतीत्यस्यापि विशेषणान्न व्यभिचार इति भावः । सदातनोपाधौ माना-भावोऽपि बोध्यः । क्षीरादेरपि नीरविवेकदर्शनात् ॥ तत्र किमिति ॥ लक्षणया ब्राह्मण-शब्दार्थ इति सम्बन्धः ॥ विधाविति ॥ मुख्यार्थेनैवोपपत्तेः । एतेन ‘गोभिः श्रीणीत मत्सरम्’ इति वेदान्तकौमुद्युक्तिप्रतिध्वनिर्निरस्तः । गोभिर्गोविकारैः पयोभिर् मत्सरं सोमं श्रीणीत संस्कुरुतेति मन्त्रस्य पयसा श्रीणातीति विहितश्रयणानुवादित्वेन तदविधायकत्वाच्च ॥ महापातकेनेति ॥ न च तत्र महापातकस्यैवानधिकारप्रयोजकत्वमिति वाच्यम् । तस्यापि ब्राह्मण्याभावसम्पादनद्वारैव तथात्वात् । द्वयोरपि तथात्वे गौरवात् ॥ तदिन्द्रि-येति ॥ तज्ज्ञानजनकेन्द्रियेत्यर्थः । ननु पितृकृतपुत्रेष्टिजन्यपुत्रशरीरस्य पितृशरीरत्वा-पत्तिरित्यत आह ॥ पुत्रकामेष्टीति ॥ ननु ग्रामादेः स्वतःसिद्धत्वेन तत्स्वामित्वमात्र-मुत्पद्यताम् । पुत्रशरीरस्य स्वतोऽसिद्धत्वात्तत्स्वामित्वार्थमपि तदुत्पत्तेरावश्यकत्वम् । अन्यथा स्वदेहसुखादिष्वपि स्वादृष्टेन स्वत्वमेवोत्पद्येतेति चेन्मैवम् । पुत्रशरीरादेः पुत्रादृष्टासाधारणकार्यत्वेन तत्र पित्रदृष्टस्याहेतुत्वात् । स्वशरीरादेस्त्वदृष्टान्तरा साध्यत्वेन तत्र स्वादृष्टस्य हेतुत्वात् । स्वस्मिन्नसत्यपि पुत्रशरीरादिना पुत्रादेर्भोगदर्शनाच्च । स्वशरीरे तु न तथेति वैषम्यात् ॥ देहविशेषेति ॥ ब्राह्मणो यजेत इत्यादित एव देहविशेषविशिष्टो ब्राह्मणशब्दार्थ इत्यवगम्यत इत्यर्थः ॥ एतेनेति ॥ अध्यासं विनैवोपपत्त्या तदसम्भवेन चेत्यर्थः ॥ जागरणेति ॥ जागरेऽपि घटादिप्रमातृत्वदशायां देहात्मैक्याध्यासो नास्तीत्यर्थः ।

ननु देहात्मभेदस्य प्रत्यक्षत्वे चार्वाकादेस्तदैक्यसाक्षात्कारो न स्यादित्यत आह ॥ चार्वाकादेस्त्विति ॥ भ्रम इति ॥ अनुमितिरूप इत्यर्थः । ननु देहात्मभेदसाक्षात्कारे सति कथं तस्य लैङ्गिकमपि तदभेदज्ञानमिति चेत् सन् घट इति सत्यत्वे प्रत्यक्षेऽपि यथा तव दृश्यत्वादिना मिथ्यात्वधीस्तथेति गृहाण । न च चार्वाकस्यानुमानममानमिति वाच्यम् । तन्मतेऽनादिसम्भावनाया एवानुमानस्थानापन्नत्वात् ॥ संसारहेतुरिति ॥ प्रेमास्पदत्वमपि स्वस्य भोगायतनत्वादिना । न तु प्रेमास्पदात्मैक्यारोपादिति भावः ॥ अङ्गुल्येति ॥ चित्रलिखितस्य प्रतिमादावयमहमितिवदुपचारादित्यर्थः । ननु देहात्मभेदस्य प्रत्यक्षत्वे तदभेदं व्युदस्य तद्भेदप्रतिपादिकाया अस्तीत्येवोपलब्धव्य इत्यादि श्रुतेरनु-वादकत्वप्रसङ्ग इत्यत आह ॥ श्रुतिष्विति ॥ विजातीयज्ञानहेतुत्वात् श्रुतिर्नानुवाद इत्याह ॥ व्यवहारेति ॥ उक्तञ्चेति ॥ तृतीयाध्यायेऽनुव्याख्याने । ननु ज्ञानमेव व्यवहारकारणं चेदस्ति कथं तर्हि व्यावहारेष्वपाटवमत आह ॥ न हीति ॥ यथानुभवतो ऽनुभवानु-सारेण । यमलयोर्भेदं पश्यन्तोऽपि मात्रादयः कथमेतौ भिन्नाववगन्तव्याविति पृष्टा एवमिति स्वप्रत्यक्षानुसारेण न परान् प्रति प्रतिपादयितुं क्षमन्त इत्यनुभवसिद्धमित्यर्थः । क्वचित्तु अर्थाननुभवन्तोऽपीति पाठः । स सुधाविरुद्धः ।

व्यासाद्रिसृततर्काम्बुपूरैः पक्षयुगं युजि ।

न्यायामृततरङ्गिण्यां देहात्मैक्याप्रमाक्षतिः ॥

### **न्यायामृतकण्टकोद्धारः**

ननु यदि बुद्ध्यैक्यतद्धर्माध्यासौ आत्मनि नाङ्गीक्रियेते तर्हि देहैक्यतद्धर्माध्यासोऽपि न स्यात् समानन्यायत्वात् । तथा च प्रत्यक्षादिविरोधः स्यात् । तस्माद् अन्तःकरणैक्यतद्धर्मा ध्यासोऽप्यस्वीकर्तव्य इत्यतो दृष्टान्त एवासिद्ध इति वक्तुमनुवदति ॥ यच्चोच्यत इति ॥ अत्र चाहं ब्राह्मण इत्यादि सामानाधिकरण्यादैक्यसिद्धिः । सामानाधिकरण्यप्रत्ययस्य सोऽयमित्यादिवदैक्यविषयत्वादिति भावः ॥ देहैक्याध्यासाभाव इति ॥ यदभावे नियमेन यददर्शनं तत्तत्कारणकमिति व्याप्तिः । यथा दिवाऽभुञ्जानस्य पीनत्वं रात्रिभोजनेन विना न प्रतीयते इति रात्रिभोजनकारणकत्वं पीनत्वस्य तद्वदिति भावः ॥ त्वन्मत इति ॥ नन्वहमर्थस्यानात्मत्वेऽपि तस्य द्व्यंशत्वेन चिदंशे कर्तृत्वविशिष्टान्तःकरणैक्याध्यासवद् ब्राह्मणत्वकाणत्वविशिष्टदेहेन्द्रियाद्यैक्याध्यासेनात्मविषयत्वसम्भवादिति चेन्न । अहमर्थस्य द्व्यंशतायाः प्रागेव निरस्तत्वात् । दृष्टान्तस्यासिद्धेश्च । न ह्यसिद्धेनासिद्धसाधनं युज्यते । स्वरूपासिद्धताया अदोषत्वप्रसङ्गता ॥ देहात्मैक्यस्येति ॥ प्रत्यक्षविरुद्धेऽर्थेऽनुमानादिक मप्रमाणं वह्निशैत्यानुमानवदिति मिथ्यात्वानुमानस्य प्रत्यक्षबाधप्रतिपादनावसर उक्तत्वा-दित्यर्थः । न च चन्द्रमण्डलपरिमाणप्रत्यक्षविरोध्यनुमानादिदृष्टान्तेनानुमानादेः प्रामाण्यं प्रतिपादितमिति वाच्यम् । चन्द्रमण्डलपरिमाणादिविषयप्रत्यक्षस्य स्वयं बाधितप्रायस्यैव विपरीतसंस्कारादिनोत्पन्नत्वेन तत्प्रत्ययस्याकिञ्चित्करत्वादिति तत्रैवोक्तत्वात् । प्रकृतन्तु न तादृशमिति भावः ॥ परस्परमिति ॥ न हि भिन्नत्वेन निश्चितयो रङ्गरजतयोरेकदैव शुक्त्यैक्याध्यास इति भावः । न च येन रूपेण भेदनिश्चयस्तेन रूपेणैक्याध्यासो मास्तु । येन रूपेण तु न तन्निश्चयस् तेन रूपेणैक्याध्यासो भविष्यति । तदिह देहादिन्द्रियमन्यदिति भेदनिश्चयाद् देहोऽहमिन्द्रियमित्यध्यासाभावेऽपि ब्राह्मणात् काणोऽन्य इति भेदनिश्चयाभावेन ब्राह्मणोऽहं काण इत्यध्यासो भविष्यतीति वाच्यम् । देहत्वेन्द्रियत्वपुरस्कारेण भेदनिश्चये तद्विशेषब्राह्मणत्वपुरस्कारेणापि भेदस्यावश्यकत्वात् । अन्यथा घटत्वेन भेदनिश्चये नील-घटत्वेनैक्याध्यासापत्तेः । न च नीलघटत्वं घटत्वघटितम् । ब्राह्मणत्वं तु न देहत्वघटितमिति वाच्यम् । तथापि विशिष्टाविशिष्टयोर्भेदस्यावश्यकत्वेन नीलघटत्व-घटत्वयोर्भेदान् नीलघटत्वं घटत्वव्याप्यमिति तेन रूपेण भेदनिश्चये न नीलघटत्वे-नैक्याध्यास इति यदि तदेतत् प्रकृतेऽपि तुल्यम् । ब्राह्मणत्वस्यापि देहत्वव्याप्यत्वात् । ब्राह्मणस्येन्द्रियं काणं न ब्राह्मण इति तेनापि रूपेण भेदप्रत्ययाच्च ॥ त्वन्मत इति ॥ भेदमात्रस्याध्यस्तत्वाङ्गीकारादिति भावः ।

ननु भेदस्याध्यस्तत्वं कथम् । अभेदाध्यासविरोधियत्किञ्चिदध्यासस्य यत्किञ्चि-दध्यासविरोधादर्शनाद् इत्यत आह ॥ मिथ्यात्वं हीति ॥ अभेदस्य भेदाभावरूपत्वेन तदध्यस्तत्वं तदध्यासविरोध्येवेति भावः । न च भावाभावयोरपि स्वप्नेऽध्यासो दृश्यते इति वाच्यम् । अभावपदेनात्यन्ताभावस्य विवक्षितत्वात् । स्वप्ने चात्यन्ताभावस्य सत्यत्वादिति सर्वं चैतत् पुरैवोपपादितमित्यलम् । अध्यस्तादपीत्युपलक्षणम् । देहस्य स्वरूपेणा-ध्यासासिद्धेरित्यपि द्रष्टव्यम् । किञ्चात्मनि देहैक्याध्यासः किं देहोऽहमिति प्रत्ययबलाद् ब्राह्मणोऽहं मनुष्योऽहमिति प्रत्ययाद्वा कृशोऽहमिति प्रत्ययाद्वा ? नाद्यः । तादृशप्रत्यया-भावादित्याह ॥ किञ्चेति ॥ न द्वितीय इत्याह ॥ ब्राह्मणोऽहमिति ॥ न तृतीय इत्याह ॥ कृशोऽहमिति ॥ ब्राह्मणोऽहमित्यादेः प्रमात्वमुपपादयति ॥ अहं ब्राह्मण इति ॥

नन्वेतावता ब्राह्मणत्वादिकं न देहमात्रवृत्ति । किन्तु देहविशिष्टात्मवृत्ति इत्युक्तं स्यात् । न च तद्युज्यते । किन्तु देहविशिष्टात्मवृत्ति इत्युक्तं स्यात् । न च तद्युज्यते । तथात्वे तस्य चाक्षुषत्वानुपपत्तेः । आत्मनोऽचाक्षुषत्वेन तद्वृत्तिजातेश्चाक्षुषत्वायोगात् । न चैकदेशचाक्षुषत्वेन विशिष्टवृत्तिधर्मस्य चाक्षुषत्वम् । द्वित्वसंयोगादेरपि तथात्वापत्तेर् जातेर्व्यासज्यवृत्तित्वानभ्युपगमाच्चेति चेन्न । किमहं ब्राह्मण इति प्रत्यये ब्राह्मणत्वस्य चाक्षुषत्वाभाव आपाद्यते ? देहो ब्राह्मण इति प्रत्यये वा ? नाद्यः । अहं ब्राह्मण इति प्रत्ययस्य आत्मविशेष्यकस्य चाक्षुषत्वाभावात् साक्षिरूपत्वस्य मानसरूपत्वस्य वोचितत्वात् । अत एवान्धकारेऽपि अहं ब्राह्मणोऽहं मनुष्य इति प्रतीतिः । अन्यथा चाक्षुषप्रत्ययस्यालोकसापेक्षतयाऽन्धकारे तादृशप्रत्ययाभावप्रसङ्गात् । न द्वितीयः । तादृश-प्रत्ययस्यैवासिद्धेः । न हि कदापि देहो ब्राह्मण इति प्रतीतिः । न च देहे ब्राह्मण्यमस्तीति प्रतीतिरस्त्येवेति वाच्यम् । विशिष्टनिष्ठस्य विशेषणे परम्परासम्बन्धेनोपनयसम्भवात् । तस्मान्न ब्राह्मणत्वादि चाक्षुषम् । न चैवं शास्त्रदृष्टविरोधोदाहरणासङ्गतिः । तत्र ब्राह्मण-त्वस्य चाक्षुषत्वाभिधानादिति वाच्यम् । दृष्टपदेन प्रत्यक्षत्वस्य विवक्षितत्वादिति ।

ननु कृशोऽहमिति देहैक्याध्यासः किं न स्यादित्यतस्तस्य सोपाधिकनिरुपाधिकत्व-रूपविशेषबाधादध्यासत्वं बाधितमित्याह ॥ कृशोऽहमित्यादावपीति ॥ नान्त्य इति ॥ मम देह इति भेदप्रत्ययादिति भावः । तर्हि कृशोऽहमिति व्यपदेशस्य का गतिरित्यतो भेदे भासमाने अभेदव्यपदेशस्यौपचारिकत्व मेवेष्टव्यमित्याह ॥ कृशोऽहमिति ॥ नन्वभेद-व्यपदेशस्य गौणत्वे भेदस्य प्रत्यक्षसिद्धत्वमावश्यकम् । सिंहो माणवक इत्यादौ तथा दर्शनात् । एवञ्च देहात्मभेदप्रतिपादिकाया अस्तीत्येवोपलब्धव्य इत्यादिश्रुतेरतत्वावेदकत्वं स्यात् । तथा च श्रुतेरप्रामाण्यमिति चेन्न । वादिविप्रतिपत्यादिनिरासकत्वेन दार्ढ्यार्थत्वेन वैयर्थ्याभावात् । तस्यास्फुटतरभेद्रप्रतिपादकत्वसम्भवाच्च । जीवात्मभेदप्रतिपादकत्वपरत्वेन देहात्मभेदप्रतिपादकत्वासम्भवाच्च ॥ अन्यथेति ॥ भेदे भासमानेऽपि यद्यध्यास इत्यर्थः । ननु पुत्रकार्श्येन कृशोऽहमित्यादेरध्यासाभावे कथं दुःखावाप्तिरित्यत आह ॥ पुत्रकार्श्येनेति ॥ न चेति ॥ विनिगमकाभावादिति भावः ॥ ममेति ॥ तथा च मुख्यत्वेन विवेकिनि क्लृप्तत्वमेव विनिगमकमिति भावः । विनिगमकान्तरमाह ॥ पश्वादीनामिति ॥ एवञ्चात्मनि देहैक्यभ्रम इति श्रुतिस्मृतिलोकप्रवादस्य देहे स्वातन्त्र्यभ्रम इति तात्पर्यं द्रष्टव्यम् ।

ननु पश्वादीनां देहात्मभेदसाक्षात्काराङ्गी कारेऽपसिद्धान्त इत्यत आह ॥ तदुक्तमिति ॥ व्याप्तिस्मृतिरिति ॥ ननु व्याप्तिस्मरणमनुमितिकारणम् । न च देहादिस्मृतिर्व्याप्ति-स्मृतिकारणम् । स्मृतौ संस्कारमात्रस्यैव कारणत्वसम्भवात् । तथा च कथं पूर्वदेह-स्मृतिरावश्यकीति चेन्न । व्याप्तेः पूर्वशरीर एव गृहीतत्वेन विशिष्टविनाभावरूपाया वा सामानाधिकरण्यरूपाया वा हेतुसाध्याधिकरणघटितत्वाद् अधिकरणीभूतशरीरास्मरणे कथं व्याप्तिस्मरणम् । व्याप्तेश्चाधिकरणघटितत्वञ्च । न हि पीनत्वं रात्रिभोजनं विनानु-पपन्नमित्यनुपपत्तिज्ञानं प्रयोजकम् । किन्तु यस्य पीनत्वं तस्य रात्रिभोजनं विनेति । तथा च कथमेतादृशानुपपत्तिरूपव्याप्तिस्मरणमधिकरणं विनेति । अकामेनापि स्वीकर्तव्यम् । तथा च पूर्वदेहस्मरणमावश्यकमिति ॥ प्रत्यक्ष इति ॥ गन्धादिग्रहेऽपि तदधिकरणे भेदस्याप्रत्यक्षत्वात् प्रत्यक्ष इत्युक्तम् । उपलक्षणमेतत् । व्याप्तिज्ञानं विनापि जायमानत्वा-दित्यपि द्रष्टव्यम् । ननु प्रकृते भेदकसाक्षात्कारोऽसिद्ध इत्यत आह ॥ इह चेति ॥ तथा च व्यावृत्तत्वानुवृत्तत्वविरुद्धधर्मयोः साक्षात्कारो नासिद्ध इति भावः ।

नन्वस्य सोपाधिकत्वाद्विशेषदर्शनेऽपि स्यादित्यत आह ॥ न चेति ॥ सोपाधिकत्वे पीतः शङ्ख इत्यादाविव प्रवृत्यप्रयोजकत्वं स्यादिति भावः । न च नीला बलाकेत्यादौ भेदकस्य बलाकात्वादेः साक्षात्कारेऽपि नीलभेदसाक्षात्कारादर्शनाद् भेदकसाक्षात्कारो भेद-साक्षात्कारव्याप्त इत्यसिद्धमिति वाच्यम् । दोषप्राबल्येन भेदकसाक्षात्कारे भेदासाक्षात्कारो-पपत्तेः । दोषप्राबल्यादेव भेदकसाक्षात्कारस्याविरोधकत्वोपपत्तेश्च । न च प्रकृते तथा दोषाः । प्रत्युत मम देह इत्याद्यानुकूल्याद् दोषाभाव एवावसीयते । किञ्च दृष्टान्ते भ्रमस्य सोपाधिकत्वाद् विशेषदर्शनाप्रतिबध्यत्वम् । न च प्रकृते सोपाधिकत्वमित्युक्तम् । नन्वस्तु तर्हि श्रुतिर्देहैक्याध्यासे प्रमाणमित्यत आह ॥ यत्त्विति ॥ विधाविति ॥ न च ‘गोभिः श्रीणीत मत्सरं’ ‘सोमेन यजेत’ इत्यत्र विधावपि लक्षणा दृष्टैवेति वाच्यम् । तत्र मुख्यार्थ-ग्रहणे बाधकवत् प्रकृते तदभावात् । तत्र विरुद्धत्रिकद्वयापत्यादिरूपबाधकाल्लक्षणाकल्पनम् । न चेह तथा बाधकमस्ति । देहसम्बन्धविशेषवतो ब्राह्मणशब्दार्थत्वादित्युक्तत्वात् । न च सम्बन्धविशेषानिर्वचनम् अनिरुच्यमानत्वात् ॥ त्वयेति ॥ न च स्वीयत्वाद्य-प्रतिसन्धाननिबन्धनस्य पुत्रमित्रादिव्यावृत्तस्याध्यासविशेषस्य प्रयोजकत्वान् नायमतिप्रसङ्ग इति वाच्यम् । सम्बन्धविशेषेणैवोपपत्तौ तस्याध्यासरूपत्वानावश्यकत्वात् । अध्यास-रूपत्वेऽप्यनुभवसाक्षिको विशेष आदरणीयः । तथा च तेनैवोपपत्तावध्यासकल्पने गौरवं स्यात् । मम देह इति देहेऽपि स्वीयत्वप्रतिसन्धानस्यावश्यकत्वाच्च ॥ आवश्यकत्वेनेति ॥ एवञ्च यथा नातिप्रसङ्गस्तथा वक्ष्यते ॥ सुषुप्तस्येति ॥ न च मुक्तस्यावरणशक्तिनिबन्ध-नाध्यासाभावेऽपि विक्षेपशक्तिनिबन्धनाध्याससम्भवान् निषेधविषयत्वं स्यादिति वाच्यम् । विक्षेपशक्तिनिबन्धनाध्यासस्य विधिनिषेधविषयत्वाप्रयोजकत्वात् । अन्यथा ईश्वरस्यापि तदापत्तेस्तस्यापि विक्षेपशक्तिनिबन्धनाध्याससत्त्वात् ॥ पातकेनेति ॥ न च पतितेऽपि ब्राह्मण्यमस्त्येव । ब्राह्मण इति व्यवहारात् । अनधिकारश्च महापातकित्वादिति वाच्यम् । अधिकारप्रयोजकाभावस्यैवानधिकारप्रयोजकत्वे सम्भवति महापातकित्वस्यानधिकार प्रयोजकत्वे गौरवात् । तस्य ब्राह्मण्याभावसम्पादकत्वेनान्यथासिद्धेश्च । अत एव नष्टब्राह्मण इत्यादिव्यवहारः । ब्राह्मण इत्यादिव्यवहारस्तु अतीतब्राह्मण्यापेक्षया गतश्रीके सामन्तादौ राजत्वादिव्यवहारवत् । न च जातेर्नित्यत्वात् कथं नाश इति वाच्यम् । आवयोस्तद-सम्प्रतिपत्तेः । अत एवेति परामृष्टं हेतुमाह ॥ संयोगस्येति ॥ आतुरदेहेष्विति ॥ आमवातजडीकृतदेहेष्वित्यर्थः ॥ साक्षादिति ॥ न च भृत्यादिव्यावृत्तं साक्षात्त्वं दुर्निरूप-मिति वाच्यम् । तस्यानुभवसाक्षिकस्य जातिरूपस्य वा शरीराद्यप्रयोज्यत्वरूपस्य वोपाधेर्वा निरूपयितुं शक्यत्वात् ॥ तदिन्द्रियेति ॥ न चात्र तदिन्द्रियत्वं तत्सम्बद्धेन्द्रियत्वं तज्ज्ञानजनकेन्द्रियत्वं वा । नाद्योऽतिप्रसङ्गात् । द्वितीये ज्ञानशब्देन चैतन्योक्तावसम्भवः । वृत्युक्तौ तथाऽध्यासिक एव सम्बन्धो वक्तव्य इति स एवास्त्विति वाच्यम् । वृत्या सह समवायस्य वाऽन्यस्य वा सम्बन्धस्य सत्यस्यैव सम्भवात् । यथा चैतत्तथाऽकर एव वक्ष्यते । तद्भोगेत्यत्रापि साक्षात्त्वं द्रष्टव्यम् । अन्यथाऽतिप्रसङ्गादिति ॥ न चेति ॥ तथा च लाघवाद्देहादावपि स एवास्तु न तद्बाधक इति वाच्यम् इति शेषः ॥ अहमिति ॥ तथा च न प्रयत्नादिना ऐक्यभ्रमरूपः सम्बन्ध इति क्व लाघवावतार इति भावः ।

ननु तर्हि प्रयत्नादिना आत्मनः सम्बन्धाभावात् प्रयत्नादेस्तदीयत्वं न स्यादित्यत आह ॥ आत्मेति ॥ प्रमाणसिद्धः सम्बन्धो बाधकाभावात् सत्य एवेति भावः ॥ वैपरीत्य-स्यापीति ॥ एैक्याध्यासस्यातिप्रसङ्गभङ्गाय स्वस्वामिभावसम्बन्ध एव मूलमिति भावः । नन्वेवं मूलसम्बन्धाभावेऽतिप्रसङ्गः कथं निरसनीय इत्यत आह ॥ तत्कर्मेति ॥ ननु कर्मणां तदीयत्वे ऐक्याध्यास एव प्रयोजक इत्यत आह ॥ कर्मणामिति ॥ नन्वेव-मन्योन्याश्रयः । शरीरस्य तदीयत्वं तत्कर्मार्जितत्वेन, कर्मणां च तदीयत्वं तदीयशरीर-जन्यत्वेनेत्यतो वाऽह ॥ कर्मणामिति ॥ न चैवमनवस्थेति वाच्यम् । प्रामाणिकत्वेना-दोषत्वादिति नानादित्वादिति सूत्रखण्डेन परिहृतत्वादिति भावः । प्रयत्नस्य च तदीयत्वे सम्बन्धविशेषः प्रागेवोक्त इति । ननु तत्कर्मार्जितत्वं न देहेन सम्बन्धः । तस्य पुत्रदेहेऽपि भावादित्यत आह ॥ पुत्रकामेष्टिकर्मापीति ॥

ननु ग्रामस्य सिद्धत्वात् तत्र ग्रामकामेष्टेः स्वत्वसम्पादनार्थत्वमस्तु । प्रकृते पुत्रस्यासिद्धत्वात् तत्सम्पादनार्थत्वमपि पुत्रेष्टेर्वक्तव्यम् । अन्यथा यागजन्यादृष्टमपि सुखे स्वत्वसम्पादनार्थं न तु तदुत्पत्यर्थमित्यापत्तेरिति चेन्न । सुखस्य प्रकारान्तरेणासम्भवात् । तत्र इष्टेरुभयार्थत्वम् । पुत्रशरीरस्य च पुत्रादृष्टेनापि सम्भवात् पुत्रकामेष्टेः स्वत्व-सम्पादनार्थत्वमेवेति नातिप्रसङ्गः । यद्वा तन्मात्रकर्मार्जितत्वम् । पुत्रशरीरं तु उभय-कर्मार्जितमिति नातिप्रसङ्गः । न चैवमसम्भवः । स्वदेहस्यापि पत्न््नयादिभोजकादृष्टार्जित-त्वादिति वाच्यम् । असाधारण्येन वा साक्षात् स्वभोगसाधनत्वेन वा तन्मात्र-कर्मार्जितत्वस्यापि विवक्षितत्वान्न कोऽपि दोषः ॥ तस्येति ॥ न चास्मिन् पक्षे अनुक्तप्रतिषेध इति वाच्यम् । सम्भावितत्वेन प्रतिषेधोपपत्तेः । एतेन देहैक्याध्यास-निषेधेन । तथा च देहैक्याध्यासे न श्रुतिः प्रमाणमिति भावः । देहैक्याध्यासे परोक्तार्थापत्तिमपि दूषयति ॥ नापीति ॥ तदभावेऽपीति ॥ देहैक्याध्यासाभावेऽ-पीत्यर्थः । न हि यद्विना यद्भवति तत्तेन विनानुपपन्नमिति युज्यते इति भावः । न च कादाचित्कदेहैक्याध्यासस्य प्रयोजकत्वान्नोक्तदोष इति वाच्यम् । तर्हि मुक्तावपि प्रमातृत्वं स्यात् । प्रयोजकसद्भावे प्रयोज्यस्य सद्भावावश्यम्भावात् ।

ननु देहैक्यभ्रमाभावे कथं चार्वाकादीनां देह एवात्मेति प्रवादः ? न चासावनुमाना-भासजन्योऽ नुमित्याभास एवेति वाच्यम् । चार्वाकादीनां प्रत्यक्षैकप्रमाणवादित्वादित्यत आह ॥ चार्वाकादेस्त्विति ॥ प्रत्यक्षत्वाभावेऽपि तदभिमानात् तथाभिलाप इति भावः । ननु देहैक्याध्यासाभावे कथं देहानुकूले रागादिरित्यत आह ॥ देहादाविति ॥ तदभि-मानात् तथाभिलाप इति भावः । ननु देहैक्याध्यासाभावे कथं देहानुकूले रागादिरित्यत आह ॥ चार्वाकादेस्त्विति ॥ प्रत्यक्षत्वाभावेऽपि तदभिमानात् तथाभिलाप इति भावः । ननु देहैक्याध्यासाभावे कथं देहानुकूले रागादिरित्यत आह ॥ देहादाविति ॥ प्रेमास्पदत्वं चासाधारणसुखहेतुत्वादिति भावः । नन्वेवमङ्गुल्या देहं प्रदर्श्यायमहमिति निर्देशो न स्यादित्यत आह ॥ अङ्गुल्येति ॥ नन्वेवं श्रुतिषु देहात्मैक्यनिषेधो न स्यादप्रसक्त-त्वादित्यत आह ॥ श्रुतिष्विति ॥ न हि प्रत्यक्षप्रसक्तिरेव प्रसक्तिरिति भावः । न च प्रत्यक्षविरुद्धे कुसमयस्यानवसर इति वाच्यम् । आग्रहेण प्रत्यक्षविरुद्धमिथ्यात्व इव कुसमयप्रवृत्त्युपपत्तेरिति भावः । वादार्थमुपसंहरन्ननिर्वचनीयत्वं निराकर्तुमुपोद्घातरूपेणाह ॥ तस्मादिति ॥

॥ इति देहात्मैक्याध्यासभङ्गः ॥

### **न्यायामृतप्रकाशः**

आत्मानात्मनोरन्योन्यात्मकतामन्योन्यधर्मांश्चाध्यस्य सर्वे प्रमातृत्वादिव्यवहाराः प्रवर्तन्ते इति परभाषितमितरेतराध्यासं दूषयितुमनुवदति ॥ यच्चोच्यत इति ॥ तद्धर्मा देहधर्मा ब्राह्मण्यकाणत्वाद्याः । आत्मनि देहैक्यतद्धर्मयोरध्यासे प्रत्यक्षं प्रमाणयति ॥ अहं ब्राह्मण इति ॥ ब्राह्मण्यस्य देहधर्मत्वेनात्मनि तदध्यासो देहैक्याध्यासं विना न सम्भवतीति तदैक्याध्याससिद्धिरित्यर्थः । आत्मनीन्द्रियैक्यतद्धर्मयोरध्यासे प्रत्यक्षं प्रमाणयति ॥ अहं काण इति ॥ अस्त्यत्र सम्प्रदायः । अक्षिसम्बन्धी यः कृष्णताराद्यसम्बद्धत्वादिरूपो विकारविशेषः स काणशब्दार्थः । अयं च चक्षुर्धर्मः । अत एव ब्राह्मणस्याक्षिकाणमिति प्रयोगः । तथा ‘येनाङ्गविकारः’ इति सूत्रे अक्ष्णा काण इत्युदाहृत्य विकृताक्षिमानित्यर्थ इति काशिकायामुक्तत्वात् । एवं चात्राहं काण इत्यात्मनि इन्द्रियधर्मरूपकाणत्वाध्यास इन्द्रियैक्याध्यासं विना न सम्भवतीति तदैक्याध्याससिद्धिरित्यर्थः ॥ ब्राह्मणो यजेतेति ॥ ब्राह्मण्याद्याश्रयस्य शरीरस्य जडत्वेनानियोज्यत्वात्तदैक्याध्यासवानात्मैव नियुज्यत इति । देहैक्याध्यासेऽर्थापत्तिं चाह ॥ देहेति ॥ अनात्मत्वेनेति ॥ आत्मभिन्नत्वेनेत्यर्थः ॥ देहात्मैक्यस्येति ॥ किन्तु देहाहमर्थैक्यविषयत्वमेवेति आत्मनि देहैक्याध्यासे नेदं प्रत्यक्षं प्रमाणमित्यर्थः । चिदचित्संवलनस्य दूषितत्वादहमर्थे ब्राह्मण्यादिविशिष्टदेहैक्याध्यासे आत्मन्यपि स प्राप्त एवेति शङ्कानवकाश इति हृदयम् । अस्तु देहात्मैक्याध्यासः । तथापि न तत्र प्रत्यक्षं प्रमाणमिति त्वया वक्तुं शक्यमित्याह ॥ देहेति ॥ तद्विरोधीति ॥ देहात्मैक्यावगाहिप्रत्यक्षविरोधीत्यर्थः ।

अयमभिसन्धिः । पूर्वं तावत्प्रत्यक्षस्य जात्या उपक्रमादिन्यायैश्च प्राबल्यं समर्थ्य तद्विरोध्यनुमानादेरेवाप्रामाण्यमित्युक्तम् । एवं चेह देहात्मैक्यस्य प्रत्यक्षसिद्धत्वे कदापि तद्भेदसिद्धिर्न स्यात् । तत्सिद्धिर्हि देहादीनां व्यावृत्तत्वात्सूत्रानुस्यूतमणिवदात्मनोऽनुवृत्तत्वाद् व्यावृत्तत्वानुवृत्तत्वरूपविरुद्धधर्माधिकरणत्वरूपानुमानेन ‘अस्तीत्येवोपलब्धव्यः’ इत्यागमेन च वक्तव्या । देहात्मैक्यस्य प्रत्यक्षप्रमाणस्य पूर्वप्राबल्यस्य समर्थितत्वेन प्रबलतया तद्विरुद्धानुमानागमयोरेवाप्रामाण्यापत्त्या ब्रह्मज्ञानात्पूर्वं व्यवहारदशायामिदानीं तद्भेदसिद्धिरेव न स्यात् । ननु चन्द्रपरिमाणप्रत्यक्षस्येव देहात्मैक्यप्रत्यक्षस्यापि अपरीक्षितत्वेन परीक्षितानु-मानादिनैव बाधः किं न स्यादिति चेन्न । चन्द्रपरिमाणप्रत्यक्षस्य दूरादिदोषेण स्वार्थनिश्चय-पराङ्मुखस्य युक्तोऽन्येन बाधः । न चेह तथाऽस्ति । ब्रह्मज्ञानात्प्राक् व्यवहारदशायां त्वन्मते बाधाभावात् । तदङ्गीकारे ब्रह्मज्ञानेतरज्ञानबाध्यत्वेन प्रातिभासिकत्वापत्त्या स्वार्थसाधनाय प्रमाणत्वेन प्रत्यक्षोक्त्ययोगात् । न हि प्रातिभासिकरूप्यावगाहिप्रत्यक्षं केनचिद्रूप्यसिद्धये प्रमाणत्वेनोदाह्रियते । अतोऽनुमानागमाभ्याम् इदानीं तद्भेदसिद्धिः सर्वसंमता न स्यात् । अतो न तत्र प्रत्यक्षं प्रमाणमिति ॥ परस्परमिति ॥ त्वया युगपदेवात्मनि देहाद्यैक्याध्यासाङ्गी-कारेण देहादिन्द्रियमन्यद् इन्द्रियाद्देहोऽन्य इति भेदस्यैव दर्शनाद् देहोऽहमिन्द्रियमित्येकदैव देहाद्यैक्याध्यासायोगात् । न हि भिन्नत्वेन निश्चितयोर्वङ्गरजतयोरेकदैव शुक्तिकायामेवारोपो दृष्ट इत्यर्थः ।

ननु देहादिन्द्रियमन्यद् इन्द्रियाद्देहोऽन्य इति भेदबुध्द्या देहोऽहमिन्द्रियमित्यैक्याध्यासा-सम्भवेऽपि ब्राह्मणात्काणोऽन्यः काणाद्ब्राह्मणोऽन्य इति भेदबुद्ध्यभावेन ब्राह्मणोऽहं काण इत्येकदा ऐक्याध्यासः सम्भवतीति चेन्न । ब्राह्मणस्याक्षिकाणमिति काणब्राह्मणयोर्भेदस्यापि प्रत्यक्षत्वेन एवमप्यारोपस्यासम्भवात् । अत एव ‘येनाङ्गविकारः’ इत्यत्रायमक्ष्णा काण इति काशिकायामुदाहृतत्वेन ब्राह्मणकाणयोरपि भेदस्यैवावगमादित्यालोचनीयम् ॥ त्वन्मत इति ॥ भेदमात्रस्याध्यस्तत्ववादिनस्तव मत इत्यर्थः । जीवब्रह्मणोरिव देहात्मनोर्भेद-स्याप्यध्यस्तत्वेनेति पूर्वेणैव सम्बन्धः ॥ अभेदाध्यासायोगादिति ॥ अभेदस्य सत्यत्वं स्यादित्यर्थः । परस्परविरुद्धयोरिति न्यायादिति भावः । ननु भेदस्याध्यस्तत्वेऽप्यभेदोऽस्तु । उभयोरपि दृश्यत्वेन मिथ्यात्वात् । भेदाभेदयोर्मिथ्यात्वेऽप्येतावानेव विशेषोऽङ्गीक्रियते यदत्र देहात्मनोरभेदो व्यवहारकालीनेन परीक्षितप्रमाणभावेन व्यावृत्तत्वानुवृत्तत्वरूपानुमानादिना ब्रह्मज्ञानेतरेण बाध्यते । भेदस्तु ब्रह्मज्ञानरूपचरमवृत्येतीत्यत आह ॥ मिथ्यात्वं हीत्याहुः ॥ यद्वा तदेवोपपादयति ॥ मिथ्यात्वं हीत्यादिना ॥ शुक्तिज्ञानेन रूप्यमेव बाध्यते, न तु तदत्यन्ताभावः । एवं चाधिष्ठानभूतशुक्तिज्ञानाबाध्यात्यन्ताभावप्रतियोगित्वं रूप्येऽ-स्तीत्यर्थः । नन्वत्यन्ताभावेऽधिष्ठानज्ञानाबाध्यत्वं कुतो विशेषणं दीयत इत्यत आह ॥ तद्बाध्येति ॥ अधिष्ठानज्ञानबाध्येत्यर्थः ॥ सत्वेऽपीति ॥ अत्यन्ताभावप्रतियोगिन इति शेषः । रूपवति घटे अधिष्ठानज्ञानबाध्यस्य रूपात्यन्ताभावस्य सत्वेऽपि प्रतियोगिनो रूपस्य सत्यत्वदर्शनेन जगतो ब्रह्मज्ञानाबाध्यात्यन्ताभावप्रतियोगित्वमेव मिथ्यात्वं वाच्य-मित्यर्थः ।

ननु भेदमिथ्यात्वसिद्ध्यर्थं भेदात्यन्ताभावस्याधिष्ठानज्ञानाबाध्यत्वेऽपि अभेदस्याध्य-स्तत्वमस्तु । न ह्यभेदो भेदात्यन्ताभावः येनाधिष्ठानज्ञानाबाध्यतया सत्यः स्यादित्यतोऽभेदो भेदात्यन्ताभावो भवत्येवेत्याह ॥ अभेदश्चेति ॥ सत्यो न स्यादिति ॥ परस्परविरुद्ध-योरिति न्यायादिति भावः । तथा च देहात्मभेदस्य मिथ्यात्वं वदताऽधिष्ठानभूतात्मज्ञाना-बाध्यात्यन्ताभावप्रतियोगित्वे वाच्येऽभेदस्य भेदात्यन्ताभावरूपत्वेनाधिष्ठानज्ञानाबाध्यत्व-प्राप्त्या देहात्माभेदस्य सत्यत्वमेव वाच्यमिति तस्याध्यस्तत्वोक्त्ययोग इति भावः । एतदुप-लक्षणम् । देहात्मनोरभेदस्याध्यस्तत्वं वदता अधिष्ठानज्ञानाबाध्यात्यन्ताभावप्रतियोगित्वे वाच्ये भेदस्याभेदात्यन्ताभावरूपत्वेनाधिष्ठान ज्ञानाबाध्यत्वप्राप्त्याऽभेदस्याध्यस्तत्वे कथं देहात्मनोर्भेदः सत्यो न स्यादिति भेदमात्रस्य मिथ्यात्वाङ्गीकारो न युक्त इत्यपि द्रष्टव्यम् ।

ननु भेदस्य मिथ्यात्वेऽपि अभेदस्य सत्यत्वं कुतः ? परस्परविरुद्धयोरिति न्यायादिति चेन्न । अयं न्यायो यत्र धर्मी सन् तत्रैव । न हि वन्ध्यासुतस्य श्यामत्वाभावे गौरत्वं सत्यम् एवं प्रकृते देहस्य रूप्यवत् स्वरूपेणैव बाध्यत्वात्तत्र भेदाभेदयोरुभयोरपि मिथ्यात्व-मेवेत्याशङ्क्य निराकरोति ॥ न चेति ॥ स्वज्ञानेति ॥ शुक्तिज्ञानाबाध्यस्येत्यर्थः । तत्र हेतुर्बाधगोचरस्येति । तथा च यथा रूप्यस्य स्वरूपेणैव शुक्तावध्यस्तत्वेऽपि तत्प्रतियोगिको भेदः शुक्तौ मिथ्याभूतो न दृष्टो ऽत्यन्ताभाववद्भेदेऽपि प्रतियोगिसत्वनियमाभावात् । एवं देहस्यापि स्वरूपेणाध्यासेऽपि आत्मनि तद्भेदोऽस्तु । तथा च देहस्य स्वरूपेणाध्य-स्तत्वात्तत्र भेदाभेदयोरुभयोरपि मिथ्यात्वमित्युक्तमसत् । एवं च तस्य मिथ्यात्वाङ्गीकारेऽ-भेदस्य सत्यत्वापादनं युक्तमेवेति भावः । कथं प्रमेत्यत आह ॥ देहभेदयुत इति ॥ तथा चाऽहं ब्राह्मण इत्यस्य ब्राह्मण्योपेतदेहवानित्यर्थो द्रष्टव्यः । आद्यश्लोकं व्याचष्टे ॥ प्रतीयते हीति ॥ श्लोके देहीत्येव प्रतीयत इत्युपलक्षणम् । इन्द्रियभेदोऽपि प्रतीयते । अतो नेन्द्रियैक्याध्यास इत्यपि द्रष्टव्यमित्याह ॥ मम मन इत्यादि ॥ द्वितीयकारिकां व्याचष्टे ॥ आत्मनीति ॥ देहभेदयुत इत्यस्यार्थमाह ॥ देहविशेषेति ॥ वेदाधिकारसम्पादकेत्यर्थः । भेदशब्दार्थो विशेषेति । युत इत्यस्यार्थो विशिष्ट इति । चेतन इत्यर्थः ।

नन्वन्ध इति चक्षूराहित्यरूपान्धत्वस्य देहधर्मत्वेन तस्यात्मन्यध्यासे देहैक्याध्यासोऽपि सिद्ध एवेत्यतः कारिकोक्तमुपलक्षणपरमित्याशयेनाह ॥ अन्धोऽहमिति ॥ कथं प्रमेत्यत आह ॥ चक्षुःश्रोत्रादिहीनस्यैवेति ॥ चक्षुःश्रोत्रादिरहितचेतनस्यैवेत्यर्थः । न तु देहस्ये-त्येवार्थः । शवदेहेऽन्धबधिरादिशब्दाप्रयोगादिति भावः । तृतीयकारिकां व्याचष्टे ॥ कृशोऽह-मिति ॥ सहेति ॥ धर्मविशिष्टधर्मैक्यारोप इत्यर्थः ॥ तेन विनैवेति ॥ धर्मैक्याध्यासं विना धर्ममात्रारोप इत्यर्थः ॥ उक्तत्वादिति ॥ अहं गेहीतिवच्चाहं देहीत्येव प्रतीयत इति धर्मिभेदस्य प्रत्यक्षसिद्धत्वमुक्तमस्तीत्यर्थः ॥ तद्वदेवेति ॥ तत्र यथा रक्तः स्फटिकः कुसुमं रक्तमिति प्रतीतिद्वयमस्ति तथा देहः कृशो ऽहं कृश इति प्रतीतिद्वयाभावादित्यर्थः । ननु कृशोऽहं कृष्णोऽहमिति प्रतीतेः का गतिरित्यतो नात्र तथा प्रतीतिरस्ति किन्तु गौण-व्यवहारमात्रमित्याशयेनाह ॥ कृशोऽहमिति ॥ इत्यादिस्तु व्यवहार इति शेषः । कर्दमलिप्ते स्वस्मिन् ।

ननु पुत्रे कृशेऽहं कृश इति तथा कर्दमलिप्ते स्वस्मिन्नहं कृष्ण इत्येतन्न व्यवहारमात्रम् । किन्तु स्वस्मिन्कार्श्याद्यारोपरूपं ज्ञानमित्याशङ्क्य निराकरोति ॥ न चायमिति ॥ अन्यथेति ॥ कृशोऽहमित्यादेर्गौणत्वमनङ्गीकृत्याध्यासत्वाङ्गीकारे मञ्चाः क्रोशन्ति मार्गा-श्चलन्ति चित्रभित्तिलिखिते सिंहेऽयं सिंह इत्यादिरपि लक्षणानामकवृत्त्यभावपक्षे व्यवहार-मात्रमेव न ज्ञानमित्यङ्गीकृतं, तदपि न स्यात् । तत्रापि मञ्चादौ क्रोशनाद्यध्यासस्य वक्तुं शक्यत्वादित्यर्थः । तत्र पुरुषभेदस्य मञ्चेषु स्पष्टत्वान्न तत्र क्रोशनाध्यास इति यदि तर्हि तत्प्रकृतेऽपि सममिति भावः । ननु पुत्रकार्श्यस्य स्वस्मिन्नध्यासाभावे कथं तेन दुःखं स्वस्य भवतीति चेत्तत्राह ॥ पुत्रकार्श्येनेति ॥ वैपरीत्यमाशङ्क्य निराकरोति ॥ न चेति ॥ शिलापुत्रिका पाषाणमयी प्रतिमा । तथा च पुत्रादिस्थितकार्श्यादिवद् अहं कृश इत्यादे-र्व्यवहारमात्रत्वाङ्गीकारे अयं शिलापुत्रिकाया देह इतिवन् मम देह इत्ययमपि गौणो व्यवहार एव स्यान्न प्रतीतिरित्यर्थः । एकत्र मुख्यत्वेन क्लृप्तस्यैवान्यत्राप्यसति बाधके मुख्यत्वमेव कल्प्यं, गौणत्वेनैकत्र क्लृप्तस्य चान्यत्राप्यसति बाधके गौणत्वमेवेत्याह ॥ ममेति ॥ इत्यस्य प्रयोगस्य मुख्यतायाः क्लृप्तत्वाद् इतरजन्यव्यवहारेऽपि मुख्यत्वमित्यर्थः । पुत्रकार्श्ये पुत्रे कृशे सति क्रियमाणोऽहं कृश इत्यादिव्यवहार इत्यर्थः ।

ननु शिलापुत्रिकाया देह इत्यत्र गौणत्वदर्शनादत्रापि तथाऽस्त्विति चेद् भ्रान्तोऽसि । यदि तत्र शिलापुत्रिकाया मम देह इति प्रतीतिः स्यात् तदैव मम देह इति प्रतीतेरपि गौणत्वं कल्पयामः । न चैवम् । तस्य जडत्वेन मम देह इति तस्याः प्रतीत्यभावात् । अयं शिला-पुत्रिकाया देह इत्येव हि व्यवहार इति भावः ॥ तत्रेति ॥ विवेकिनां व्यवहारे पुत्रकार्श्येन क्रियमाणव्यवहारे चेत्यर्थः । अतस्तत्र मुख्यामुख्ये इति शेषः ॥ तथेति ॥ भेदधीः स्पष्टेत्यर्थः । तदेवोपपादयति ॥ पश्वादीनामिति ॥ जातमात्रा एव, न व्यापारान्तरं कृतवन्तो ऽस्मिन्जन्मनि व्याप्त्यनुसन्धानरहिता इत्यर्थः ॥ यथेदमिति ॥ प्राग्भवे मत्कृत-स्तनपानमित्यर्थः ॥ यथेदमिति ॥ प्राग्भवे मत्कृतनेत्रान्तःकण्डूयनमित्यर्थः ॥ न देहान्त-रास्मृतौ युक्तेति ॥ स्वीयदेहान्तरेत्यर्थः । तथा च यथेदमिति दृष्टान्तस्मरणस्य सामानाधि-करण्यरूपव्याप्तिस्मरणस्य च प्राचीनस्वीयशरीरान्तरस्मरणं विनाऽयोगेन स्वात्मनस्ततो भेदसिद्धिरिति भावः । ततो भेदधीरेव प्रत्यक्षेण भवतीति शेषः । नप्तॄन् पौत्रपुत्रान् । अनुसन्दधानः प्रत्यभिजानन् । ततो देहात् ॥ विरुद्धधर्मेति ॥ व्यावृत्तत्वानुवृत्तत्व-रूपविरुद्धधर्मेत्यर्थः ।

अयं भावः । यदुक्तमनेकमणिष्वनुस्यूतसूत्रमिवानेकदेहेष्वनुस्यूतमात्मानं पश्यतः योऽहं बाल्य इति प्रत्यभिज्ञावतश्च ततो भेदधीरेवेति तदयुक्तम् । मम देह इत्यस्या प्रतीते-र्व्यावृत्तत्वानुवृत्तत्वरूपविरुद्धधर्माधिकरणत्वरूपलिङ्गजत्वेन परोक्षतया कृशोऽहमित्यादि-देहात्मैक्यापरोक्षभ्रमनिवर्तकत्वं नास्ति । श्वेतत्वानुमितेः पैत्यापरोक्षभ्रमनिवर्तकत्वादर्शनादिति ॥ प्रत्यक्षे धर्मिणीति ॥ भेदकधर्मसाक्षात्कारोपपादनायेदम् । अयमत्र सम्प्रदायैकगम्यो विशेषः । प्रत्यक्षे धर्मिणि भेदकविरुद्धधर्मसाक्षात्कारो भेदसाक्षात्कारनियत एव कुत इति चेत् समाने विषयेऽनुमितिसामग्रीतः प्रत्यक्षसामग््रयाः प्रबलत्वात् । यथा हि प्रत्यक्षे धर्मिणि ऊर्ध्वपदार्थे पुरुषत्वव्याप्यकरादिमानयमिति परामर्शः पुरुषत्वानुमितिसामग्री तत्प्रत्यक्षसामग्री च भवति । तत्र किं पुरुषत्वानुमित्योत्पत्तव्यम् उत पुरुषत्वप्रत्यक्षेणेति विचारे पुरुषत्व-रूपैकविषय एव प्रवृत्तयोरनुमितिप्रत्यक्षसामग््रयोर्मध्येऽनुमितिसामग्रीतः प्रत्यक्षसामग््रया बल-वत्त्वात् प्रत्यक्षमेवोत्पद्यते न त्वनुमितिः । वह्निव्याप्यधूमवानिति परामर्शः स्वानुव्यवसायरूप प्रत्यक्षसामग्री भवति वन्ह्यनुमितिसामग्री च । तत्र परामर्शवह्निरूपभिन्नविषये प्रवर्तमानयोः सामग््रयोर्मध्येऽनुमितिसामग््रया बलवत्त्वादनुमितिरेवोत्पद्यते न परामर्शप्रत्यक्षम् ।

नन्वेवं पुरुषत्वव्याप्यकरादिमानयमिति परामर्शः स्वप्रत्यक्षसामग्री अनुमितिसामग्री च भवतीति भिन्नविषयत्वसद्भावात्पुरुषत्वानुमितिरेव स्यादिति चेन्न । प्रत्यक्षसामग््रयाः प्रतिबन्धकत्वेनानुमित्यजननादित्याद्यालोचनीयम् । एवं च प्रत्यक्षे देहात्मरूपे धर्मिणि व्यावृत्तत्वानुवृत्तत्वरूपभेदकधर्मसाक्षात्कारस्य भेदप्रत्यक्षसामग्रीत्वाद्भेदसाक्षात्कार एव जायत इति अपरोक्षैक्यभ्रमविरोधित्वमेवेति भावः । ‘अज्ञता चाल्पशक्तिश्च दुःखित्वं स्वल्पकर्तृता । सर्वज्ञतादीशगुणविरुद्धा ह्यनुभूतिगा’ इत्यत्र सार्वज्ञ्यादिगुणविरुद्धमज्ञत्वादिगुणजातं स्वात्म-न्यनुभवंस्ततो भेदं प्रत्येत्येव । तत्रापि प्रत्यक्षे धर्मिणि भेदकधर्मसाक्षात्कारस्य भेद-साक्षात्कारव्याप्यत्वादितीदमेवोपपादनं द्रष्टव्यम् ॥ इह चेति ॥ व्यावृत्तत्वेन धीस्थो यः स्वदेहादिस् तद्भेदकस्येत्यर्थः । तथा च तद्व्याप्य आत्मनि देहभेदोऽपि प्रत्यक्षसिद्ध इति भावः । अस्तु वा भेदसाक्षात्काराभावः । तथापि केवलं व्यावर्तकधर्मसाक्षात्कार एव देहात्मैक्यापरोक्षभ्रमविरोधी भेदव्यवहारस्यौपचारिकत्वविरोधी च भविष्यतीत्याह ॥ व्यावर्त-केति ॥ यद्धीर्यत्र प्रतिबन्धिका तत्सामग््रयपि तत्र प्रतिबन्धिकेति न्यायादिति भावः । ननु न विरोधिधर्मसाक्षात्कारस्य भ्रमविरोधित्वम् । भ्रमविरोधिभूतोर्ध्वाग्रत्वादि रूपवृक्षत्व-साक्षात्कारेऽपि अधोऽग्रत्वादिभ्रमानुवृत्तिरेवास्ति । अतस्तद्वदस्यापि सोपाधिकभ्रमत्वा-द्व्यावर्तकधर्मसाक्षात्कारमात्रस्य नैक्यभ्रमविरोधित्वमित्याशङ्क्य निराकरोति ॥ न चेति ॥ अयं कृशोऽहं ब्राह्मणोऽहमित्यादिः प्रकृतः । प्रतीतिद्वयाभावादिति केचित् । सम्प्रदायस्तु ‘ब्राह्मणोऽहं मनुष्योऽहमित्यादिस्तु प्रमैव नः । देहभेदयुतो यस्माद्ब्राह्मणादि पदोदितः’ इत्युक्तरीत्याऽयं भ्रम एव न भवति । दूरे सोपाधिकत्वमिति भावः ।

ननु सोपाधिकत्वभ्रमस्थले विरोधिसाक्षात्कारेऽपि भ्रमानृवृत्तेस्तन्निवृत्तिः कदेति चेद् उपाधिनिवृत्तिसचिवाधिष्ठानसाक्षात्कार एवेति वदामः जलाद्युपाधिनाशे सति वृक्षाधोऽऽ-ग्रहत्वादिभ्रमनिवृत्तेरनुभवसिद्धत्वादित्यवधेयम् ॥ श्रुतिरुक्तेति ॥ देहैक्याध्याससद्भावे ‘ब्राह्मणो यजेत’ इति या श्रुतिरुक्तेत्यर्थः । लक्षणया ब्राह्मणशब्दार्थ इति सम्बन्धः । तदर्थः ब्राह्मणशब्दार्थः ॥ लक्षणेति ॥ लक्षणाया अयोगादित्यर्थः । ‘न विधौ परः शब्दार्थः’ इति वचनात् ‘ब्राह्मणो यजेत’ इत्यस्यापि विधिवाक्यत्वेन तत्र लक्षणया व्याख्यानायोगादिति भावः । ब्राह्मणदेहैक्याध्यासवतो यागाधिकारित्वस्यैतत् श्रुत्यर्थत्वे दूषणमाह ॥ त्वयेति ॥ विकलेषु व्यङ्गेषु सकलेषु दृढाङ्गेषु सत्सु ॥ भाषितत्वेनेति ॥ भाष्ये उक्तत्वेनेत्यर्थः ॥ भृत्यमित्रादाविति ॥ अत्याप्ते सकले विकले वाऽहमेव सकल इत्याद्यध्याससद्भावादित्यर्थः । मित्रग्रहणस्य उत्तरादिप्रसङ्गकथने उपयोगः ॥ शूद्रस्वामिन इति ॥ शूद्रं प्रति स्वामिनः, शूद्रभृत्यकस्येत्यर्थः । तथा च ब्राह्मणदेहैक्याध्यासवतो यागाधिकारित्वे शूद्रदेहैक्याध्यासवतो ब्राह्मणस्यानधिकारापाता च्चेत्यर्थः ॥ ब्राह्मणादीति ॥ ब्राह्मणादिवर्णत्रयं मित्रं यस्येत्यर्थः । तत्रापि ब्राह्मणादिदेहे व्यङ्गे साङ्गे वाऽहमेव व्यङ्ग इत्याद्यध्यासेन ब्राह्मणदेहैक्याध्याससद्भावा-द्ब्राह्मणमित्रस्य शूद्रस्याप्यधिकारापातादिति भावः । तदर्थः ब्राह्मणशब्दार्थः । भृत्यमित्रादि-देहानां स्वकर्मार्जितत्वाभावान्नोक्तातिप्रसङ्गम् इति भावः ॥ आवश्यकत्वेनेति ॥ देहैक्या-ध्यासस्यैवाधिकारप्रयोजकत्वं वदतोऽपि कर्मण आवशक्यत्वादित्यर्थः ॥ आर्जनस्यैवेति ॥ तथा च स्वकर्मणा देहविशेषार्जनवानेव ब्राह्मणशब्दार्थो न त्वैक्याध्यासोऽपीत्यर्थः । ततश्च नेयं श्रुतिरध्यासे मानमिति भावः ॥ देहैक्येति ॥ सुप्तस्य ज्ञानमात्रविलोपेन ब्राह्मणादि-देहैक्याध्यासस्याभावात् तथा जीवन्मुक्तस्य देहात्मविवेकसद्भावेनारोपितब्राह्मण्यस्याभावेन सुप्तजीवन्मुक्तयोः शिरश्छेदे ब्रह्महत्यादिमहापातकाभावप्रसङ्ग इति भावः ॥ कदाचिदिति ॥ तथा च कदाचिदैक्याध्यासवत एव ब्राह्मणशब्दार्थत्वेन सुप्तजीवन्मुक्तयोरपि कदाचि-दैक्याध्याससद्भावेन ब्राह्मण्यसद्भावेन निषेधविषयत्वसम्भवान्नोक्तातिप्रसङ्ग इति भावः ॥ नष्टेति ॥ ‘मासेन शूद्रो भवति ब्राह्मणः क्षीरविक्रयात् । तत्काल एव चण्डालो ब्राह्मणो ब्रह्महत्यया’ इति मनुस्मरणादित्यर्थः ॥ आपातादिति ॥ महापातकाभावदशायाम् अध्यास-सद्भावादित्यर्थः ॥ जन्मारभ्येति ॥ तस्य जन्मारभ्य देहात्मभेदज्ञानित्वेन अधिकारप्रयोज-कस्य कदाचिदध्यासस्याप्यभावेन तद्धनने प्रत्यवायाभावापातादिति भावः । अत एवेत्युक्तमेव विशदयति ॥ संयोगस्येति ॥ ब्राह्मणादिदेहविशेषसम्बन्धस्यान्यस्यासम्भवादध्यास रूप एव स इत्यधिकारप्रयोजकीभूतः सम्बन्धोऽध्यासरूप एव नान्य इत्युक्तम् । तत्राध्यासाति-रिक्तोऽन्य एव सम्बन्धः सम्भवतीत्याशयेन परिशेषं करोति ॥ संयोगस्येति ॥ सर्वेषु देहेषु शूद्रादिदेहेषु । ततश्च शूद्रादेरप्यधिकारापात इति भावः ॥ स्वेति ॥ तस्य द्विष्ठत्वेन भृत्यदेहेऽपि सत्वेन तस्याप्यधिकारापात इति भावः ॥ इच्छेति ॥ स्वेच्छानुसारित्व-रूपसम्बन्धस्येत्यर्थः ॥ आतुरादिति ॥ ब्राह्मणानामातुरतादशायां देहस्येच्छानुसारिता-भावेनानधिकारापातादिति भावः । न चातुराणां विधिनिषेधविषयत्वमेव नास्तीतीष्टापत्तिरिति वाच्यम् । तथात्वे तद्धनने प्रत्यवायाभावापातात् । तथा ‘स्मर्तव्यः सततं विष्णुर्विस्मर्तव्यो न जातुजित् । आधिव्याधिनिमित्तेन विक्षिप्तमनसोऽपि तु । गुणानां स्मरणाशक्तौ विष्णोर्ब्रह्मत्वमेव तु । स्मर्तव्यं सततं तत्तु न कदाचित्परित्यजेत्’ इत्यादि वचनेन तस्यापि विष्णुस्मरणादिविधिविषयत्वेन तत्राधिकारसद्भावात्तद्देहस्य चेच्छाननुसारित्वेनाधिकारप्रयोजक-सम्बन्धाभावादनधिकारापात इति विशेषो द्रष्टव्यः । साक्षादित्यादेः सम्भवादित्यनेनान्वयः । स्वस्वामिभावसम्बन्धस्य भृत्यदेहेऽपि सत्वेन साक्षादित्युक्तम् । देहान्तस्थ आत्मा स्वदेहं प्रत्येव साक्षात्स्वामी । भृत्यादिदेहं प्रति तु तस्य स्वदेहानुकूलतया स्वदेहद्वारैव सम्बन्धो न साक्षादिति भावः ॥ तदिन्द्रियेति ॥ तज्ज्ञानजनकेन्द्रियाश्रयत्वं देहस्यास्तीत्यर्थः । शरीर-द्वारा प्रयत्नजन्यचेष्टादिक्रियाश्रयत्वस्य घटादावपि सत्वात्साक्षादित्युक्तम् । स्वशरीरस्यैव साक्षात्प्रयत्नजन्यक्रियाश्रयत्वं नान्यस्येति भावः ॥ सम्बन्धान्तरस्येति ॥ इदं च साक्षात्स्वस्वामिभावादिसम्बन्धपञ्चकं न भृत्यदेहातिप्रसक्तम् । आतुरादिदेहसाधारण-सम्बन्धान्तरमेवाधिकारप्रयोजकमस्तीति नाध्यस्तत्वं देहात्मनोः सम्बन्ध इति भावः । सम्बन्धान्तरं वदद्भिरपि नाध्यासरूपः सम्बन्धस् त्यक्तुं शक्यते । तथाहि साक्षात्प्रयत्नजन्य-क्रियाश्रयत्वं सम्बन्ध इत्युक्तम् । तत्र प्रयत्नस्य साक्षादेतदीयत्वमेव कुत इति शङ्कायां प्रयत्नात्मनोरैक्यभ्रम एव सम्बन्ध इति वक्तत्वमिति चेन्न । प्रयत्नात्मनोरैक्याध्यसाङ्गीकारेऽहं कृतिरिति प्रतीत्यापत्तेरित्याह ॥ न चेति ॥ किञ्च प्रयत्नादावपि नात्मैक्यभ्रम एव सम्बन्धः किन्त्वित्यत आह ॥ आत्मेति ॥ तार्किकादिरीत्येति शेषः । समवायानङ्गीकारिवादि-मतेनाह ॥ अयुतसिद्धेर्वेति ॥ अङ्गुलीद्वयवद्भेदेनानुपलभ्यमानत्वस्येत्यर्थः । तादात्म्यस्येति यावत् । अस्मदभिप्रेत एव तादृशसम्बन्धे तार्किकाणां समवायसंज्ञेति द्रष्टव्यम् । ननु साक्षात्स्वस्वामिभावादिपञ्चकेऽपि साक्षात्स्वस्वामिभावस् तदिन्द्रियाश्रयत्वादिकं वाऽस्यैव देहस्य कुतः । भृत्यदेहादावपि किं न स्यादित्यतिप्रसङ्गशङ्कायां तत्र मूलसम्बन्धतया ऐक्याध्यास एव वाच्य इति चेन्न । देहैक्याध्यासेऽपि किं मूलमिति शङ्कायां स्वस्वामिभावादिसम्बन्धस्यैव मूलत्वोपपत्तेरिति वैपरीत्यस्यापि वक्तुं शक्यत्वाद् इत्याह ॥ न चेति ॥ किञ्च स्वस्वामि-भावादिसम्बन्धचतुष्टये तत्कर्मार्जितत्वमेव मूलसम्बन्धोऽस्त्वित्याह ॥ तत्कर्मेति ॥ तदीय-कर्मेत्यर्थः ।

ननु देहस्य तदीयत्वे यदि तत्कर्मार्जितत्वं मूलसम्बन्धस्तदा कर्मणामेतदीयत्वं कुत इति पृष्टे तदीयशरीरजन्यत्वादिति वाच्यम् । एवं च शरीरस्यैतदीयत्वे सिद्धे कर्मणामेतदीयत्व-सिद्ध्या तत्कर्मार्जितत्वरूपमूलसम्बन्धसिद्धिस्तत्सिद्धौ च शरीरस्य तदीयत्वसिद्धिरित्य-न्योन्याश्रयः स्यादित्यत आह ॥ कर्मणामिति ॥ इदानीन्तनकर्मणां तदीयत्वस्य तदीय-पूर्वकर्माधीनत्वात् तदीयपूर्वप्रयत्नजन्यत्वादुपपत्तेः पूर्वकर्मपूर्वप्रयत्नयोरपि तदीयत्वं तत्पूर्व-कर्मतत्पूर्वप्रयत्नाधीनमित्यङ्गीकारात् । न चैवमनवस्था प्रामाणिकत्वादित्याशयेनोक्तमनादीति । यथोक्तं भगवता सूत्रकारेण ‘न कर्माविभागादिति चेन्नानादित्वात्’ इति ।

ननु तत्कर्मार्जितत्वं शरीरस्य तदीयत्वे मूलसम्बन्ध इत्युक्तमयुक्तम् । ‘पुत्रकामः पुत्र-कामेष्ट्या यजेत’ इति वचनात् पुत्रकामेष्टिरूपं यत्पितृकर्म तत् पुत्रशरीरार्जकं भवति । तत्र पुत्रशरीरे पितृकर्मार्जितत्वसद्भावेऽपि पुत्रशरीरस्य पुत्रीयत्वेन पित्रीयत्वाभावाद्व्यभिचार इत्यत आह ॥ पुत्रकामेष्टीति ॥ अयमर्थः । पुत्रकामेष्टिरूपं यत्पितृकर्म तदार्जितं पुत्रशरीरं न भवति । किन्तु स्वकीयकर्मार्जितमेव । अतो हेतोरेवाभावान्न व्यभिचारः । तर्हि पुत्रकामेष्टि-कर्मणो वैयर्थ्यमापन्नमिति चेन्न । पुत्रकर्मणा उत्पन्ने पुत्रे पित्रीयत्वरूपो यः पितृसम्बन्धस्तन्मात्रार्जकत्वाङ्गीकारात् । तत्र दृष्टान्तो ग्रामकामेष्टिवदिति । यथा ‘ग्रामकाम इष्टिं कुर्यात्’ इति श्रूयते तत्र ग्रामकामेष्टिफलं न ग्रामोत्पत्तिः । तस्य एतदीयेष्टितः पूर्वमेव सिद्धत्वात् किन्तु सिद्धे ग्रामे एतदीयत्वमात्रम् इष्टिफलमिति मीमांसकैः सिद्धान्तितत्वेनेहापि स्वकर्मणैव सिद्धे पुत्रशरीरे एतदीयत्वमात्रस्यैव पुत्रकामेष्टिफलत्वोपपत्तेः । अन्यथा ग्रामो-त्पत्तेरेव ग्रामकामेष्टिफलत्वापत्तेरिति । अत्र यद्यपि ग्रामादेः स्वतःसिद्धत्वेन तत्स्वामित्वमेव तत्रेष्ट्या जायते इह तु पुत्रशरीरस्य पुत्रकामेष्टिं तदीयं कर्म च विनाऽनुपपत्त्या पुत्रशरीरस्य तदीयत्वस्य चेत्युभयस्यापि पुत्रकामेष्टिफलत्वादिति सुपरिहरमेव दूषणम् । तथापि प्रौढि-वादेनेदं दूषणमुक्तमिति ज्ञातव्यम् ॥ तस्येति ॥ देहविशेषस्यैव श्रौतब्राह्मणशब्दार्थत्वेन तस्यैव नियोज्यत्वप्राप्तेः । न चेष्टापत्तिस् तस्य जडत्वेनानियोज्यत्वादिति भावः । किञ्च देहविशेषस्यैव ब्राह्मणशब्दार्थत्वे लौकिकप्रयोगविरोधश्चेत्याह ॥ विशेषेति ॥ युक्ते चेतन इति शेषः ॥ प्रयोगेणेति ॥ अयं देही ब्राह्मण इति प्रयोगादित्यर्थः ॥ अतदर्थत्वादिति ॥ ब्राह्मणशब्दार्थत्वाभावादिति भावः ॥ एतेनेति ॥ ब्राह्मणो यजेतेति विधिनिषेधात्मक-शास्त्रस्याध्यासमूलकत्वस्य दूषितत्वेनेत्यर्थः । देहात्मैक्याध्यासाभावे प्रमातृत्वाद्यदर्शनात् तदन्यथानुपपत्तिश्च देहात्मैक्याध्यासे मानमित्युक्तमाशङ्क्य निराकरोति ॥ नापीति ॥ कुतो नेत्यत आह ॥ तदभावेऽपीति ॥ प्रमातृत्वस्याध्यासमूलकत्वे सुषुप्तावध्यासाभावेन न किञ्चिदवेदिषमिति परामर्शसिद्धाज्ञानप्रमातृत्वमात्मनोऽनुपपन्नं स्यादित्यर्थः । किञ्च प्रमातृत्वादावपि पूर्वमस्मदुक्तं यत् तत्कर्मार्जितत्वं तदेव प्रयोजकं जाग्रदादौ घटादि-प्रमातृत्वदशायां तस्य सत्वात् । न देहात्मैक्याध्यासः प्रमातृत्वापेक्षया नियतपूर्वक्षणे ब्राह्मणोऽहमित्याद्यैक्याध्यासनियमाननुभवादित्याह ॥ जागरणादावपीति ॥ अवस्थात्रयेऽ-पीत्यर्थः । त्वदुक्तं तु नावस्थात्रयगतं प्रमातृत्वं प्रति साधारण्येन प्रयोजकमिति भावः ॥ एतेनेति ॥ सुषुप्तौ देहैक्याध्यासाभावेऽपि अज्ञानप्रमातृत्वसद्भावे नाध्यासस्य प्रमातृत्व-प्रयोजकत्वाभावादिति भावः ।

नन्वेवं महता प्रबन्धेन देहात्मभेदस्य प्रत्यक्षत्वोपपादनमयुक्तम् । तथात्वे चार्वाकादे-र्देहैक्यसाक्षात्कारो न स्यात् । तथा च तन्मूलकः संसारस्तेषां न स्यादित्यत आह ॥ चार्वाकादेस्त्विति ॥ भ्रमेऽनुमितिरूप इत्यर्थः । तथा च तेषामपि देहात्मभेदसाक्षात्कार एवास्ति । देहात्मैक्यज्ञानं तु न प्रत्यक्षजन्यं किन्तु परिदृश्यमानो देह एवात्मा तद्व्यति-रेकेणादर्शनाद् यन्नोपलभ्यते तन्नास्तीत्याद्यनुमानाभासजन्यमेव । तत्र च प्रत्यक्षत्वाभि-मानस्तेषाम् । यथाहि आनुमानिकार्थप्रतियोगिकतयाऽनुमानवेद्ये धर्माद्यभावे प्रत्यक्षत्वाभि-मानस्तेषामस्ति तद्वदित्यर्थः । ननु भवद्रीत्या तेषामपि देहात्मभेदसाक्षात्कारसत्वे लैङ्गिकमपि तदभेदज्ञानं चार्वाकस्य कथमुत्पद्यत इति चेत् सन् घट इत्यादिसत्यताग्राहिप्रत्यक्षसद्भावेऽपि यथा दृश्यत्वादिना तव मिथ्यात्वधीस्तथेति गृहाण । ननु चार्वाकस्यानुमानममानमिति कथ-मनुमानादिना तस्य देहात्मैक्यज्ञानं जायत इति चेन्न । तन्मतेऽनादिसम्भावनाया एवानु-मानस्थानीयत्वात् । यथाह ‘धूमादिज्ञानानन्तरं वह्न्यादौ प्रवृत्तिश्च सम्भावनामात्रात्’ इति ।

ननु प्रत्यक्षैकप्रामाण्यवादिना तेन सम्भवाना वा कथं प्रमाणतयाङ्गीकृतमिति चेन्न । सम्भावनापि न तन्मते प्रमाणम् । किंनामोत्कटकोटिकः संशय एव । संशयस्तु न प्रमाणमिति तदङ्गीकारादित्यालोचनीयम् । ननु देहात्मैक्याध्यासाभावे देहानुकूले रागस्तत्प्रतिकूले च द्वेषोऽनुभवसिद्धो न स्यात् । न चेष्टापत्तिरिति वाच्यं तथात्वे संसाराभावप्रसङ्गात् तस्यैव च संसारहेतुत्वादिति चेन्न । पुत्रानुकूलप्रतिकूलयोः पितूरागद्वेषवत्परमप्रेमास्पदत्वेनोपपत्तेः । न हि पितुः पुत्रशरीरस्वदेहैक्याध्यासोऽस्तीत्याशयेनाह ॥ संसारहेतुरिति ॥ ननु प्रेमा-स्पदात्मैक्यारोपादेव देहस्य प्रेमास्पदत्वमपीति चेन्न स्वस्वभोगायतनत्वादिनाऽ न्यथैवोपपत्ते-रिति ध्येयम् । ननु देहात्मैक्याध्यासाभावेऽङ्गुल्या स्वहृदयदेशं निर्दिश्यायमहमित्युक्तिर्न स्यात् । अस्ति चासौ । अतस्तदन्यथानुपपत्त्या देहात्मैक्याध्याससिद्धिरित्यतस्तदुक्तेरन्यथासिद्धिं दर्शयति ॥ अङ्गुल्येति ॥ अङ्गारमिति ॥ यद्यप्यङ्गारो वह्निः ‘यथाऽङ्गारानपोह्य भस्मनि जुहुयात्’ इति प्रयोगात् । तथापि प्रकृते तदसम्भवाद् अत्राऽङ्गारशब्देनाङ्गारव्याप्तं काष्ठं ग्राह्यम् ॥ पृथगिति ॥ यथा काष्ठव्याप्तो वह्निः काष्ठाद्भेदेन विविच्य प्रदर्शयितुं न शक्यते एवं देहाद्विविच्यात्मनः पृथग्दर्शयितुमशक्यत्वादेव तदुक्तिर्न तु देहात्मैक्याध्यासादित्यर्थः । ननु लोकानां देहात्मैक्याध्यासाभावे ‘तं स्वाच्छरीरात्प्रवृहेन्मुञ्जादिवेषीकां धैर्येण’ इति काठके तं जीवं स्वात् स्वकीयात् शरीरात् प्रवृहेद् विविच्य जानीयादिति देहात्मभेदो विधीयते । भेदस्य चैक्यनिषेधरूपत्वाद् देहात्मैक्याध्यासाभावे श्रुतेरप्रसक्तप्रतिषेधकत्वापत्तिः । तथा ‘ते वै विदन्त्यतितरन्ति च देवमायां नैषां ममाहमिति धीः श्वशृृगाल भक्ष्य’ इत्यादिस्मृतीनामप्य प्रसक्तप्रतिषेधकत्वापत्तिः । ममाहमिति धीप्रसक्तेरेवाभावात् । अतो देहात्मैक्याध्यास एवास्ति न तद्भेदप्रत्यक्षमित्याशङ्क्याह ॥ श्रुतिष्विति ॥ बहुवचनमाद्यर्थे । श्रुतिस्मृत्यादि-ष्वित्यर्थः । देहात्मैक्यनिषेधोऽपि चार्वाकादिवादिप्राप्तत्वादुपपद्यते । तेषां तत्प्राप्तिश्चानुमाना भासादित्युक्तमेव ।

ननु वादिप्राप्तनिषेधकत्वं श्रुतेः कुत्र दृष्टमित्यत उक्तम् ॥ असत्कारणत्वेति ॥ ‘कुतस्तु खलु सोम्यैवं स्यात्कथमसतः सज्जायेत’ इति श्रुत्या श्रून्यवादिप्राप्तमसत्कारणत्वं निषिध्यते । तद्वदित्यर्थः । समयानामपि प्रवाहतोऽनादित्वान्नात्र कश्चित्क्षुद्रोपद्रवः । किञ्च ‘स्वाच्छरीरात्प्रवृहेत्’ इत्यस्य स्फुटतरं विविच्य जानीयादित्यर्थः । तथा स्मृतेरपि ‘एषां ममाहमिति धीर्नास्ति स्फुटतरविवेकाभावज्ञानं नास्ति किन्तु स्फुटतरविवेकज्ञानमेवास्तीति यावत् ते वै विदन्ति’ इत्येवार्थः । तथा च श्रुतिषु देहात्मैक्यनिषेधः स्फुटतरभेदाभावज्ञानस्य प्रसक्तत्वाद्युज्यत इत्याशयेनाह ॥ व्यवहारपर्यन्तमिति ॥ श्रुतिषु देहात्मैक्यनिषेध इत्यन्वयः । ननु प्रत्यक्षतो भेदज्ञानसद्भावे तत एव व्यवहारोऽपि किं न स्यादित्यत आह ॥ दृश्यन्ते हीति ॥ अङ्गारवह्निवत् काष्ठव्याप्तवह्निवत् । ननु ज्ञानमेव व्यवहारकारणं तच्चेदस्ति कथं तर्हि व्यवहारेष्वपाटवमित्यत आह ॥ न हीति ॥ यथाऽनुभवानुसारेण यमलयोर्भेदं पश्यन्तो मात्रादयः कथमेतौ भिन्नाववगन्तव्याविति पृष्टाः सन्त एवमिति स्वप्रत्यक्षानुसारेण न परान्प्रति प्रतिपादयितुं क्षमन्त इत्यनुभवसिद्धमित्यर्थः । उत्तरप्रबन्ध-मुपक्षिपन् देहात्मैक्याध्यासनिराकरणमुपसंहरति ॥ तस्मादिति ॥ देहादेः सर्वस्य जगतः ।

### **न्यायकल्पलता**

अहमर्थस्यानात्मत्वे अहं काण इत्यादिप्रत्यक्षमात्मनीन्द्रियाद्यैक्याध्यासे प्रमाणमिति भवदुक्तमयुक्तं स्यादित्यभिसन्धायैक्याध्यासं प्रस्तौति ॥ यच्चोच्यत इत्यादिना ॥
ब्राह्मणाद्याश्रयशरीरस्य जडत्वेनानियोज्यतया तदैक्याध्यासवन्तमात्मानं नियुञ्जाना श्रुतिश्च मानमित्यभिसन्धायोक्तं ब्राह्मण इति ॥ प्रस्तावितं दूषयति ॥ त्वन्मत इति ॥ नन्वह-मर्थस्य द्व्यंशत्वेन कर्तृत्वविशिष्टान्तःकरणस्येव काणत्वादिविशिष्टेन्द्रिया देरप्यात्मन्यध्यास-स्सम्भविष्यतीति चेन्न । चित्काणेति कदाप्यप्रतीत्याऽहमर्थ एव तदारोपस्य वक्तव्यत्वात्तस्य चानात्मत्वात् ॥ देहेति ॥ ननु चन्द्रपरिमाणप्रत्यक्षस्येव देहात्मैक्यप्रत्यक्षस्यापि परीक्षितानुमानादिबाधकं स्यादिति शङ्कामपाकर्तुमुक्तं मुक्तत्वेनेति । चन्द्रपरिमाणग्राहि-प्रत्यक्षस्य दूरादिदोषेण स्वार्थनिश्चयपराङ्मुखस्य युक्तोऽन्येन बाधः । इह तु न तथेति वैषम्यमिति ॥ परस्परमिति ॥ भिन्नत्वेन निश्चितयोर्वङ्गरजतयोरेकदैकशुक्ति कायामारोपा-दर्शनादित्यर्थः ।

ननु देहादिन्द्रियमन्यदिन्द्रियाद्देहोऽन्य इति भेदबुद्ध्या देहोऽहमिन्द्रियमित्यैक्याध्यासा-सम्भवेऽपि ब्राह्मणात्काणोऽन्यः काणाद्ब्राह्मणोऽन्य इति भेदबुद्ध्यभावेन ब्राह्मणोऽहं काण इत्यैक्याध्याससम्भवति । समानप्रकारकभेदधिय एव विरोधित्वादिति मैवम् । ब्राह्मण-स्याक्षिकाणमिति काणब्राह्मणभेदस्यापि प्रत्यक्षत्वात् । येनाङ्गविकार इति सूत्रे तथोदाहृत-त्वाच्च ॥ त्वन्मत इति ॥ भेदमात्रस्याध्यस्तत्ववादिन इत्यर्थः । ननु भेदस्याध्य-स्तत्वेऽप्यभेदोऽप्यध्यस्तोऽस्तु । उभयोरपि दृश्यत्वेन मिथ्यात्वात् । इयांस्तु विशेषः । यदत्राभेदो व्यवहारकालीनेन परीक्षितप्रमाणभावेनानुमानादिना बाध्यते भेदस्तु देहात्मनोर्न तेन । किं तु चरमवृत्त्येतीत्यत आह ॥ मिथ्यात्वं हीति ॥ ननु यथाकथञ्चि-दत्यन्ताभावप्रतियोगित्वमेव मिथ्यात्वमस्त्वित्यत आह ॥ तद्बाध्येति ॥ अधिष्ठानज्ञान-बाध्येत्यर्थः । रूपवति घटे घटज्ञानबाध्यरूपात्यन्ताभावसत्त्वेऽपि रूपस्य सत्यत्वादिति भावः । ननु भेदमिथ्यात्वसिद्ध्यर्थं भेदात्यन्ताभावस्याधिष्ठान ज्ञानाबाध्यत्वेऽप्यभेदस्याध्य-स्तत्वमस्त्वित्यत आह ॥ अभेदश्चेति ॥ अध्यस्तादपीति ॥ अत्यन्ताभाववद्भेदेऽपि प्रतियोगिसत्त्वनियमाभावादिति भावः । देहेन्द्रियादीनां परस्परं भेदप्रत्ययान्न तदात्माभेदप्रत्यय इत्युक्तम् । सम्प्रति देहात्मनोर्भेदावगमान्न तदैक्याध्यास इत्याह ॥ किं चेति ॥ किं देहत्वेन देहात्मैक्यारोप उत ब्राह्मणत्वादिना । आद्ये दोषमाह ॥ अहं गेहीवदिति ॥ द्वितीयं प्रत्याह ॥ ब्राह्मणोऽहमिति ॥
प्रमात्वान्नायमारोप इत्यर्थः ।

ननु देहब्राह्मणयोः सामान्यविशेषरूपत्वमेवास्त्वित्यत आह ॥ न त्विति ॥ सामान्यविशेषरूपत्वाभावे यथा देही ब्राह्मण इति प्रमाणं नास्ति तथा देहो ब्राह्मण इति सामान्यविशेषरूपत्वे प्रमाणं नास्तीत्यर्थः ॥ देहभेदेति ॥ देहविशेषविशिष्टात्माब्राह्मण-पदार्थः । केचिन्मत्वर्थीयाच् प्रत्ययान्तत्वमाश्रित्य समादधुः । ननु ब्राह्मणत्वादेर्देहविशेष-विशिष्टात्मवृत्तित्वे तस्य चाक्षुषत्वं न स्यात् । देहविशिष्टात्मनोऽचाक्षुषत्वात् । न चैकदेशस्य चक्षुर्गम्यत्वाद्विशिष्टगतधर्मश्चक्षुषा गृह्यते इति वाच्यम् । विशिष्टवृत्तेरुभययोग्यतायामेव योग्यत्वनियमादिति मैवम् । अतीन्द्रियनानापदार्थघटितव्याप्त्यादेरिव ब्राह्मणत्वादेरपि चाक्षुष-त्वोपपत्तेः । ‘न चैतद्विद्मो वयं ब्राह्मणा वा स्मोऽब्राह्मणा वा’ इति श्रुत्या ब्राह्मणत्वस्य दुरवगमत्वोक्त्या सहकार्यन्तरसहकृतचक्षुर्ग्राह्यत्वोक्तेश्च । अत एव पुरुषे दृष्टे तद्ब्राह्मणत्वे सन्दिह्यते । मनुष्यत्वमपि आत्मनि गृहीत एव गृह्यते । चञ्च्वाद्याकारज्ञानेऽपि मनुष्यत्वादिसन्देहात् । तस्मादात्माद्युपनयध्रौव्याद्ब्राह्मणत्वादिकमपि चाक्षुषमेव । तदुक्तं वार्तिके– न हि यद्गिरिशिखरमारुह्य गृह्यते तन्न गृह्यत एवेति ॥ धर्मैक्येति ॥ धर्मिभेदस्य प्रत्यक्षसिद्धत्वादित्यर्थः ॥ तद्वदिति ॥ रक्तः स्फटिको रक्तं कुसुममिति प्रतीतिवदित्यर्थः । एकत्र मुख्यत्वेन क्लृप्तस्यैव मुख्यत्वं, गौणत्वेन क्लृप्तस्य गौणत्वं कल्पयितुं न्याय्यमित्याह ॥ मम देह इत्यस्येति ॥ देहात्मभेदग्रहस्य पश्वादिसाधारणत्वान्न तस्य गौणत्वमित्याह ॥ तथेति ॥ स्पष्टतया इत्यर्थः ॥ तदुक्तमिति ॥ तृतीयाध्यायेऽनुव्याख्यान इति शेषः । जातमात्रा न तु व्यापारान्तरं कृतवन्तः । अस्मिन् जन्मनि व्याप्तिग्रहणरहिता इत्यर्थः ॥ व्याप्तिस्मृतिरिति ॥ ननु पूर्वदेहस्मृतिं विनापि अनुमितिहेतुव्याप्तिस्मृतेस्सम्भवः । न हि व्याप्त्यनुभव इव व्याप्तिस्मरणसमयेऽपि दृष्टान्तज्ञानापेक्षा । येन तदर्थं तद्देहस्मृतिरपेक्ष्येतेति मैवम्् । न हि व्याप्तिस्मृतिं प्रति सहचारग्रहकारणत्वानुरोधेनाधिकरणग्रहणापेक्षां ब्रूमः । किन्नाम सामानाधिकरण्यादिगर्भ व्याप्तिज्ञानस्य साध्याधिकरणविषयत्वनियमम् । तदिदमुक्तम् ॥ इत्यादीति ॥ उक्तसाध्यसाधनसामानाधिकरण्यरूपव्याप्तेरित्यर्थः ॥ इह चेति ॥ तथा चात्मनि देहभेदोऽपि प्रत्यक्षसिद्ध इत्यर्थः ॥ व्यावर्तकेति ॥ भेदसाक्षात्कारा-भावेऽपीत्यर्थः ।

ननु भेदकसाक्षात्कारस्य भेदसाक्षात्कारेण व्याप्तिरेक्यारोपेण सह विरोधश्च नास्ति । नील बलाकेत्यत्र नीलाद्भेदकस्य बलाकात्वस्य ग्रहेऽपि नीलभेदसाक्षात्काराभावस्य तदैक्यारोपभ्रमस्य च दर्शनादिति मैवम् । केन कालिकव्याप्त्या प्रतारितो भवान् । बलाकायामपि नीलभेद-साक्षात्कारस्य सत्त्वान्न दैशिकनियमासिद्धिः । निशि दोषवशात्तु नीलाभेदप्रत्ययः । नन्विह सर्वदा दोषप्राबल्याद्देहात्मैक्यारोप इति चेन्न । भेदकधर्मसाक्षात्कारे सति प्रत्यक्षे च धर्मिणि दोषप्राबल्यात्सदाऽभेदारोप इत्यस्यासिद्धेः । ननु सदातनोपाधिकेऽभेदभ्रमे तथापि व्यभिचार इत्यत आह ॥ न चायमिति ॥ उपाधिविरहे सतीति विशेषणान्न व्यभिचार इति भावः । सदातनोपाधौ मानाभावोऽपि बोध्यः । क्षीरादेरपि नीरविवेकदर्शनात् ॥ तत्र किमिति ॥ लक्षणया ब्राह्मणशब्दार्थ इति सम्बन्धः ॥ विधाविति ॥ मुख्यार्थेनैवोपपत्तेरिति भावः । एतेन ‘गोभिः श्रीणीत मत्सरम्’ इति वेदान्तकौमुद्युक्तिप्रतिध्वनिर्निरस्तः । गोभिर्गोभुक्त-तृणादिविकारैः पयोभिर् मत्सरं सोमं श्रीणीत संस्कुरुतेति मन्त्रस्य पयसा श्रीणातीति विहितश्रयणानुवादित्वेन तदविधायकत्वाच्च ॥ महापातकेनेति ॥ न च तत्र महापातक-स्यैवानधिकारप्रयोजकत्वमिति वाच्यम् । तस्यापि ब्राह्मण्याभावसम्पादनद्वारैव तथात्वात् । द्वयोरपि तथात्वे गौरवात् ॥ तदिन्द्रियेति ॥ तज्ज्ञानजनकेन्द्रियेत्यर्थः । ननु पितृकृत-पुत्रेष्टिजन्यपुत्रदेहस्यापि पितृशरीरत्वापत्तिरित्यत आह ॥ पुत्रकामेष्टीति ॥

ननु ग्रामादेः स्वतःसिद्धत्वेन तत्स्वामिकत्वमात्रमुत्पद्यताम् । पुत्रदेहस्य सिद्धत्वाभावेन स्वत्वापादनार्थमपि तदुत्पादनार्थमावश्यकत्वम् । अन्यथा स्वदेहसुखादिष्वपि स्वादृष्टेन स्वत्वमेवोत्पद्यते न तु स्वदेहादिरित्यपि स्यात् । तथा च पूर्वानुत्पन्नादृष्टेन स्वत्वसहितमेवोत्पद्यते । पूर्वोत्पत्ते तु सत्वमात्रमिति । पुत्रदेहादेः पुत्रादृष्टासाधारण-कारणकार्यत्वेन तत्र पित्रदृष्टस्याहेतुत्वात् । देहादेस्त्वदृष्टान्तरासाध्यत्वेन तत्र स्वादृष्टस्य हेतुत्वात् । स्वस्मिन्नसत्यपि पुत्रशरीरादिना पुत्रादेर्भोगसाधनाच्च । स्वशरीरे तु न तथेति वैषम्यात् ॥ देहविशेषेति ॥ ब्राह्मणो यजेत इत्यादित एव देहविशेषविशिष्टो ब्राह्मणशब्दार्थ इत्यवगम्यत इत्यर्थः ॥ एतेनेति ॥ अध्यासं विनैवोपपत्त्या तदसम्भवेन चेत्यर्थः ॥ जागरणेति ॥ जागृद्दशायामपि घटादिप्रमातृत्वकाले देहात्मैक्याध्यासो नास्तीत्यर्थः । ननु देहात्मभेदस्य प्रत्यक्षत्वे चार्वाकादेस्तदभेदसाक्षात्कारो न स्यादित्यत आह ॥ चार्वाकादे-स्त्विति ॥ भ्रम इति ॥ अनुमितिरूप इत्यर्थः । ननु देहात्मभेदसाक्षात्कारे सति कथं तस्य लैङ्गिकमपि तदभेदज्ञानमिति चेत् सन् घट इति सत्यत्वप्रत्यक्षे यथा बाह्यानां तव चादृश्यत्वादिना मिथ्यात्वधीस्तथा गृहाण । न च चार्वाकस्यानुमितिरपि कथमिति वाच्यम् । तन्मतेऽनादिसम्भावनाया एवानुमानस्थानीयत्वात् ॥ संसारहेतुरिति ॥ प्रेमास्पदत्वमपि स्वस्य भोगायतनत्वादिना । न तु देहात्मभेदस्य प्रत्यक्षत्वे तदभेदं व्युदस्य तद्भेद-प्रतिपादिकायाः ‘अजो नित्यश्शाश्वतोऽयं पुराणो’ इत्यादिश्रुतेरनुवादकत्वप्रसङ्ग इत्यत आह श्रुतिष्विति ॥ अस्तीत्येवोपलब्धव्य इति श्रुतेः परमते आत्ममात्रपरतया व्याख्यातत्वेऽपि स्वमते परमात्ममात्रपरत्वं ज्ञेयोस्पष्टविजातीयज्ञानहेतुत्वात् । श्रुतिर्नानुवाद इत्याह व्यवहारेति ॥ अनुव्याख्यानेनोक्तमर्थं सम्मतयति ॥ उक्तं चेति ॥ तृतीयाध्याये । व्याप्तत्वात् । अंशादिनेति शेषः । ननु ज्ञानमेव व्यवहारहेतुस् तच्चेदस्ति कथं तर्हि व्यावहारेष्वपाटवमत आह ॥ न हीति ॥ यथानुभवतो ऽनुभवानुसारेण । यमलयोर्भेदं पश्यन्तोऽपि मात्रादयो जनाः कथमेतौ भिन्नाववगन्तव्याविति पृष्टा स्वप्रत्यक्षानुसारेण इत्थमेवेति न परान् प्रति प्रतिपादयितुं क्षमन्त इत्यनुभवसिद्धमित्यर्थः । उपसंहरन्नुत्तरग्रन्थं प्रस्तावयति तस्मादिति ॥

श्रीमद्व्यासयतीन्द्रार्यसत्कल्पतरुसंश्रिति ।

**न्यायकल्पलता**यां हि देहात्मैक्यभ्रमो न तु ॥

**॥ इति देहात्मैक्याध्यासभङ्गः ॥**

