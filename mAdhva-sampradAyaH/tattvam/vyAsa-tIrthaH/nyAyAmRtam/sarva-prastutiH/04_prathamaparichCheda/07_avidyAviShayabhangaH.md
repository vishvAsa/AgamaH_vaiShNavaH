+++
title = "०७ अविद्याविषयभङ्गः"

+++


## अविद्याविषयोऽपि दुर्वचः

**६५. अविद्याविषयभङ्गः**

# **न्यायामृतम्**

अविद्याविषयोऽपि दुर्वचः । यदत्रोक्तं विवरणे– अज्ञानस्य चिन्मात्रमेव विषयः । तस्याकल्पितत्वेनान्योन्याश्रयादिदोषाभावात् । स्वप्रकाशत्वेन प्रसक्त-प्रकाशे तस्मिन्नावरणकृत्यसम्भवाच्च । न त्वन्यत्, तस्याज्ञानकल्पितत्वात् । जडत्वेन स्वयमेव प्रकाशहीने आवरणकृत्याभावाच्चेति ।

अत्र ब्रूमः – चिन्मात्रेऽप्यावरणकृत्यं न तावत्सिद्धप्रकाशलोपोऽसिद्ध-प्रकाशानुत्पत्तिर्वा, स्वरूपप्रकाशस्य नित्यसिद्धत्वात् । तदन्यस्य च स्वप्रकाशे तस्मिन्ननपेक्षितत्वात् । नापि सतोऽपि प्रकाशस्य विषयासम्बन्धः, ज्ञानस्य विषयसम्बन्धस्वभावत्वात् । स्वयं ज्ञानरूपत्वेन त्वन्मते सम्बन्धानपेक्षणाच्च । नापि प्राकट्याख्यकार्यप्रतिबन्धः, त्वन्मतेऽपि चैतन्यातिरिक्तस्य तस्या-भावात् । नापि नास्ति न प्रकाशत इत्यादिव्यवहारः, व्यवहारो ह्यभिज्ञा ? अभिलपनं वा ? नाद्यः, नास्तीत्यादिभ्रान्तेरावरणसाध्यत्वेनावरणत्वायोगात् । अत एव नान्त्य;, तस्योक्तभ्रान्तिसाध्यत्वेन भ्रान्तिहेत्वावरणत्वायोगात् । सुषुप्तौ व्यवहाराभावेनानावरणापाताच्च । नाप्यस्ति प्रकाशत इत्यादिव्यवहारा-भावः, व्यवहारस्याभिज्ञात्वे स्वरूपाभिज्ञाया इदानीमपि सत्त्वाद् वृत्तेश्च मोक्षेऽप्यसत्त्वात् । अभिलपनत्वे मोक्षेऽप्यावरणापातात्, नापि नास्तीत्यादि-व्यवहारयोग्यत्वमस्तीत्यादिव्यवहारायोग्यत्वं वा, तयोरप्यारोपितत्वेनावरणं विनाऽयोगात् । अद्वितीयत्वादिविशिष्टे तथा व्यवहारेऽपि अवस्थात्रयेऽप्य-सन्दिग्धाविपर्यस्तत्वेन प्रकाशमानात्मरूपे अध्यासाधिष्ठाने सुखादिज्ञानरूपे च चिन्मात्रे तदभावेन तत्कल्प्ययोर्योग्यत्वायोग्यत्वयोरभावाच्च । तयोरप्यवेद्यत्वे सत्यपरोक्षव्यवहारयोग्यत्वरूपस्वप्रकाशत्वविरुद्धत्वेनेदानीमप्यभावाच्च । न चाज्ञानावच्छिन्नत्वेनापरोक्षव्यवहारयोग्यत्वं स्वरूपेण तु तदयोग्यत्वमित्य-विरोधः, स्वरूपस्यास्वप्रकाशत्वापातात् । नित्यातीन्द्रियस्याप्यज्ञानावच्छेदेना-परोक्षव्यवहारयोग्यत्वेन स्वप्रकाशत्वापातात् । इच्छाद्यवच्छिन्नप्रकाश इवाज्ञाना-वच्छिन्नप्रकाशेऽपि विशेष्यस्यापि प्रकाशेनेच्छादिवदेवाज्ञानस्याप्यावरणत्वा-योगाच्च । सुखादेरज्ञानावच्छिन्नचित्प्रकाश्यत्वे सुखादिकं न प्रकाशत इत्यनु-भवापातेन सुखादिकं प्रकाशत इत्यनुभवार्थं चितोऽज्ञानानवच्छेदेन प्रकाश-स्याङ्गीकार्यत्वाच्च ।

एतेनाज्ञानाविशेषितापरोक्षव्यवहारायोग्यत्वमावरणकृत्यमित्यपि निरस्तम् । न चोक्तयोग्यत्वायोग्यत्वरूपयोः प्रकाशाप्रकाशयोः सत्यत्वमिथ्यात्वाभ्याम-विरोध इति वाच्यम्, सुखादिस्फुरणं न प्रकाशत इत्यननुभवेन सुखादिसाक्षिणि चैतन्ये आरोपितस्याप्यप्रकाशस्याभावात् । वह्नाववह्नित्वारोपेऽपि वह्नि-कार्यस्येवाप्रकाशारोपेऽपि प्रकाशकार्यभ्रान्त्याद्यभावस्यापाताच्च । सतः शुक्ति-त्वस्यारोपितेनाशुक्तित्वेनाविरोधेऽपि सतोऽधिष्ठानप्रकाशस्यारोपान्तरेणेवा-प्रकाशारोपेणापि विरोधाच्च । अन्यथा तन्निवृत्तिर्न स्यात् । न चावेद्यत्वे सत्यपरोक्षव्यवहारयोग्यतात्यन्ताभावानधिकरणत्वं स्वप्रकाशत्वमुक्तयोग्यता-प्रागभावश्चावरणमित्यविरोधः, स्वरूपप्रकाशप्रयुक्तयोग्यताया अनादित्वात् । इदानीं योग्यतारूपप्रकाशस्य प्रागभावः मोक्षे तु ध्वंस इति मोक्षेऽप्य-प्रकाशापाताच्च । भवति हि दीपात्पूर्वमिव पश्चादप्यप्रकाशः । एवं च–

स्वप्रभत्वेनापरोक्षव्यवहारार्ह आत्मनि ।

तद्योग्यत्वाभावरूपमविद्यावरणं कथम् ॥

किं च दीपावरकघटादिवच्चैतन्यावरकाविद्या चैतन्यस्यान्यसम्बन्धं प्रति-बध्नातु, अन्यं च प्रति चैतन्यमाच्छादयतु, न तु चैतन्यं प्रत्येव, चैतन्ये उक्त-योग्यतारूपप्रकाशविरोधिनी । न हि दीपो घटावृतोऽपि स्वयं न प्रकाशते, तमःसम्बन्धापातात् । ननु कल्पितभेदं जीवचैतन्यं प्रति शुद्धचैतन्य-माच्छादयतीति चेन्न, आवरणं विना भेदकल्पनायोगात् । यो मोक्षे भावी चिन्मात्रस्यैव चिन्मात्रं प्रति प्रकाशः, तदभावस्यैवेदानीमज्ञानेन साधनीय-त्वाच्च । न च दीपप्रकाश आवृतोऽपि स्वविषयत्वात् प्रकाशते, ब्रह्मप्रकाशस्तु न तथेति न प्रकाशत इति वाच्यम्, मोक्षेऽप्यप्रकाशापातात् । अज्ञान-वैयर्थ्याच्च । अथ मतं साक्षिणि प्रकाशमानेऽप्यज्ञानं युक्तम् । तस्य तत्स्फोरक-त्वेन तदविरोधित्वात् । दृश्यते हि त्वदुक्तमर्थं न जानामीति प्रकाशमान एवाज्ञानम् । अज्ञानावच्छेदकस्य विषयस्याज्ञाने तदवच्छिन्नाज्ञानज्ञानायोगात् । न च सामान्येन ज्ञानेऽपि विशेषेणाज्ञानमिति वाच्यम्, सामान्यस्य ज्ञातत्वा-देवाज्ञानानवच्छेदकतया तदवच्छेदकस्य विशेषस्यैव ज्ञातव्यत्वात् । अविद्या-निवृत्तिस्त्वात्ममात्रविषयकाद् वृत्तिविशेषादेव । एकविषयत्वेऽपि वृत्ति-चितोरज्ञानविरोधित्वाविरोधित्वे घटविषयकयोः सौरालोकज्ञानयोः सौरचाक्षुष-प्रकाशयोर्वा तमोविरोधित्वाविरोधित्ववत् शङ्खे श्वैत्यप्रत्यक्षानुमित्योः पीतत्व-भ्रमविरोधित्वाविरोधित्ववच्च युक्ते । एवं च प्रकाशमाने आवरणकृत्या-भावेऽप्यज्ञानमविरुद्धमिति मम सिद्धान्तरहस्यमिति ।

अत्रोच्यते । त्वयाप्यनवच्छिन्नब्रह्मानन्दाप्रकाशार्थमेवाज्ञानस्य कल्पितत्वेन कथं प्रकाशमाने अज्ञानम् ? अपि च त्वदुक्तोऽर्थो न प्रकाशत इत्यनुभवादस्तु तत्र भासमाने अज्ञानम् । न चेह सुखादिस्फुरणं न प्रकाशत इत्यनुभवोऽस्ति, येन भासमाने तत्स्यात् । किं च न तत्रापि भासमाने अज्ञानं गुहास्थं तमश्छन्नमितिवत् त्वदुक्तं न जानामीत्यनावृतसामान्यावच्छेदेनैवाज्ञानानु-भवात् । न हि परचित्तस्थमज्ञानं त्वयापि बुभुक्षापिपासादिप्रातिस्विक-रूपेणानूद्यते । एवं च तद्विशेषसंशयं प्रति तत्सामान्यनिश्चय इव तद्विशेषा-वच्छिन्नाज्ञानज्ञानं प्रति तत्सामान्यज्ञानमेव हेतुः, तथा दर्शनात् । न हि विशेषे ज्ञाते तदज्ञानधीर्दृष्टा । अवच्छेदकज्ञानस्यावच्छिन्नज्ञानहेतुतापि हि दर्शनादेव कल्प्या । सामान्यविशेषभाव एव च नियामक इति नातिप्रसङ्गः । युक्तं च द्वेषस्येष्टत्वेऽपि द्विष्टस्येष्टत्वाभाववद् ईश्वरस्यास्मदादिभ्रान्तिविषय-विषयकज्ञानाभावेऽपि भ्रान्तेर्ज्ञानव(भ्रान्तिविषयकज्ञानव)दस्मदादीनां सर्वा-ज्ञानेऽपि ईश्वरसार्वज्ञ्यज्ञानवच्चाज्ञातज्ञानाभावेऽप्यज्ञानज्ञानम् । अन्यथा

मोहभानार्थमज्ञातभानं यदि च कल्प्यते ।

अज्ञाते मोहहानिश्च तदर्थं किं न कल्प्यते ॥

तथा हि– संयोगाद्यवच्छेदकस्य घटादेरज्ञानावच्छेदकतया ज्ञानेऽपि घटाद्य-ज्ञाननिवृत्तिं विनाऽवच्छिन्नसंयोगादिज्ञानादर्शनेन प्रकृतेऽपि विषयावच्छिन्ना-ज्ञानज्ञानार्थं तदवच्छेदकविषयावरकाज्ञाननिवृत्तेरपि वक्तव्यत्वेनाज्ञानाविरोधि-ज्ञानवदज्ञानाविरोधिन्यज्ञाननिवृत्तिरपि स्वीकार्या स्यात् । अथ यथाऽन्यत्रा-वच्छिन्नसत्त्वस्यावच्छेदकसत्त्वसापेक्षत्वेऽप्यारोपितावच्छिन्नाभावसत्त्वस्य नारोपितसत्त्वसापेक्षत्वं विरोधात् । तथा विषयावच्छिन्नाज्ञानज्ञानस्य न विषयाज्ञाननिवृत्तिसापेक्षत्वं विरोधादिति चेत्, तर्हि तत एव तस्य न विषयज्ञानसापेक्षत्वमपि । किं चाज्ञानस्य ज्ञानान्तरविरोधित्वेऽपि साक्ष्य-विरोधवत् (धित्ववत्) अन्यत्रावच्छेदकज्ञानाभावस्यावच्छिन्नज्ञानविरोधित्वेऽपि अज्ञानावच्छेदकज्ञानाभावस्यावच्छिन्नज्ञानाविरोधः किं न स्यात् ? अज्ञानस्य विषयविशेषावच्छेदसिद्धिस्तु तमस इव विशेषज्ञानानन्तरमेतावन्तं काल-ममुमर्थमित्थं नाज्ञासिषमित्यनुभवान्तरादिति ज्ञेयम् ।

यच्चोक्तं साक्षी अज्ञानस्फोरकत्वात्तदविरोधी, वृत्तिरेव तु विरोधिनीति । तन्न, वृत्तिश्चैतन्यस्य विषयोपरागार्थेति मते तस्या अज्ञानानिवर्तकत्वाद् अज्ञानस्य स्वविरोधिज्ञानाभावव्यापकत्वेन मोक्षेऽप्यज्ञानापाताच्च । न जाना-मीत्यज्ञानस्य ज्ञानसामान्यविरोधित्वानुभवाच्च । न जानामीति ज्ञप्ति-विरोधित्वस्यैवानुभवाच्च । त्वत्पक्षे च चैतन्यस्यैव ज्ञप्तित्वात् । चैतन्याज्ञान-योरविरोधे ज्ञानत्वाज्ञानत्वायोगस्योक्तत्वाच्च । वृत्तेरप्यर्थप्रकाशकत्वं विना जातिविशेषेणैवाज्ञानतत्कार्यनिवर्तकत्वे इच्छादिनिवर्त्यद्वेषादिवत् सत्त्वापत्त्या शुक्त्यादिज्ञानवदर्थप्रकाशत्वेन तन्निवर्तके वक्तव्ये चैतन्यस्यापि तत्त्वेन तन्निवर्तकत्वावश्यम्भावाच्च । त्वन्मते नित्यातीन्द्रिये परोक्षवृत्तौ सत्यामपि अज्ञानानिवृत्त्या सुखादावपरोक्षवृत्त्यभावेऽपि स्फुरणमात्रेणाज्ञानादर्शनेन चान्वयव्यतिरेकाभ्यां स्फुरणस्यैवाज्ञानविरोधित्वाच्च । स्वसत्तायामप्रकाश-विरोधित्वेनात्मनः स्वप्रकाशत्वसाधनायोगाच्च । वृत्तिचितोर्वैषम्योक्तिश्चायुक्ता । वृत्तिवत्साक्षिणोऽपि समानविषयकाज्ञानविरोधित्वानुभवात् । अनुभूयते ह्यज्ञानविषयकानुमित्यादिरूपवृत्तिवदज्ञानविषयकसाक्षिणोऽप्यज्ञानविषयकाज्ञानविराधित्वं साक्षिवच्चाज्ञानविषयकवृत्तेरप्यज्ञानविषयकाज्ञानाविरोधित्वं च । अन्यथा साक्षिवेद्ये चैत्रेच्छासुखदुःखादौ मैत्रस्येव चैत्रस्याप्यज्ञानं स्यात् । एवं च–

साक्षी स्वविषयेऽज्ञानविरोधी न भवेद्यदि ।

तद्वेद्ये सुखदुःखादावज्ञानं केन वार्यते ॥

इच्छादौ सदा प्रकाशादज्ञानप्रसक्तिरेव नेति चेत्, तर्ह्यात्मन्यपि तत एव तदप्रसक्तिः स्यात् । न च साक्षिवेद्यत्वं तदप्रसक्तौ तन्त्रम्, आत्मा तु न तद्वेद्यः किन्तु चिद्रूपत्वात्प्रकाशत एवेति युक्तम् । प्रकाशरूपे दीपे अन्धकार-स्येवात्मन्यप्यज्ञानाप्रसक्तेर्न्याय्यत्वात् । अन्यथा घटादिरालोकमिवात्मापि स्वव्यवहारे ज्ञानान्तरमपेक्षेत । न च सुखाद्यपि वृत्तिप्रतिबिम्बितसाक्षिणैव वेद्यम्, न तु केवलेनेति केवलो नाज्ञानविरोधीति वाच्यम् । असतः साधकत्व-भङ्गे केवलसाक्षिवेद्यत्वोपपादनात् । अन्तःकरणवृत्तेरिन्द्रियादिव्यापारमविद्या-वृत्तेश्च दोषं विनायोगाच्च । अन्यथाऽऽत्मापि वृत्तिप्रतिबिम्बितेनैव स्वेन (तेन) सदा प्रकाशते, न तु केवलेनेति स्यात् । एतेन सौरालोकज्ञानादिप्रतिबन्दी निरस्ता ।

एतेनैव सर्वं ज्ञाततयाऽज्ञाततया वा साक्षिविषय इति निरस्तम् । अन्धकारावृतवद् ज्ञानाभावावच्छेदकविषयवच्चाज्ञानावच्छेदकस्याप्यप्रकाशेन साक्षिवेद्यतायोगात् । अस्तु वा वृत्तिरेवाज्ञानविरोधिनी, तथाप्यात्मविषया सेदानीमप्यस्तीति कथं तत्राज्ञानम् ? विवरणे जीवाकाराहंवृत्तिपरिणतान्तः-करणेन च जीवोऽभिव्यज्यते, अन्यथा सुषुप्तेरित्युक्तेः । अयं घट इत्याद्यपरोक्ष-वृत्तेरपि त्वन्मते घटावच्छिन्नचिद्विषयत्वाच्च । अन्यथा घटावरकाज्ञानाभावेनायं घट इति वृत्तेरज्ञानाभिभावकत्वं न स्यात् । न च विशिष्टचैतन्यरूपजीवविषया वा घटावच्छिन्नचैतन्यविषया वा वृत्तिरज्ञानविषयीभूतचिदविषया वा, तदज्ञानाविरोधिनी वेति युक्तम् । दण्डी चैत्र इति वृत्त्या चैत्राज्ञाना-नभिभवापातात् । आकाशस्यैव च घटावच्छिन्नस्य घटाकाशत्वे घटाकाशे दृष्टे आकाशगतमहत्त्वाद्यदर्शनेऽपि आकाशमात्रं दृष्टमेव । आकाशांशस्य घटाकाशत्वे तु घटाकाशदर्शनेऽपि महाकाशादर्शनं युक्तम् । न च श्रवणादिजन्या वृत्तिरज्ञानविरोधिनीति युक्तम् । भ्रमकालीनापरोक्षज्ञानानधिकविषयज्ञानेन कारणान्तरजन्येनाप्यविद्यानिवृत्तावतिप्रसङ्गात् । अनधिकविषयत्वे श्रवणादि-वैयर्थ्याच्च । सत्यत्वापाताच्च । तस्मान्नात्ममात्रमज्ञानस्य विषयः ।

नापि देहादिभेदो वा भोक्तृत्वाद्यभावो वा ब्रह्माभेदो वा द्वितीयमात्राभावो वा तद्विशिष्टात्मा वा तद्विषयः, तेषामात्ममात्रत्वे उक्तदोषात् । भिन्नत्वे सत्वेऽद्वैतहानेः । आविद्यकत्वेऽन्योन्याश्रयादेः । न च ब्रह्माभेदादेः प्रकाश-मानात्ममात्रत्वेऽपि कल्पितेन भेदेनाज्ञातत्वम् । अधिष्ठानावरणं विना भेदकल्पनायोगादित्युक्तत्वात् । न च मिथ्याभूतेनापि भेदाभावेन द्वितीयाभावेन वोपलक्षित आत्मा अज्ञानविषयः, तस्य समानविषयज्ञाननिवर्त्यत्वेन वेदान्तानामप्युपलक्षणरूपप्रकारयुक्तात्मपरत्वेनाखण्डार्थत्वहानेः । अकाके काकवदिति वाक्यवदप्रामाण्यापाताच्च । प्रकाशमानस्यात्मनोऽज्ञानविषयत्वे अप्रकाशमानस्य द्वितीयाद्यभावस्योपलक्षणत्वेन तदविषयत्वे च दृष्टहाना-(दृष्टक)दिकल्पनापाताच्च । तस्मादात्मनः प्रकाशमानत्वादन्यस्य चाविद्य-कत्वान्नाविद्याविषयत्वम् । तदुक्तम्–

निर्विशेषे स्वयम्भाते किमज्ञानावृतं भवेत् ।

मिथ्याविशेषोऽप्यज्ञानसिद्धिमेव ह्यपेक्षते ॥ इति ।

किं च न्यूनयाऽविद्यया विषयसम्बन्धिन्या कथमधिकब्रह्मावरणम् ? न्यूनाप्यङ्गुलिरविषयसम्बन्धित्वादधिकसूर्याच्छादिका । तस्मादनिर्वाच्याविद्याया दुर्निरूपत्वादहङ्कारादिकं न तत्कार्यम् ।

## **अद्वैतसिद्धिः**

अविद्याया विषयोऽपि सुवचः । तथा हि– चिन्मात्रमेवाविद्याविषयः, तस्याकल्पि-तत्वेनान्योन्याश्रयादिदोषाप्रसक्तेः, स्वप्रकाशत्वेन प्रसक्तप्रकाशे तस्मिन् आवरणकृत्य-सम्भवाच्च, नान्यत्, तस्याज्ञानकल्पितत्वात्, अप्रसक्तप्रकाशत्वेनावरणकृत्याभावाच्च ।

ननु– किमावरणकृत्यं (१) सिद्धप्रकाशलोपो वा ? (२) असिद्धप्रकाशानुत्पत्तिर्वा ? (३) सतः प्रकाशस्य विषयासम्बन्धो वा (४) प्राकट्याख्यकार्यप्रतिबन्धो वा ? (५) नास्ति न प्रकाशत इति व्यावहारो वा ? (६) अस्ति प्रकाशत इति व्यवहाराभावो वा ? (७) नास्तीत्यादिव्यवहारयोग्यत्वं वा ? (८) अस्तीत्यादिव्यवहारायोग्यत्वं वा ? नाद्य-द्वितीयौ, स्वरूपप्रकाशस्य नित्यसिद्धत्वेन तल्लोपानुत्पत्त्योरसम्भवात्, तदन्यस्य च स्वप्रकाशे तस्मिन्ननपेक्षितत्वात् । न तृतीयः, ज्ञानस्य विषयसम्बन्धैकस्वभावत्वात्, स्वयं-ज्ञानरूपत्वेन त्वन्मते सम्बन्धानपेक्षणाच्च । नापि चतुर्थः, त्वन्मते चैतन्यातिरिक्तस्य तस्याभावात् । नापि पञ्चमः, सुषुप्तौ व्यवहाराभावेनानावरणापातात् । नापि षष्ठः, व्यवहारस्याभिज्ञात्वे स्वरूपाभिज्ञाया इदानीमपि सत्त्वात्, वृत्तेश्च मोक्षेऽप्यसत्त्वात् । अभिलपनरूपत्वे मोक्षेऽप्यावरणप्रसङ्गात् । नापि सप्तमाष्टमौ, तयोरप्यारोपितत्वेनावरणं विनायोगादिति– चेन्न । नास्ति न प्रकाशत इति व्यवहार एवाभिज्ञादिसाधारणः, अस्ति प्रकाशत इत्येतद्व्यवहाराभावो वा आवरणकृत्यम् । आवरणं च तद्योग्यता अज्ञानसम्बन्ध-रूपा सुषुप्त्यादिसाधारणी आब्रह्मज्ञानमवतिष्ठते । तेन सुषुप्तिकाले नानावरणम्, मोक्षकाले च नावरणम् ।

यदुक्तमस्याप्यारोपितत्वेनावरणसापेक्षत्वमिति । तन्न, अज्ञानसम्बन्धरूपस्यावरण-स्यानादित्वेन चित्प्रकाश्यत्वेन च उत्पत्तौ ज्ञप्तौ स्थितौ वा स्वानपेक्षणात् । ननु– अद्वितीयत्वादिविशिष्टे तथा व्यवहारेऽपि अवस्थात्रयेऽप्यसन्दिग्धाविपर्यस्तत्वेन प्रकाश-मानात्मरूपे अध्यासाधिष्ठाने सुखादिज्ञानरूपे चिन्मात्रे तदभावेन तत्कल्प्ययोर्योग्यत्वायोग्य-त्वयोरभाव इति– चेन्न, शुद्धरूपायाश्चितः प्रकाशमानत्वेऽपि तस्या एव परिपूर्णाद्याकारेणा-प्रकाशमानत्वात्, तदर्थं तस्या एवावरणकल्पनात्, परिपूर्णाद्याकारस्य मोक्षदशानुवृत्तत्वेन शुद्धचिन्मात्रत्वात् । न च– निर्विभागचितः कथमेवं घटत इति वाच्यम्, आवरणमहिम्नैव परिपूर्णं ब्रह्म नास्ति न प्रकाशत इति व्यवहारः, अस्ति प्रकाशत इति व्यवहारप्रतिबन्धश्च, अध्यासाधिष्ठानत्वादिना प्रकाशमानता चाविरुद्धेति ।

अत एव– अवेद्यत्वे सत्यपरोक्षव्यवहारयोग्यत्वरूपस्वप्रकाशत्वविरुद्धे योग्यत्वायोग्यत्वे कथमिदानीमपि ब्रह्मणि स्याताम् ? न च– अज्ञानादिमत्त्वेनापरोक्षव्यवहारयोग्यत्वं स्वरूपेण च तदयोग्यत्वमित्यविरोध इति– वाच्यम्, स्वरूपस्याप्रकाशत्वादिति– निरस्तम्, परिपूर्णा-द्याकारेण इदानीं व्यवहाराभावेऽपि अपरोक्षव्यवहारयोग्यत्वानपायात् । न चैवं– सुखादे-रज्ञानावच्छिन्नचित्प्रकाश्यत्वे ‘सुखादिकं न प्रकाशत’ इत्यनुभवापातेन सुखादिकं प्रकाशत इत्यनुभवार्थं चितोऽज्ञानानवच्छेदेन प्रकाशोऽङ्गीकरणीय इति– वाच्यम्, इष्टापत्तेः, अनुक्तोपालम्भनत्वात् । न ह्यज्ञानावच्छेदेन चित् प्रकाशत इति ब्रूमः । अत एव च– नित्यातीन्द्रियेऽप्यज्ञानावच्छेदकतया अपरोक्षव्यवहारेण तत्रापि स्वप्रकाशापत्तिरिति– निरस्तम्, अज्ञानानवच्छेदेन तादृशस्य व्यवहारस्योक्तेः ।

ननु– प्रदीपावारकघटादिवच्चैतन्यावारकाविद्या चैतन्यस्यान्यसम्बन्धं प्रतिबध्नातु अन्यं प्रति चैतन्यमाच्छादयतु, न तु चैतन्यं प्रत्येव चैतन्ये उक्तयोग्यत्वरूपप्रकाशविरोधिनी सा, न हि दीपो घटावृतोऽपि स्वयं न प्रकाशते, तमःसम्बन्धापातात् । न च– कल्पितभेदं जीवचैतन्यं प्रति शुद्धचैतन्यमाच्छादयतीति– वाच्यम्, आवरणं विना भेदकल्पनस्यैवा-योगात् । यो मोक्षे भावी चिन्मात्रस्यैव चिन्मात्रं प्रति प्रकाशः, तदभावस्यैवेदानीमज्ञानेन साधनीयत्वाच्चेति– चेन्न, कल्पितभेदं जीवं प्रति शुद्धचैतन्यस्यावृतत्वात् । न च– भेद-कल्पनस्यावरणोत्तरकालीनत्वादिदमयुक्तमिति– वाच्यम्, भेदावरणयोरुभयोरप्यनादित्वेन परस्परानन्तर्याभावात् ।

यच्चोक्तं– यो मोक्षे भावी चैतन्यं प्रति प्रकाशः, तदभाव इदानीमज्ञानसाध्य– इति । तन्न, मोक्षे जन्यस्य चैतन्यप्रकाशस्याभावात्, कल्पितभेदापगमे शुद्धचैतन्यं प्रत्येव प्रकाशस्य जीवं प्रत्यपि सम्भवात् ।

यच्चोक्तं– प्रकाशस्वरूपे चैतन्ये कथमज्ञानम् ? न ह्यालोके तमः– इति । तन्न, अज्ञानतमसोर्विरोधितायामनुभवसिद्धविशेषात् । तथा हि– ‘त्वदुक्तमर्थं न जानामी’ति प्रकाशमाने वस्तुनि अज्ञानस्यानुभवात् स्वरूपचैतन्यं साक्षी वा नाज्ञानविरोधि, तमसस्तु आलोके सत्यननुभवादालोकमात्रं तद्विरोधि । वस्तुतस्तु– अवतमसे विषयप्रकाशकालोक-सहभावदर्शनेन तमस्यपि नालोकमात्रं विरोधि । न च– ‘त्वदुक्तार्थो न प्रकाशत’ इत्यनु-भवादस्तु तत्र भासमाने अज्ञानम्, सुखादिस्फुरणे भासमाने न प्रकाशत इत्यननुभवात् कथं तत्राज्ञानमिति– वाच्यम्, सुखादिस्फुरणं न प्रकाशत इत्यनुभवाभावेऽपि अनवच्छिन्नाकारेण न प्रकाशत इत्यनुभवाद्, आवरकाज्ञानस्य तत्राप्यावश्यकत्वात् । यदपि– ‘त्वदुक्तमर्थं न जानामी’त्यत्र भासमाने नाज्ञानम्, किन्तु गुहास्थं तमश्छन्नमितिवत् त्वदुक्तं न जानामीत्यनावृतसामान्यावच्छेदेनैव विशेषाज्ञानमनुभूयते, न हि परिचित्तस्थमज्ञानं प्राति-स्विकरूपेणानूद्यते, एवं च तद्विशेषसंशयं प्रति तत्सामान्यनिश्चय इव तद्विशेषावच्छिन्ना-ज्ञानज्ञानं प्रति तत्सामान्यज्ञानमेव हेतुः, तथा दर्शनात्, न हि विशेषे ज्ञाते तदज्ञानधीर्दृष्टा, अवच्छेदकज्ञानस्य ह्यवच्छिन्नज्ञानहेतुतापि दर्शनादेव कल्प्या, न चातिप्रसङ्गः, सामान्य-विशेषभावस्यैव नियामकत्वाद्– इति । तन्न, अज्ञानं हि विशेषावच्छिन्नतया भासते ? सामान्यावच्छिन्नतया वा ? आद्ये विशेषे भासमानत्वमागतमेव । न हि विशेषमभास-यन्विशेषाज्ञानमित्यवभासयति । तथा च सामान्यनिश्चयजनितोऽपि संशयो विशेषमवगाहते यथा, तथा सामान्यज्ञानजनितोऽप्यज्ञानप्रत्ययो विशेषं विषयीकरिष्यतीति कुतो भासमाने नाज्ञानमिति । न द्वितीयः, सामान्यज्ञानेन तदवच्छिन्नतयैव गृहीतस्याज्ञानस्य विशेष-सम्बन्धित्वे मानाभावेन भासमाने सामान्य एवाज्ञानमवगतम् । वस्तुतः प्रतीतिप्रमाण-कत्वात् । तथा च परचित्तस्थं यथा अनूद्यते, तथा ज्ञानं तथैवाज्ञानं चेति सिद्धम् ।

ननु– यथा द्वेषस्येष्टत्वेऽपि द्विष्टस्य नेष्टत्वम्, ईश्वरस्य भ्रान्तिज्ञत्वेऽपि न भ्रमविषय-ज्ञत्वम्, अस्मदादीनामीश्वरसार्वज्ञ्यज्ञानेऽपि न सर्वज्ञत्वम्, एवमज्ञातज्ञानाभावेऽपि अज्ञान-ज्ञानमिति– चेन्न, दृष्टान्तासम्प्रतिपत्तेः । तथा हि– इच्छा तावज्ज्ञानसमानविषया, ज्ञानं चावच्छेदकतया द्विष्टमपि विषयीकरोतीति इच्छाया अप्यवच्छेदकतया तद्विषयत्वात् । न हीच्छा इष्टतावच्छेदकाविषया भवति । एतावानेव विशेषः – किञ्चित् साध्यतया विषयी-करोति, किञ्चिद् अवच्छेदकतया । ईश्वरोऽपि भ्रमविषयमगृहीत्वा भ्रमं न गृह्णाति । भ्रमो हि भ्रमत्वेन ग्राह्यः । भ्रमत्वं च रजताभाववति रजतख्यातित्वं वा, असत्ख्यातित्वं वा, अनिर्वचनीयख्यातित्वं वा । तस्मिन् गृह्यमाणे सर्वथा विषयग्रहः । इयांस्तु विशेषः । यद् भ्रान्तः स्वातन्त्र्येण गृह्णाति, ईश्वरस्तु तज्ज्ञानावच्छेदकतयेति, ईश्वरसार्वज्ञ्यज्ञानमस्माकं तु सर्वज्ञपदेन । तत्र सर्वपदप्रतिपाद्यं जानन्नेवास्मदादिस्तत्र ज्ञानसम्बन्धं गृह्णातीति ईदृशं सार्वज्ञ्यमिष्टमेव । विशेषस्त्वीश्वरस्य न कुत्राप्यज्ञानम्, अस्मादृशां तु विशेषेष्वज्ञानमिति कृत्वा । एवं च ज्ञात एव विशेषे अज्ञानज्ञानमिति । न च– घटादेरज्ञानावच्छेदकतया भानेऽपि घटाद्यज्ञाननिवृत्तिं विना तदवच्छिन्नसंयोगादिज्ञानादर्शनेन प्रकृतेऽपि विषया-वच्छिन्नाज्ञानज्ञानार्थं तदवच्छेदकविषयाज्ञाननिवृत्तेरपि वक्तव्यत्वेनाज्ञानाविरोधिज्ञानवद् अज्ञानाविरोधिनी अज्ञाननिवृत्तिरपि स्वीकार्या स्यादिति वाच्यम्, संयोगादिसत्त्वस्यावच्छेदक घटादिसत्त्वसापेक्षत्वेऽपि यथा अभावे न स्वाधिकरणीयप्रतियोगिरूपावच्छेदकसत्त्वापेक्षा, विरोधात्, तथा अज्ञानज्ञानस्यापि न स्वविषयाज्ञाननिवृत्त्यपेक्षा, विरोधात् । न चैवं– तद्विषयकज्ञानापेक्षापि मास्तु, विरोधस्य समानत्वाद् अविरोधकल्पनाबीजस्य ज्ञान इवाज्ञान-निवृत्तावपि समानत्वात्, तथा च विषये अज्ञात एवाज्ञानं ज्ञायते, विषयविशेषावच्छिन्न-बुद्धिस्तु तमसीव विशेषज्ञानानन्तरं ‘एतावत्कालममुमर्थं नाज्ञासिषमि’त्येवंरूपा जायत इति– वाच्यम्, हन्तैवमभावस्वभावविरोधिप्रतियोगिज्ञाननिरपेक्षज्ञानविषयत्वमभाववैलक्षण्यसाधक-मज्ञाने उपपादितमायुष्मता । किञ्च यद्यज्ञानं स्वकाले विषयावच्छिन्नतया न भासयेत्, तदा तु ‘त्वदुक्तमर्थं न जानामी’ति विषयावच्छिन्नाज्ञानस्य वर्तमानार्थप्रत्ययो विरुद्ध्येत । तस्माद् विषयाज्ञानसाधकत्वात् साक्षिरूपविषयप्रकाशोऽपि नाज्ञानविरोधी, किन्तु प्रमाणवृत्तिः । एकविषयत्वेऽपि प्रमाणवृत्तितदतिरिक्तवृत्त्योरज्ञानविरोधित्वाविरोधित्वे घट-विषयकयोः सौरालोकज्ञानयोः सौरचाक्षुषप्रकाशयोर्वा तमोविरोधित्वाविरोधित्ववदुपपद्येते । न च– वृत्तिश्चैतन्यस्य विषयोपरागार्थेति मते अस्या अज्ञाननिवर्तकत्वाभावाद् इदमयुक्तमिति– वाच्यम्, अज्ञाननिवर्तकत्वेन निवृत्तिप्रयोजकत्वस्यैव उक्तत्वात् । तच्च सम्बन्धसम्पादनद्वाराऽ स्मिन्पक्षेऽपि अस्त्येव । न च– अज्ञानस्य स्वविरोधिज्ञानाभावव्यापकत्वेन मोक्षेऽप्य-ज्ञानापात इति– वाच्यम् । मोक्षदशायामज्ञाननिवृत्तिश्रवणेन स्वविरोधिज्ञानप्रागभावमात्र-व्यापकत्वात् । न च– कथं प्रमाणवृत्तिमात्रविरोधित्वे अज्ञानमात्रविरोधित्वेनैव न जाना-मीत्याकारेण प्रत्ययः ? इति– वाच्यम्, घटादिमात्रविरोधिनो घटाभावादेर् भावसामान्य-विरोधित्वेनाभावत्वेन प्रतीतिवज् ज्ञानविशेषविरोधिनोऽप्यज्ञानस्य ज्ञानसामान्यविरोधित्वेन प्रतीतिसम्भवात् । न ह्यभावपदादिनाभावप्रतीतौ घटाभावो न भासते । अथ सा विरोधिता तत्र विशेषमात्रपर्यवसन्ना, समं प्रकृतेऽपि, अन्यत्राभिनिवेशात् । न च– ‘न जानामी’ति ज्ञप्तिविरोधित्वस्यैवानुभवात् कथं वृत्तिविरोधित्वम् ? त्वन्मते चैतन्यस्यैव ज्ञप्तित्वात्, चैतन्यज्ञानयोरविरोधे ज्ञानत्वाज्ञानत्वायोगादिति– वाच्यम् । मन्मते वृत्तिप्रतिबिम्बितचैतन्यं जानामीति व्यवहारविषयः । तथा च न जानामीत्यनेन वृत्तिचितोरुभयोरप्यज्ञानविरोधित्वं विषयीक्रियते । एवं च न चैतन्येऽज्ञानविरोधित्वम्, नापि वृत्तौ, वृत्त्युपारूढचित एवार्थप्रकाशकत्वेन तथात्वात् ।

ननु– वृत्तेरप्यर्थप्रकाशकत्वं विना जातिविशेषेणैवाज्ञानतत्कार्यनिवर्तकत्वे इच्छादि-निवर्त्यद्वेषादिवत् सत्त्वापत्त्या शुक्त्यादिज्ञानवदर्थप्रकाशकत्वेन तन्निवर्तकत्वे वक्तव्ये चैतन्य-स्यापि तत्सत्त्वेन तन्निवर्तकत्वावश्यम्भावेन तन्निवृत्त्यापातः, नित्यातीन्द्रिये परोक्षवृत्तौ सत्यामप्यज्ञानानिवृत्त्या सुखादावपरोक्षवृत्त्यभावेऽपि स्फुरणमात्रेणाज्ञानादर्शनेन चान्वय-व्यतिरेकाभ्यां स्फुरणस्यैवाज्ञानविरोधित्वाद्– इति चेन्न, प्रमाणवृत्त्युपारूढप्रकाशत्वेन निवर्तकत्वं ब्रूमः, न तु जातिविशेषेण, प्रकाशत्वमात्रेण वा । अतो नेच्छादिनिवर्त्य-द्वेषादिवदेतन्निवर्त्यानां सत्त्वापत्तिः, न वा चैतन्यमात्रस्य निवर्तकत्वापत्तिः । अत एव– शाब्दादिवृत्तौ सत्यामपि अज्ञानानिवृत्त्या सुखादौ प्रमाणवृत्त्यभावे स्फुरणमात्रेणाज्ञाना-दर्शनेनान्वयव्यतिरेकाभ्यां स्फुरणस्यैवाज्ञानादौ विरोधित्वमिति– निरस्तम्, परोक्षवृत्तेर्विषय-पर्यन्तत्वाभावेन न विषयगताज्ञाननिवर्तकत्वम्, सुखादौ च ज्ञातैकसत्त्वादज्ञाननिवृत्तिं विनैवाज्ञानादर्शनम् । अतोऽन्वयव्यतिरेकयोरन्यथासिद्ध्या स्फुरणमात्रं नाज्ञानविरोधि । न चात्मनोऽज्ञानाश्रयविषयत्वे स्वसत्तायामप्रकाशाविधुरत्वेन स्वप्रकाशत्वसाधनायोगः, परिपूर्ण-त्वादिना अप्रकाशविधुरत्वाभावेऽप्यध्यासाधिष्ठानत्वादिना प्रकाशमानतयाऽप्रकाशविधुरत्व-सम्भवात् ।

न च– वृत्तिचितोर्वैषम्योक्तिरयुक्ता, वृत्तिवत्साक्षिणोऽपि समानविषयतया अज्ञान-विरोधित्वानुभवाद्, अन्यथा साक्षिवेद्ये चैत्रेच्छासुखादौ मैत्रस्येव चैत्रस्याप्यज्ञानं स्यात्, नो चेन्मैत्रस्याप्यज्ञानं न स्यादिति– वाच्यम्, साक्षिणि यदज्ञानविरोधित्वमनुभूयते तन्नाज्ञान-निवर्तकत्वनिबन्धनम्, किन्तु स्वविषय इच्छादौ यावत्सत्त्वं प्रकाशादज्ञानाप्रसक्तिनिबन्धनम् । वृत्तेश्च स्वविषये प्रसक्ताज्ञाननिवृत्तिनिबन्धनमेवेत्यु भयोर्वैषम्योक्तिर्युक्तैव । अज्ञानाप्रसक्तेरेव चैत्रेच्छादौ चैत्रस्य नाज्ञानव्यवहारः, मैत्रस्य तु प्रमात्रज्ञानादेव तद्व्यवहारः । न च– तर्ह्यात्मन्यपि तत एव तदप्रसक्तिरिति– वाच्यम्, दत्तोत्तरत्वात् । किं च साक्षिवेद्यत्वं तदप्रसक्तौ तन्त्रम्, आत्मा तु न तद्वेद्यः, चिद्रूपत्वात् प्रकाश एवेति । न च– तर्हि सुतरामज्ञानानुपपत्तिस् तेजसीव तमसः, अन्यथा घटादिरालोकमिवात्मापि स्वव्यवहारे ज्ञानान्तरमपेक्षेतेति– वाच्यम्, अज्ञानावृतत्वाद् घटवदज्ञाननिवर्तकान्तरापेक्षा चेत्तर्हीष्टापत्तिः, वृत्तेरेवापेक्षणात्, प्रकाशान्तरापेक्षायां जडत्वस्योपाधित्वात् प्रकाशत्वेऽप्यज्ञानाविरोधि त्वस्योपपादितत्वात् । अत एव सर्वं वस्तु ज्ञाततयाज्ञाततया च साक्षिचैतन्यस्य विषयः, ज्ञानाज्ञानयोः स्वविषयावच्छिन्नयोरेव भानात् । एतेन– अन्धकारावृतवज् ज्ञानाभावा-वच्छेदकविषयवच्चा ज्ञानावृतस्याप्यप्रकाशेन साक्षिवेद्यत्वायोग इति निरस्तम्; विषयावच्छेदे-नानुभवविरोधात् ।

ननु– वृत्तेरज्ञानविरोधित्वेऽप्यात्मविषया वृत्तिरिदानीमप्यस्त्येवेति कथं तत्राज्ञानम् ? किं च त्वन्मते घटाद्यपरोक्षवृत्तेरपि घटाद्यवच्छिन्नचिद्विषयत्वेन सुतरां चित्यज्ञानासम्भवः । न च– विशिष्टचैतन्यरूपजीवविषया वा घटावच्छिन्नचैतन्यविषया वा वृत्तिरज्ञान-विषयीभूतकेवलचिदविषयत्वादज्ञानविरोधिनी न स्यादिति– वाच्यम्, ‘दण्डी चैत्र’ इति वृत्त्या चैत्राज्ञानानभिभवापातात् । घटाकाशज्ञाने महाकाशाज्ञानस्य महत्त्वाज्ञाने पर्यव-सानम् । अत एवाकाशो ज्ञात इति प्रतीतिः । न च श्रवणादिजन्यैव वृत्तिरज्ञानविरोधिनी, भ्रमकालीनापरोक्षज्ञानानधिकविषयज्ञानेन कारणान्तरजन्येनापि अज्ञानानिवृत्तावतिप्रसङ्गाद्, अनधिकविषयत्वे श्रवणादिवैयर्थ्यात्, सत्यत्वापाताच्चेति– चेन्न, यावन्ति ज्ञानानि ताव-न्त्यज्ञानानीति मते अज्ञानविशेष एकज्ञानपक्षे अवस्थाविशेषः शक्तिविशेषो वा अविद्यागतो विशिष्टगोचरवृत्त्या निवर्तत एव । प्रपञ्चनिदानभूतं तत्त्वमस्यादिवाक्यजन्याखण्डार्थगोचर-वृत्तिनिवर्त्यमज्ञानं परमवशिष्यते, भेदभ्रमस्यानुभूयमानत्वात् । यथा अयमिति ज्ञानात्तत्राज्ञाने निवृत्तेऽपि सोऽयमित्यभेदगोचरवृत्तिनिवर्त्याज्ञानमवशिष्यते । तथा च विषयकृत-विशेषाभावेऽपि कारणविशेषजन्यत्वेन विशेषेण निवर्तकत्वे श्रवणवैयर्थ्यं सत्यतापत्तिश्च निरस्ता, अन्यथा सोऽयमित्यत्राप्यगतेः । किं च जीवविषया वृत्तिरविद्यावृत्तिः, न तु प्रमाणवृत्तिः, तस्या एवाज्ञानविरोधित्वात् । तदुक्तं विवरणे– ‘जीवाकाराहंवृत्ति-परिणतान्तःकरणेन जीवोऽभिव्यज्यत’ इति । अस्यार्थः– जीवाकाराहन्त्वप्रकारिका-विद्यावृत्तिः, तया परिणतान्तःकरणेनान्तःकरणपरिणामभूतज्ञानरूपवृत्तिसंसर्गेण जीवोऽभि-व्यज्यत इति ।

न च– ‘घटोऽय’मिति ज्ञानेन चरमवृत्तिनिवर्त्याज्ञानमपि निवर्ततामिति– वाच्यम्, तदवच्छिन्नाज्ञातत्वप्रयोजकाज्ञानविशेषादेरेव तदवच्छिन्नज्ञाननिवर्त्यत्वस्य फलबलेन स्वीकारात् । अवतमस इव विषयप्रकाशकालोकस्य सर्वतमोऽनिवर्तकत्वेऽपि किञ्चित्तमो-निवर्तकत्वम् । तस्मात्सिद्धमाश्रयत्वविषयत्वभागिनी शुद्धचिदिति ।

एतेन– देहादिभेदो वा अभोक्तृत्वाद्यभेदो वा ब्रह्माभेदो वा अद्वितीयमात्राभेदो वा तद्विशिष्टात्मा वा न तद्विषयः, तेषामात्ममात्रत्वे उक्तदोषाद्, भिन्नत्वे औतक्षतेः, आविद्यकत्वे अन्योन्याश्रयादिति अनुक्तोपालम्भनम्– अपास्तम् । ब्रह्माभेदादेरात्ममात्रतापक्षे तस्याज्ञानविषयत्वमेव, दोषस्य परिहृतत्वात् । यत्तु प्रसङ्गादुक्तम्– द्वितीयाभावोप-लक्षितात्मनोऽज्ञानविषयत्वे तादृशस्यैव चरमवृत्तिविषयवत्वं वाच्यम्, तथा च वेदान्ताना-मप्युपलक्षणरूपप्रकारयुक्तोक्तात्मपरत्वे अखण्डार्थताहानिः, अकाके काकवदित्यस्येवास्याप्य-प्रामाण्यापत्तिः, उपलक्षणस्य मिथ्यात्वाद्– इति । तत्राखण्डार्थवादे वक्ष्यामः ।

न च– न्यूनाप्यङ्गुलिरधिकमाच्छादयति, अविषयसम्बन्धिनी कथमधिकमाच्छादयेदिति– वाच्यम्, दत्तोत्तरत्वात् । तस्मादविद्या स्वरूपत आश्रयतो विषयतश्च सुनिरूपा ।

### **न्यायामृततरङ्गिणी**

आवरणकृत्येति ॥ करणव्युत्पत्त्या आवरणमज्ञानम् । तत्कृत्यमावृतिः । एवमग्रेऽपि । विषयासम्बन्ध इत्यत्र विषयशब्देन घटादिकं वा चैतन्यरूपं वा । आद्य आह ॥ विज्ञानस्येति ॥ विज्ञानस्य विषयसम्बन्धाभावे स्वरूपहानिः स्यादित्यर्थः । द्वितीय आह ॥ स्वयमिति ॥ चैतन्यस्य स्वयमेव स्वज्ञानरूपत्वेन स्वसम्बन्धानपेक्षणादित्यर्थः ॥ आवरणसाध्यत्वेनेति ॥ अत्रावरणशब्दो भाव-साधनः । तेनावरणशब्देनावृतिलक्षणमावरणकार्यं लभ्यते । तेन आवरणकृत्य-निरूपणे इदमसङ्गतमिति निरस्तम् ॥ आवरणत्वेति ॥ आवृतित्वेत्यर्थः ॥ उक्तेति ॥ आवृतिसाध्यभ्रान्तिसाध्यः शब्दप्रयोग इत्यर्थः ॥ सुषुप्ताविति ॥ उक्तव्यवहारस्यावरणकृत्यस्य सुप्तावभावात्तत्सिद्धिर्न स्यादित्यर्थः । ननु अस्ति प्रकाशत इत्यादिव्यवहाराभाव आवरणकृत्यम् । स च सुषुप्तावप्यस्तीत्याशङ्क्य निराकरोति ॥ नाप्यस्ति प्रकाशत इत्यादीति ॥ व्यवहारोऽभिज्ञा वाऽभिलपनं वा । आद्येऽपि स्वरूपाभिज्ञा वा वृत्तिर्वा । नाद्य इत्याह ॥ व्यवहारस्येति ॥ तथा चेदानीमप्यावरणं न सिद्ध्येदिति भावः । नेतर इत्याह ॥ वृत्तेरिति ॥ तथा च मोक्षेऽप्यावरणं सिद्ध्येदिति भावः । द्वितीयं दूषयति ॥ अभिलपनत्व इति ॥ आवरणकार्यस्याभिलपनरूपव्यवहाराभावस्य मोक्षेऽपि सत्त्वादिति भावः ॥ तयोरिति ॥ उक्तयोर्योग्यत्वायोग्यत्वयोः ॥ आवरणमिति ॥ आवरणमावृतिः । आवरणकृत्यमिति यावत् । आरोपितस्य रजतादेः शुक्त्याद्यावरणं विनाऽदर्शनादत्रापि तदपेक्षायामात्माश्रयः स्यादिति भावः ।

ननूक्तयोग्यताया अज्ञानसम्बन्धरूपाया अनादित्वेन चित्प्रकाश्यत्वेनोत्पत्तौ ज्ञप्तौ स्थितौ च स्वानपेक्षणान्नात्माश्रय इति चेन्न । उक्तयोग्यताया आवरणानपेक्षणे तदधीनताया अयोगस्योक्तत्वात् । अन्यथानादित्वेनाज्ञानं विनैव जीवब्रह्म-विभागापन्नो जीवो ब्रह्म वा अज्ञानस्य विषयः स्यादिति चिन्मात्रमज्ञानविषय इति नादरणीयं स्यात् ॥ अद्वितीयत्वादीति ॥ तथा च यत्राद्वितीयत्वादिविशिष्टे संशयादिकमावरणं कल्पकमस्ति तत्र त्वया नावरणं कल्प्यते । यत्र चिन्मात्रे आवरणं कल्प्यते तत्र च संशयादिकमावरणकल्पकं नास्तीत्यर्थः ॥ इदानी-मपीति ॥ उक्तयोग्यत्वादिरूपस्यावरणस्य मोक्षकाले यथाऽभावस्तथेदानीमपि तदभावोऽस्तीतीदानीमप्यावरणमेव न स्यादित्यर्थः ॥ स्वरूपस्येति ॥ अज्ञाना-वच्छिन्नस्य स्वप्रकाशत्वापाताच्चेत्यपि द्रष्टव्यम् ॥ इच्छाद्यवच्छिन्नेति ॥ ननु शुद्धायाश्चितः प्रकाशमानत्वेऽपि तस्या एव परिपूर्णाद्याकारेणाप्रकाशमानत्वात्तदर्थं तस्या एवावरणकल्पनं परिपूर्णाद्याकारस्य मोक्षदशानुवृत्तत्वेन शुद्धचिन्मात्रत्वादिति चेन्मैवम् । निर्विभागचिति प्रकाशमानाप्रकाशमानाकाराभावात् । न चावरणमहिम्नैव परिपूर्णाद्याकाराप्रकाशोऽध्यासाधिष्ठानादिना प्रकाशमानता चाविरुद्धेति वाच्यम् । आवरणस्यासिद्धत्वेनान्योन्याश्रयात् ।

॥ सुखादेरिति ॥ तथा च व्यवहारयोग्यत्वरूपस्वप्रकाशत्वेन व्यवहारायोग्यत्व-रूपमावरणं विरुद्धम् । अविरोधहेतोः प्रकारभेदस्याभावादित्यर्थः ॥ एतेनेति ॥ स्वप्रकाशत्वेन सह व्यवहारायोग्यत्वस्य विरुद्धत्वेनेत्यर्थः ॥ आवरणकृत्यमिति ॥ आवरणरूपं कृत्यमित्यर्थः ॥ न चोक्तेति ॥ स्वप्रकाशत्वं सत्यमावरणं मिथ्येति न विरोध इत्यर्थः ॥ सुखादीति ॥ शुक्तावियं न शुक्तिरित्यनुभवस्य शुक्त्यारोप-साधकस्यैव स्फुरणरूपे प्रकाशेऽप्रकाशारोपसाधकस्य स्फुरणं न प्रकाशत इत्यनु-भवस्याभावेनेत्यर्थः । आरोपितेनावरणेन वस्तुसदावरणकार्यं न सम्भवतीत्याह ॥ वह्नाविति ॥ विरोधादपि प्रकाशे आरोपितोऽप्यप्रकाशो न सम्भवतीत्याह ॥ सत इति ॥ आरोपितानारोपितयोर्विरोधाभावेऽप्यनारोपिताधिष्ठानप्रकाशस्य सर्वेणाप्या-रोपितेन विरोध इत्यर्थः ॥ अन्यथेति ॥ अधिष्ठानप्रकाशेऽपि यद्यारोपस्तर्ह्यारोप-निवर्तकान्तराभावात्तन्निवृत्तिर्न स्यादित्यर्थः ॥ इत्यविरोध इति ॥ तदत्यन्ता-भावाधिकरणस्यैव तत्प्रागभावाधिकरणत्वादित्यर्थः ॥ स्वरूपेति ॥ तथा च न तत्प्रागभावमादायाविरोध इत्यर्थः ॥ इदानीमिति ॥ प्रकाशात्यन्ताभावानधिकरणे प्रकाशप्रागभावस्याप्रकाशोपपादकत्वेन ध्वंसस्यापि तदुपपादकत्वं स्यादित्यर्थः ॥ भवति हीति ॥ प्रागभाववद्ध्वंसस्यापि योग्यतया विरोधाभावादिति भावः । र्ओ योग्ये ॥ किञ्चेति ॥ चैतन्यम् आवृताभिमतकालेऽपि स्वयं प्रकाशते प्रकाशत्वाद् दीपवत् प्रकाशरूपे च नावरणमिति भावः ॥ आवरणं विनेति ॥ अव्रियमाण-सिद्धावावरणसिद्धिस् तत्सिद्धौ च तत्कल्पितभेदं जीवचैतन्यं प्रति चिन्मात्रस्याव्रिय-माणस्य सिद्धिरित्यन्योन्याश्रय इत्यर्थः । भेदावरणयोरनादित्वेऽपि परस्परापेक्षाया-मन्योन्याश्रय एवेत्युक्तत्वाच्च ॥ यो मोक्ष इति ॥ तथा च जीवचैतन्यं प्रति चिन्मात्रावरणमप्रयोजकमिति भावः ॥ न च दीपेति ॥ तथा चोक्तानुमाने स्वविषयत्वमुपाधिरित्यर्थः ॥ मोक्षेऽपीति ॥ अप्रकाशं प्रत्यावरणसत्त्वस्या-प्रयोजकतया तत्प्रयोजकस्य स्वविषयत्वस्य मोक्षेऽपि सत्त्वादित्यर्थः । अत एवाह ॥ अज्ञानेति ॥ प्रकाशमान एवाज्ञानमित्यत्र हेतुमाह ॥ अज्ञानावच्छेदकस्येति ॥ अज्ञाने ज्ञानाभावे ॥ सामान्यस्येति ॥ तथा च सामान्येन ज्ञान-मप्रयोजकमिति भावः ॥ तदवच्छेदकस्येति ॥ तथा च विशेषे प्रकाशमान एवाज्ञानं दृश्यत इति भावः ।

ननु चैतन्यस्याज्ञानाविरोधित्वेन तन्निवृत्तिर्न स्यादित्यत आह ॥ अविद्येति ॥ सजातीययोः प्रकाशकत्वे तदभावे च दृष्टान्तमाह ॥ सौरचाक्षुषेति ॥ आवरणेति ॥ आवरणस्य कृत्यमित्यर्थः ॥ त्वयाऽपीति ॥ अनवच्छिन्नानन्दश्च प्रकाशमानस्वरूपमात्रमेवेति न तदप्रकाशार्थतावारणस्येति भावः ॥ अपि चेति ॥ प्रकाशमानेऽप्यज्ञानस्यानुभवबलात् क्वचित्स्वीकारेऽपि न सर्वत्र तथा । तत्कल्प-कस्यानुभवस्याभावात् । अतो न त्वदुक्तो दृष्टान्त इत्यर्थः । दृष्टान्तेऽपि न प्रकाशमानेऽज्ञानमित्याह ॥ किञ्चेति ॥ अज्ञानेति ॥ विशेषाज्ञानेत्यर्थः ॥ न हीति ॥ विशेषरूपेण प्रकाशमान एवाज्ञानमिति वदता त्वयापि परचित्तगतोऽ-ज्ञातोऽर्थो बुभुक्षापिपासादिवत्तद्विशेषरूपेण न ह्यनूद्यत इत्यर्थः । नन्वज्ञानज्ञानस्या-ज्ञानावच्छेदकविशेषाविषयत्वेऽपि तदवच्छेदकविशेषस्याज्ञाने कथं तदवच्छिन्नाज्ञान-ज्ञानमुत्पद्येतेत्यत आह ॥ एवञ्चेति ॥ विशेषावच्छिन्नाज्ञानज्ञानं प्रति विशेषज्ञानमेव हेतुः किं न स्यादित्यत आह ॥ न हीति ॥

ननु विशेषाज्ञानं प्रति सामान्यस्यानवच्छेदकतया कथं विशेषावच्छिन्नाज्ञानज्ञानं प्रति सामान्यज्ञानं हेतुः स्यादित्यत आह ॥ अवच्छेदकज्ञानस्येति ॥ अज्ञानज्ञानं प्रत्यज्ञानानवच्छेदकस्य सामान्यस्यैव ज्ञानं हेतुर्दर्शनबलादेवेत्यर्थः । नन्वज्ञाना-नवच्छेदकत्वाविशेषात्सामान्यस्येवान्यस्यापि ज्ञानं विशेषाज्ञानज्ञाने हेतुः स्यादित्यत आह ॥ सामान्येति ॥ यस्य विशेषरूपेणाज्ञानं तस्यैव सामान्यरूपेण ज्ञानं विशेषाज्ञानज्ञानहेतुरित्यर्थः । अवच्छेदकाविषयकस्याप्यवच्छिन्नविषयत्वमित्यत्र दृष्टान्तमाह ॥ युक्तञ्चेति ॥ द्वेषस्येति ॥ स्वातन्त्र्येणेति शेषः ॥ द्विष्टस्येति ॥ अत्रापि स्वातन्त्र्येणेति शेषः । येन रूपेण द्वेषस्येच्छाविषयत्वं तेन रूपेण न द्विष्टस्येच्छाविषयत्वमित्यर्थः । एतेन इच्छा तावज् ज्ञानसमानविषया । ज्ञानं चावच्छेदकतया द्विष्टमपि विषयीकरोतीतीच्छापि द्विष्टविषया भवत्येवेति नायं दृष्टान्त इति निरस्तम् । स्ववृत्तित्वसाध्यत्वादिना द्वेषस्येव द्विष्टस्येच्छाविषयत्वाभावात् । अन्यथा इच्छाद्वेषयोरेकत्र साङ्कर्ये तयोर्विरोधो न स्यात् ॥ ईश्वरस्येति ॥ सत्त्वेनेति शेषः । तेन ईश्वरोऽपि भ्रमविषयमगृहीत्वा भ्रमं गृह्णातीति निरस्तम् ॥ अस्म-दादीनामिति ॥ विशेषरूपेणेति शेषः । तेन सर्वपदादिना सर्वज्ञानमस्माक-मप्यस्तीति निरस्तम् ।

ननु घटसंयोगज्ञानं प्रति न घटाज्ञाननिवृत्तिर्हेतुः । तस्या घटसंयोगा-वच्छेदकघटज्ञानेनान्यथासिद्धत्वादित्यत आह ॥ अज्ञानावच्छेदकतया ज्ञानेऽपीति ॥ किञ्चेति ॥ अज्ञानावच्छेदकविशेषविषयाज्ञानस्य यथा तद्विषयकज्ञानेन न विरोधस् तथा तद्विषयकज्ञानाभावस्यापि नाज्ञानज्ञानेन विरोध इत्यर्थः । नन्वज्ञानं विशेषावच्छिन्नतया भासते वा सामान्यावच्छिन्नतया वा । आद्ये विशेषे भास-मानत्वमागतमेव । न हि विशेषमनवभासयन्विशेषाज्ञानमवभासयति । द्वितीये तु सामान्यज्ञानेन तदवच्छिन्नतयैव गृहीतस्याज्ञानस्य विशेषसम्बन्धित्वे मानाभावेन भासमाने सामान्य एवाज्ञानमागतमित्याशङ्क्य द्वितीयपक्षमङ्गीचिकीर्षुस्तत्र दोषं परिहरिष्यन्नाह ॥ अज्ञानविषयविशेषावच्छेदसिद्धिस्त्विति ॥ यथा तमसाऽऽ-व्रियमाणो विशेषस्तमःकाले तमोविषयत्वेनाज्ञातेऽपि तमोनिवृत्त्यनन्तरं तया ज्ञायते तद्वदित्यर्थः । तथा च सामान्यरूपेणाज्ञानस्य विशेषसम्बन्धित्वे एतावन्तं काल-ममुमर्थमित्थं नाज्ञासिषमित्यनुभवस्यैव मानत्वमिति भावः ।

ननु यद्यज्ञानं स्वकाले विषयावच्छिन्नतया न भासते तदा त्वदुक्तमर्थं न जानामीति विषयावच्छिन्नाज्ञानस्य वर्तमानप्रत्ययो विरुध्येतेति चेन्न । स्थूल-कालमादाय तथोपपत्तेः । अन्यथा त्वदुक्तमर्थं न जानामीत्यनुभवेन वर्तमान-कालासम्बन्ध्यज्ञानं सिद्ध्येत् ॥ वृत्तिरिति ॥ चैतन्यस्याप्यज्ञानानिवर्तकत्वे तदनिवृत्तिरेव स्यादिति भावः ।

नन्वज्ञाननिवर्तकमित्यनेन तन्निवृत्तिप्रयोजकं विवक्षितम् । तच्च सम्बन्ध-सम्पादनद्वारास्मिन्पक्षे वृत्तिज्ञानस्याप्यस्तीति चेन्न । तथा सति चैतन्यमेवाज्ञान-निवर्तकमित्यापातात् ॥ अज्ञानस्येति ॥ न च मोक्षदशायामज्ञाननिवृत्तिश्रवणेन तस्य स्वविरोधिज्ञानप्रागभावमात्रव्यापकत्वमिति वाच्यम् । तच्छ्रवणस्य चैतन्येऽ-ज्ञानविरोधित्वेनाप्युपपत्त्या सामान्यव्यापकत्वत्यागेन तस्या विशेषपरत्वकल्पना-योगात् ॥ ज्ञानसामान्येति ॥ ननु घटादिमात्रविरोधिनो घटाभावादेर्भावसामान्य-विरोधित्वेनाभावत्वेन प्रतीतिवज् ज्ञानविशेषविरोधिनोऽप्यज्ञानस्य ज्ञानसामान्य-विरोधित्वेन प्रतीतिरुपपन्नैव । न ह्यभावपदादिनाऽभावप्रतीतौ घटाभावो न भासत इति चेन्मैवम् । तत्र पटादिविरोधिप्रतीतिवदत्रापि चैतन्यविरोधिप्रतीतेरवश्य-वाच्यत्वात् । न ह्यभावपदादिना घटाभावमात्रधीः । तत्र घटाभावपटा-भावादीनामनेकत्ववदिहाज्ञानानेकत्वाभावेनैकस्यैवोभयविरोधित्वस्य वाच्यत्वाच्च ।

ननु ज्ञानसामान्यविरोधित्वानुभवेनापि वृत्तिविरोधित्वमेव पर्यवस्यति । न तु ज्ञप्तिविरोधित्वमपि । तयोरेकज्ञानत्वाभावादित्यत आह ॥ ज्ञप्तीति ॥ ज्ञाधातोर्जा-देशविधानादित्यर्थः । ननु जानातेर्ज्ञप्त्यर्थत्वेऽपि वृत्तेरेव ज्ञप्तित्वात्तद्विरोधित्वमेवा-ज्ञानस्येत्यत आह ॥ त्वत्पक्ष इति ॥ ननु वृत्तिप्रतिबिम्बितचैतन्यमेव जानामीति व्यवहारविषयः । तथा च न जानामीत्यनेन वृत्तिचितोरुभयोरप्यज्ञानविरोधित्वं विषयीक्रियत इत्यत आह ॥ चैतन्यस्येति ॥ दृश्यस्य दृश्यध्यासानुसारेण शुद्धचित एव दृक्त्वात्तस्या एव जानात्यर्थत्वादित्यर्थः । ननु चितो ज्ञप्तित्वेऽपि नाज्ञान-विरोधित्वम् । न जानामीत्यनुभवस्तु वृत्त्यारूढचिदचिदभिप्रायेणेत्यत आह ॥ चैतन्येति ॥ मुख्यं ज्ञानत्वमज्ञानत्वं वा न स्यादित्यर्थः ॥ तत्त्वेनेति ॥ अज्ञाननिवर्तकतौपयिकार्थप्रकाशकत्वेनेत्यर्थः ।

यत्तु प्रमाणवृत्त्युपारूढप्रकाशत्वेनाज्ञाननिवर्तकत्वं ब्रूमः । न तु जातिविशेषेण वा प्रकाशत्वमात्रेण वा । अतो नेच्छादिनिवर्त्यद्वेषादिवदेतन्निवर्त्यानां सत्त्वापत्ति-रिति । तन्न । अत्र प्रकाशस्यैव तन्निवर्तकत्वे शेषवैयर्थ्यात् । व्यभिचारमप्याह ॥ त्वन्मत इति ॥ स्फुरणस्यैवेति ॥ प्रकाशरूपस्येत्यर्थः । ननु परोक्षवृत्तेर्विषय-पर्यन्तत्वाभावेन न विषयगताज्ञाननिवर्तकत्वम् । सुखादौ च ज्ञातैकसत्त्वा-दज्ञाननिवृत्तिं विनैवाज्ञानादर्शनमतोऽन्वयव्यतिरेकावन्यथासिद्धाविति चेन्न । एत एव परोक्षवृत्तेः स्वविषये व्यवहारजनकत्वमपि न स्यात् । सुखादावज्ञानविरोधिनं विना तस्य ज्ञातैकसत्त्वानुपपत्तेः । नन्वस्तु प्रकाशकत्वेनैवाज्ञानविरोधित्वम् । चैतन्यं तु न प्रकाश इति नाज्ञानविरोधीत्यत आह ॥ स्वेति ॥ न च परिपूर्णत्वादिना प्रकाशविधुरत्वाभावेऽपि अध्यासाधिष्ठानत्वादिना प्रकाशमानतयाऽप्रकाशविधुरत्व-सम्भव इति वाच्यम् । निर्विशेषे तदसम्भवस्योक्तत्वात् ॥ वृत्तीति ॥ सौरालोक-ज्ञानयोरित्यादिनेत्यर्थः ।

ननु साक्षिणोऽज्ञानसाधकत्वेन तदविरुद्धत्वमित्यत आह ॥ अनुभूयते हीति ॥ अज्ञानविषयकानुमित्यादेरज्ञानसाधकत्वेऽपि यथाऽज्ञानविरोधित्वं तथा चैतन्यस्यापि तद्विरोधित्वं युक्तमित्यर्थः ॥ अन्यथेति ॥ साक्षिणोऽज्ञानाविरोधित्वेऽन्यस्य तद्विरोधिनोऽभावाच्चैत्रेच्छादौ मैत्रस्येव चैत्रस्याप्यज्ञत्वं स्यात् । नो चेन्मैत्रस्याप्यज्ञानं न स्यादित्यर्थः । ननु साक्षिविषये सुखादावज्ञानाप्रसक्तिरेवेति न तत्र तद्द्वारापेक्षा । वृत्तिस्तु विषये प्रसक्ताज्ञाननिवृत्तिकेति वैषम्यं तयोरित्याशङ्कते ॥ इच्छादाविति ॥ अन्यथेति ॥ आत्मनोऽज्ञानाविरोधित्वे तस्य जडत्वापत्त्या घटादिसाम्यमित्यर्थः । एतेन प्रकाशान्तरापेक्षायां जडत्वमुपाधिरिति निरस्तम् । चैतन्यरूपप्रकाशस्य कुत्राप्यज्ञानविरोधित्वादर्शनात् । प्रकाशमानेऽपि तस्मिन्नज्ञानमविरुद्धमिति शङ्कां निराकरोति ॥ न चेति ॥ साक्षिवेद्ये सुखादावज्ञाननिवारणं च वृत्त्यैवेति भावः ॥ अन्तःकरणेति ॥ तथा च परिशेषेण केवलसाक्षिवेद्यत्वमेव सुखादीनामिति तत एव सुखादावज्ञाननिवारणमित्यर्थः ॥ अन्यथेति ॥ स्वसत्तायामप्रकाशबुद्धिविधुरेऽपि सुखादौ वृत्त्यपेक्षायामित्यर्थः ॥ एतेनेति ॥ सौरालोकचाक्षुषप्रकाशयोरिव वृत्तिचितोर्वैलक्षण्याभावेनेत्यर्थः ॥ एतेनैवेति ॥ साक्षिणोऽज्ञानविरोधित्वेनेत्यर्थः ॥ वृत्तिरेवेति ॥ प्रमाणवृत्तिरित्यर्थः ॥

॥ विवरण इति ॥ अविद्योपाधिकं सर्वगतं जीवचैतन्यं विषयप्रकाशकमिति पक्षे प्रतिकर्मव्यवस्था युक्ता अन्तःकरणोपाधिकत्वाज्जीवः परिच्छिन्नो न सर्वमव-भासयतीति जीवस्य परिच्छिन्नत्वपक्षेऽपि प्रतिकर्मव्यवस्थायामुक्तायां, ननु अहङ्कारा-वच्छिन्नचैतन्यस्य विषयचैतन्यसम्बन्धाद्विषयभानासम्भव इत्याशङ्कायां जीवावच्छेद-निमित्तान्तःकरणपरिणामसंसर्गकृताभिव्यक्तित्वाद्विषयावच्छिन्नचैतन्यस्य जीव-चैतन्यता च न विरुध्यते विषयप्रमातृचैतन्ययोरेकान्तःकरणपरिणामसम्बन्धादभेदेन स्फुरणं ततो विषयप्रकाश उपपद्यत इति परिहृतायां, ननु प्रत्यग्ब्रह्मणोरप्ये-कान्तःकरणसम्बन्धाद्ब्रह्मणोऽपि प्रत्यक्त्वेन स्फुरणं स्यादिति पुनः शङ्कायां, किं ब्रह्मकारपरिणतान्तःकरणसंसर्गात्तत्स्फुरणमुतान्तःकरणमात्रसंसर्गात् । नाद्यः । ब्रह्माकारपरिणतान्तःकरणसंसर्गाभावान्न नित्यवद्ब्रह्मणः प्रकाशप्रसङ्गः । न द्वितीयः । न ह्यन्तःकरणस्वरूपमात्रसंसर्गिणोऽभिव्यक्तिरङ्गीकृता । तद्गतधर्मादीनामपि प्रसङ्गा-दिति परिहृतायां, नन्वन्तःकरणमात्रसंसर्गात्प्रत्यग्व्यक्तिवद्ब्रह्मव्यक्तिरपि किं न स्यादिति पुनः शङ्कायां, अन्तःकरणमात्रसंसर्गात्प्रत्यग्व्यक्तिर्नास्त्येव तथा च दृष्टान्तासिद्धिरित्युच्यते विवरणवाक्ये जीवाकारवृत्तिरित्यत्रेत्यवगन्तव्यम् ॥ जीवा-कारेति ॥ जीवविषया अहम्प्रकारिका या वृत्तिस्तदात्मना परिणतं यदन्तःकरणम् अहमाकारान्तःकरणपरिणामभूतज्ञानरूपया वृत्त्या जीवविषयिण्या जीवोऽभिव्यज्यते व्यवहारविषयो भवतीत्यर्थः । न चेयमविद्यावृत्तिरिति वाच्यम् । दोषाजन्यत्वात् । अन्तरविषयत्वेनान्तःकरणवृत्तेर्बहिरिन्द्रियद्वारानपेक्षणात् ॥ अन्यथेति ॥ अहङ्कार-वृत्त्यभावदशायां सुषुप्तेः सत्त्वादित्यर्थः । नन्विन्द्रियवृत्तिरेवाज्ञानविरोधिनीत्यत आह ॥ अयं घट इतीति ॥
विशिष्टेति ॥ विशेष्याद्विशिष्टस्य भिन्नत्वादित्यर्थः ॥ दण्डीति ॥ तस्यास्तदविषयत्वापात इत्यपि बोध्यम् ॥ आकाशांशस्येति ॥ अंशांशिनोर्भेदादित्यर्थः ॥ अतिप्रसङ्गादिति ॥ अपीतसाक्षात्कारस्य पीतभ्रमा-निवर्तकत्वं किं तु तच्छ्रवणादिजन्यपीतसाक्षात्कारस्यैव तथात्वमित्यादि स्यादित्यर्थः ॥ सत्यत्वेति ॥ श्रवणादिजन्यवृत्तेरनधिकविषयाया अप्यविद्यानिवर्तकत्वेनेच्छादि-निवर्त्यद्वेषादिवदज्ञानस्य सत्यत्वं स्यादित्यर्थः । एतेनाविद्यागतोऽवस्थाविशेषो वा शक्तिविशेषो वा घटादिज्ञानेन निवर्तते प्रपञ्चनिदानभूतमज्ञानं तु श्रवणादि-जन्यतत्वमस्यादिवाक्यजन्याखण्डार्थगोचरवृत्त्या निवर्तत इति निरस्तम् ।

यत्तु यदवच्छिन्नाज्ञातृत्वप्रयोजकाज्ञानविशेषस्तदवच्छिन्नज्ञाननिवर्त्य इति । तन्न । यावन्ति ज्ञानानि तावन्त्यज्ञानानीत्यत्र निरस्तत्वात् ॥ काकवदिति ॥ वाक्य-वदिति ॥ वेदान्तानामित्यनुषङ्गः ॥ प्रकाशमानस्येति ॥ प्रकाशमाने आत्मन्य-ज्ञानमनुचितम् अप्रकाशमाने द्वितीयाभावे तु तदुचितमित्यर्थः ॥ निर्विशेष इति ॥ चिन्मात्रस्य स्वयंप्रकाशत्वात्तत्र सत्यभूतधर्मस्याभावान्मिथ्याभूतधर्मस्याज्ञान-सिद्ध्युत्तरकालीनत्वादज्ञानावृतं किमपि न सम्भवतीत्यर्थः ॥ न्यूनापीति ॥ अङ्गुलिश्चक्षुरादिसम्बन्धिन्यावरणं तदपेक्षया न न्यूनेत्यर्थः । वक्ष्यमाणाक्षेपार्थमाह ॥ तस्मादिति ॥

व्यासाद्रिसृततर्काम्बुपूरैः पक्षयुगंयुजि ।

न्यायामृततरङ्गिण्यामविद्याविषयो न चित् ॥

### **न्यायामृतकण्टकोद्धारः**

यथा साश्रयत्वमज्ञानत्वव्यापकं तथा सविषयत्वमप्यज्ञानत्वव्यापकम् । ततश्च सविषयत्वानुपपत्तौ नाज्ञानं परमते सम्भवतीत्याशयेनाह ॥ अविद्येति ॥ जगदुपादाने सविषयत्वाभावाद् अज्ञानत्वानुपपत्तिरिति भावः । यद्वा अविद्याविषयत्वेन त्वदभिमतो विषयश्च प्रयोजकाभावादविषय एवेति न तद्विषयत्वेनाविद्यास्वीकारणमित्याशयः । अन्यत् = चिदन्यदित्यर्थः ॥ जडत्वेनेति ॥ ननु जडस्याप्यालोकस्य स्वप्रकाशत्व-दर्शनात् कथं जडत्वेन स्वप्रकाशत्वाभावः साध्यत इति चेन्न । विवक्षितस्यावेद्यत्वे सति अपरोक्षव्यवहारयोग्यत्वस्य स्वप्रकाशत्वस्यालोकेऽप्यभावात् । न च तादृशस्वप्रकाशत्वं चित्यप्यसिद्धमिति वाच्यम् । स्वप्रकाशवादे तस्य सिद्धेर्वक्ष्यमाणत्वात् । लोपः किं नाशो वा तिरोधानं वा ? उभयत्र दूषणमाह ॥ स्वरूपेति ॥ नित्यत्वाद् ध्वंसाप्रतियोगित्वा-न्नाशो न सम्भवति । सिद्धत्वात् सर्वदाभिव्यक्तत्वाच्च तिरोधानमपि न सम्भवति । अन्यथाऽविद्यादेः प्रकाशो न स्यादिति योज्यम् ॥ असिद्धेति ॥ द्वितीये दूषणमाह ॥ तदन्यस्येति ॥ न चावरणनिवृत्यर्थं तदन्यस्यापेक्षेति वाच्यम् । तस्यैवासम्भवा-दित्युच्यमानत्वात् । अन्यथाऽन्योन्याश्रयात् । स्वप्रकाश इति हेतुगर्भविशेषणम् । तथा च तेनैव व्यवहाराद्युपपत्तेर् न तदर्थमपि तस्यापेक्षेति भावः ॥ ज्ञानस्येति ॥ तथा च विषयासम्बन्धे स्वभावप्रच्युतिरेव स्यादिति भावः । न च दीपस्य कुड्यादिनेव ज्ञान-स्यापि तथाभावः किं न स्यादिति वाच्यम् । सर्वथा विषयासम्बद्धस्य ज्ञानस्यादर्शनात् । किञ्चिद्विषयासम्बद्धस्यान्यथैवोपपत्तेश्च । दीपादावपि किञ्चिद्विषयसम्बन्धसत्त्वाच्च । किञ्च किं स्वान्यविषयासम्बन्धो वा ? स्वरूपविषयासम्बन्धो वा ? नोभयथाप्यावणापेक्षेत्याह ॥ स्वयमिति ॥ विषयासम्बन्धिन एव ज्ञानत्वाङ्गीकारेणेत्यर्थः । अत एवाह ॥ त्वन्मत इति ॥ त्वन्मतेऽपीति ॥ ज्ञातताया अनङ्गीकाराच् चैतन्यस्य च सर्वदा सत्त्वादिति भावः । व्यवहारः किमावरणमावरणकृत्यम् ? आद्ये व्यवहारं विकल्प्य दूषयति ॥ व्यवहारो हीति ॥ भ्रान्तेरिति ॥ विषयबाधाद् भ्रान्तित्वमिति भावः । अत एवेति परामृष्टं हेतुमाह ॥ तस्येति ॥ आवरणत्वे दोषमाह ॥ सुषुप्ताविति ॥ कार्येण कारणमनुमेयम् । तथा च सुषुप्तौ कार्याभावेन आवरणरूपे कारणे प्रमाणाभावात् तदभाव इत्यर्थः । व्यवहारोऽसावावरणमावरणकृत्यं वोभयथापि दोषमाह ॥ व्यवहार-स्येति ॥ तथा चेदानीमप्यावरणतत्कृत्ययोरभावापातादित्यर्थः ॥ वृत्तेश्चेति ॥ तथा च मोक्षेऽपि तयोरापातादिति भावः । इदमपि किमवरणमावरणकृत्यं वा ? आद्य आह ॥ तयोरिति ॥ तथा चात्माश्रयादिरिति भावः । न द्वितीयः । योग्यतावच्छेदकाभावेन योग्यत्वस्यासम्भवात् । न च तदवच्छेदकं चित्त्वम् । मोक्षेऽपि आवरणकृत्यापातात् । नाप्यज्ञानविषयत्वमन्योन्याश्रयापातात् ।

ननु नास्ति न प्रकाशते इति व्यवहारोऽस्ति प्रकशते इति व्यवहाराभावो वाऽवरण-कृत्यम् । तद्योग्यतारूपाज्ञानसम्बन्ध आवरणम् । न च योग्यताया आवरणसाध्यत्वेना-न्योन्याश्रयादिकमिति वाच्यम् । अज्ञानसम्बन्धरूपस्य तस्यानादित्वेन चित्प्रकाश्यत्वे-नावरणानपेक्षत्वादिति चेन्न । कल्पितस्य दोषजन्यप्रतीतिमात्रशरीरस्याज्ञानसम्बन्ध-स्यानादित्वायोगात् । दोषाजन्यचिन्मात्ररूपप्रतीतिरूपत्वे च मोक्षेऽपि तदापातात् । किञ्चाभिज्ञादिसाधारणव्यवहारस्य चित्स्वरूपवृत्यन्तरत्वपक्षोक्तदोषो दुर्वारः । द्वितीयेऽपि च व्यवहाराभावस्य प्रागभावरूपत्वे आवरणासाध्यत्वम् । तस्यानादित्वात् । तत्परि-पालनस्यावरणसाध्यत्वे मोक्षे व्यवहारोत्पादः स्वीकर्तव्यः । अत्यन्ताभावत्वे तु स एव दोषः । ध्वंसस्त्वसम्भव्येवावरणस्यानादित्वेन तादृशव्यवहारानुत्पादे तद्ध्वंसासम्भवात् । किञ्चोभयविधकृत्येऽप्यसम्भव एव दोष इत्याह ॥ अद्वितीयत्वादीति ॥ तद्व्यवहारेऽ-पीत्युपलक्षणम् । अस्ति प्रकाशते इति व्यवहाराभावेऽपीत्यपि द्रष्टव्यम् । तदभावेन= नास्ति न प्रकाशते इति व्यवहारास्ति प्रकाशते इति व्यवहाराभावयोरभावेन । न च यत्र विशिष्टे उक्तरूपमावणकृत्यं तदेव विषयोऽस्त्विति वाच्यम् । विशिष्टस्याज्ञानकल्पितत्वेन तद्विषयतयाऽज्ञानसिद्धौ अन्योन्याश्रयात् । विशिष्टस्य जडत्वेन घटादितुल्यत्वाच्च । न च चिन्मात्रस्य चित्त्वेन स्फुरणेऽपि पूर्णत्वाद्याकारेणास्फुरणाद् उभयविधमावरणकृत्यमस्तीति वाच्यम् । पूर्णत्वाद्याकारस्य चिन्मात्रत्वे तत्स्फुरणस्यावश्यकत्वात् तदतिरिक्तत्वे चावरण-विषयत्वायोगाच् चिन्मात्रमपि पूर्णत्वं तत्स्फुरणेऽपि न स्फुरतीति स्वव्याहतमुन्मत्त-प्रलपितमित्युपेक्ष्यम् । अत एवोक्तयोरावरणकृत्ययोः स्वप्रकाशत्वेन विरोधसमाधान-मपास्तम् । पूर्णत्वाद्याकारेणास्फुरणमादाय तत्समाधानं तच्च न सम्भवति । प्रकारान्तरेण च तत्समाधानं मूल एव दूष्यते ॥ तयोरिति ॥ व्यवहारयोग्यत्वांशमादाय उक्तयो-रावरणकृत्ययोर्विरोध इत्यर्थः । न च स्वप्रकाशत्वलक्षणेऽपि व्यवहारयोग्यत्वं नाम नास्ति न प्रकाशते इति व्यवहारयोग्यत्वमतो न तयोर्विरोध इति वाच्यम् । तथात्वे नर-विषाणादेरपि स्वप्रकाशत्वापत्तेः । तादृशस्वप्रकाशत्वेन जडत्वासिद्धेश्च ।

ननु स्वरूपेण व्यवहारयोग्यत्वतदयोग्यत्वयोर्विरोधो न तथा मयाङ्गीक्रियत इत्याशङ्क्य निषेधति ॥ न चेति ॥ स्वरूपस्येति ॥ स्वरूपस्यापरोक्षव्यवहारयोग्यत्वाभावादिति भावः । ननु मयाऽज्ञानावच्छेदेनैव स्वप्रकाशत्वमङ्गीक्रियते । न स्वरूपेणेत्यत आह ॥ नित्यातीन्द्रियेति ॥ सर्वस्य वस्तुनः ज्ञाततया साक्षिविषयत्वाङ्गीकारादिति भावः । न च धर्मादिकं स्वरूपसिद्ध्यर्थं प्रमाणान्तरमपेक्षते । न चैतन्यमिति विशेष इति वाच्यम् । तथात्वे स्वरूपस्यासिद्धिप्रसङ्गात् । न हि स्वरूपं स्वेनैव सिद्ध्यति । क्रियायाः स्व-विषयत्वानङ्गीकारात् । प्रमाणान्तरापेक्षा तु त्वयैव दूषितेति भावः ॥ इच्छाद्यवच्छि-न्नेति ॥ न चाज्ञानं स्वरूपमात्रव्यवहारप्रतिबन्धकत्वेन सिद्धम् । न त्वेवमिच्छादिकमिति वाच्यम् । उभयत्राप्यवच्छिन्नव्यवहारेऽज्ञानस्येवेच्छादेरपि स्वरूपमात्रव्यवहारप्रतिबन्ध-कतापातात् । अज्ञानस्य विषयाभावेनावरणत्वासिद्ध्याऽ न्योन्याश्रयाच्च ॥ सुखादे-रिति ॥ नन्वनुक्तोपालम्भोऽयम् । न ह्यस्माभिरज्ञानावच्छेदेनैव चैतन्यं प्रकाशत इत्यङ्गीक्रियते । किन्तु स्वरूपेणापि । तेन सर्वस्योपपत्तिः । तर्हि कथमावरणकृत्यमिति चेन्न । पूर्णत्वाद्याकारेण प्रकाशानङ्गीकारादिति चेन्मैवम् । पूर्णत्वादेरपि चिन्मात्रत्वेन चिन्मात्रप्रकाशे पूर्णत्वप्रकाशावश्यम्भावेनावरणकृत्याभावापत्तेः । स्वरूपेणाप्रकाशे उक्तदोषस्यापरिहार्यत्वात् ॥ एतेनेति ॥ सुखादिकं न प्रकाशत इति व्यवहारप्रसङ्गे-नेत्यर्थः । अत्र द्वौ नञौ प्रकृतमर्थं सातिशयं गमयत इति अज्ञानविशेषितव्यवहार-योग्यत्वमित्युक्तं स्यात् । तथा च पूर्वोक्तदोष एवेत्यर्थः ॥ सुखादीति ॥ आरोपस्याप्यनुभवबलादेव कल्प्यत्वादिति भावः ॥ सतोऽधिष्ठानप्रकाशस्येति ॥ शुक्तित्वेन भासमानशुक्तौ अशुक्तित्वारोपाभाववद् अधिष्ठानप्रकाशस्य प्रकाशत्वेन स्फुरणान्नाप्रकाशारोप इत्यर्थः । न चाधिष्ठानस्य प्रकाशत्वेन स्फुरणं नेति वाच्यम् । अधिष्ठानचितः स्वप्रकाशत्वेन तादृशस्फुरणस्यावश्यकत्वात् । अज्ञानादिकं प्रकाशते इत्यनुभवाच्च । अन्यथाविद्यादिप्रकाशानुपपत्तेरिति ॥ अन्यथेति ॥ प्रकाशत्वेन प्रकाश-मानेऽपि प्रकाशे यद्यप्रकाशारोप इत्यर्थः ॥ न चेति ॥ न चात्यन्ताभावानधिकरणत्व-मत्यन्ताभावाभावत्त्वम् । अत्यन्ताभावाभावश्च प्रागभाव एवेति स्वप्रकाशत्वमेवा-वरणकृत्यं स्यादिति वाच्यम् । अत्यन्ताभावाभावस्य प्रतियोग्यात्मकत्वेन प्रागभावत्व-मात्रत्वाभावात् सामान्यविशेषरूपत्वेन भिन्नत्वात् ।

ननु योग्यताया अज्ञानकल्पितत्वेन नानादित्वमित्यत आह ॥ इदानीमिति ॥ न च योग्यताप्रागभाव एवाप्रकाशत्वप्रयोजक इति न मोक्षेऽप्यप्रकाश इति वाच्यम् । सामान्ये बाधकाभावाद् घटादावपि प्रागभावाभावेन प्रकाशत्वापाताच्च । उक्तमर्थं कारिकया सङ्गृह्णाति ॥ एवञ्चेति ॥ न चापरोक्षव्यवहारार्हत्वस्यैव स्वप्रभत्वेन कथं हेतु-हेतुमद्भाव इति वाच्यम् । अवेद्यत्वे सत्यपरोक्षव्यवहारयोग्यत्वस्यैव स्वप्रभत्वेनोपहित-भेदात् । अन्यथा घटादेरपि स्वप्रभत्वापत्तेः । किञ्चाविद्या चैतन्यं प्रत्येव चैतन्य-प्रकाशस्यावरणमन्यं प्रति वा ? न द्वितीयः । अन्यस्य चेतनस्याभावात् । नाद्य इत्याह ॥ किञ्चेति ॥ एवं कल्पनेऽदृष्टकल्पना स्यादिति भावः ॥ तमस्सम्बन्धेति ॥ न चावतमसे प्रकाशसम्बन्धो दृष्ट एवेति वाच्यम् । तस्य प्रकाशप्रतिबन्धकत्वाभावात् । प्रकाशप्रतिबन्धकान्धकारस्य तमश्शब्देन विवक्षणात् । न हि प्रकाशे प्रकाश-प्रतिबन्धकसम्बन्धो विरोधात् । ननु चान्यं प्रत्येव चैतन्यप्रकाशप्रतिबन्धो विरोधात् । न चोक्तमन्याभावादिति वाच्यम् । पारमार्थिकान्याभावेऽपि कल्पितभेदान्यसम्भवादिति शङ्कते ॥ न चेति ॥ आवरणमिति ॥ न च कल्पितस्य भेदस्यानादित्वान्नावरणापेक्षेति वाच्यम् । तथात्वे जीवब्रह्मविभागस्याविद्याधीनत्वोक्तिविरोधात् । कल्पितभेदस्य दोषजन्यप्रतीतिमात्रशरीरत्वेनानादित्वायोगाच्च ॥ यो मोक्ष इति ॥ न च मोक्षे जन्य-प्रकाशाभावात् कल्पितभेदाभावे चैतन्यं प्रतीव जीवं प्रत्यपि प्रकाशसम्भवान्नोक्तदोष इति वाच्यम् । न ह्यस्माभिर्जन्यत्वाभिप्रायेण भावीत्युक्तम् । किन्तु अभिव्यक्तौ यादृशः प्रकाश इत्यभिप्रायेण । तथा च जन्यप्रकाशाभावाभिधानं व्यधिकरणम् । कल्पितभेदेन च वास्तवाभेदकार्याप्रतिबन्धात् तादृशः प्रकाश इदानीमपि स्यात् । अन्यथा वह्नौ नायं वह्निरिति भेदकल्पनायां वह्नेर्दाहकत्वं न स्यात् । भेदकल्पनाया आवरणं विनाऽ-योगेनान्योन्याश्रयाच्च ।

ननु मोक्षेऽनवच्छिन्नब्रह्मानन्दः प्रकाशते । तदभाव आवरणेन साध्यते इति चेन्न । अनवच्छिन्नब्रह्मानन्दस्य चिन्मात्रत्वे तत्प्रकाशे तदप्रकाशायोगात् । तदतिरिक्तत्वे तस्य जडत्वेन मोक्षे तत्स्थित्ययोगात् ॥ न चेति ॥ दीपरूपे प्रकाशे स्वविषयत्वं स्वप्रकाशत्वम् । ब्रह्मरूपे प्रकाशे तु अवेद्यत्वं स्वप्रकाशत्वमिति दीपविलक्षणत्वान् न दीपदृष्टान्तेन ब्रह्मप्रकाशः स्वीकर्तुं शक्य इति भावः ॥ मोक्ष इति ॥ स्वप्रकाशत्वस्य ब्रह्मस्वरूपलक्षणत्वादिति भावः ॥ अज्ञानेति ॥ त्वया ह्यानन्दाप्रकाशायाविद्या स्वीक्रियते । स चावेद्यत्वादेवोपपन्न इति नाविद्याकल्पनमिति भावः । नन्वस्तु प्रकाश-मान एवाज्ञानम् । न चालोके तमस्सम्बन्धादर्शनात् कथमेतदिति वाच्यम् । अज्ञान-तमसोर्विरोधितायामनुभवसिद्धविशेषात् । तथा हि । अज्ञानं हि त्वदुक्तमर्थं न जानामीति प्रकाशमाने वस्तुनि अनुभूयते इति वृत्तिविरोधि । न साक्षिरूपज्ञानविरोधीति कल्प्यते । तमस्त्वालोके सति नानुभूयत इत्यालोकमात्रविरोधीति । वस्तुतस्त्ववतमस आलोक-सम्बन्धदर्शनेन तमोऽपि नालोकमात्रविरोधीति शङ्कते ॥ अथ मतमिति ॥ तत्स्फोर-कत्वेन = तत्साधकत्वेनेत्यर्थः । अविरोधमेवोपपादयति ॥ दृश्यते हीति ॥ नन्व-प्रकाशमानेऽप्यर्थेऽज्ञानप्रतीतिरस्तु । तथा च ज्ञानमात्रमेवाज्ञानविरोधीत्यत आह ॥ अज्ञानेति ॥ ससम्बन्धिकपदार्थज्ञाने सम्बन्धितावच्छेदकप्रकारकज्ञानस्य कारणत्वादिति भावः ।

नन्वज्ञानस्यैवं ज्ञानविरोधित्वाभावे ज्ञानान्निवृत्तिर्न स्यात् । तथा च मोक्षार्थं श्रवणादौ प्रवृत्तिर्न स्याद् इत्यत आह ॥ अविद्येति ॥ विशेषादेवेति ॥ श्रवणादि-साध्यादित्यर्थः । ननु वृत्तिचितोरेकविषयत्वविशेषः कथं चितोऽविरोधित्वे वृत्तेस्त-द्विरोधित्वमित्यत आह ॥ एकविषयत्वेऽपीति ॥ न च दृष्टान्तमात्रं न साधकमति-प्रसङ्गाद् इति वाच्यम् । आत्मा वा अर इत्यादिश्रुतिबलात् श्रवणादिसाध्यज्ञानस्यैव तद्विरोधित्वकल्पनात् । ज्ञानमात्रस्यैव तद्विरोधित्वे तु श्रवणादिविधिवैयर्थ्यापत्तेः ॥ त्वयेति ॥ तथा चाज्ञानाङ्गीकारवैयर्थ्यम् । अनवच्छिन्नानन्दाप्रकाशस्य तत्कृत्यस्या-भावात् । तथा चापसिद्धान्त इति भावः ॥ अपि चेति ॥ ननु चित्त्वाकारेण न प्रकाशत इत्यनुभवाभावेऽपि अनवच्छिन्नत्वाकारेण न प्रकाशत इत्यनुभवोऽस्त्येवेति तत्प्रयोजकतया तत्राप्यावरणमावश्यकमिति चेन्न । अनवच्छिन्नत्वादेश्चिन्मात्रत्वेन तदप्रकाशायोगात् । तदतिरिक्तत्वे च कल्पितत्वेन मोक्षे तदभावात् । अनवच्छिन्नत्वाकारस्यापि स्वप्रकाश-त्वेनावेद्यतयाऽप्रकाशोपपत्तौ तत्प्रयोजकतयाऽविद्यास्वीकारवैयर्थ्याच्च । ननु प्रकाशमाने

कथमज्ञानमङ्गीक्रियते ज्ञानाज्ञानयोरेकत्र विरोधादज्ञानाविरोधिनो ज्ञानत्वानुपपत्तेश्चेति चेन्न । अभ्युपगमवादेनोक्तत्वात् । अत एव अस्तु वेत्युक्तम् । अत एवाह ॥ किञ्चेति ॥

न च ज्ञानं विशेषावच्छिन्नतयाऽवभासते सामान्यावच्छिन्नतया ? आद्ये विशेषे भासमानत्वमागतमेव । न हि विशेषमभासयद्विशेषाज्ञानमित्यवभासनं सम्भवति । तथा च कथं भासमाने नाज्ञानम् । न द्वितीयः । सामान्यावच्छेदेन भासमानस्य विशेष-सम्बन्धित्वे प्रमाणाभावेन सामान्यविषयतया भासमान एवाज्ञानापातादिति चेन्मैवम् । अस्त्वाद्यः । न चैवं भासमानेऽज्ञानापातः । येन रूपेणाज्ञानविषयता विशेषस्य न तेन रूपेणाज्ञानज्ञाने भानम् । न च निरूपकतावच्छेदकरूपेणैव निरूप्यज्ञाने निरूपक-भानमिति वाच्यम् । अस्य नियमस्य प्रागेव दूषितत्वात् । कल्पनाया अनुभवानु-सारित्वात् । तथा ह्यनुभवस्त्वदुक्तं न जानामीति । अत एवाह ॥ न हि परचित्त-स्थमज्ञातमित्यादि ॥ तथा च न भासमाने अज्ञानापातः । द्वितीयेऽपि न दोषः । सामान्यावच्छेदेनानुभूयमानस्य विशेषविषयत्वात् । न चान्यावच्छिन्नत्वेनानुभूयमान-स्यान्यविषयत्वेऽतिप्रसङ्ग इति वाच्यम् । सामान्यविशेषभावस्य नियामकत्वात् । न चाज्ञानाविषयस्य नाज्ञानावच्छेदकतयाऽज्ञानज्ञाने भानमिति वाच्यम् । अज्ञानाविषय-स्यैवानुभवबलेनाज्ञानावच्छेदकतया भानाभ्युपगमात् । अनुभवश्च प्रागेव दर्शित इति अन्यथा भासमानेऽप्यङ्गीकारे अज्ञानादेर्निवृत्तिरेव न स्यात् । न चाज्ञानादेर्ज्ञान-विशेषविरोधित्वम् । न जानामीति ज्ञानसामान्यविरोधित्वेनैव प्रतीयमानत्वात् । विस्तृतं चैतत् प्रागेवेत्यलमतिविस्तरेण ।

अज्ञातं बुभुक्षापिपासादीति विशेषणविशेष्यभावेनान्वयः । ननु विशेषणज्ञानस्य विशिष्टज्ञाने कारणत्वात् कथं विशेषाज्ञाने तद्विशिष्टाज्ञानज्ञानमित्यत आह ॥ एवञ्चेति ॥ अत्र प्रमाणमाह ॥ तथेति ॥ ननु विशेषज्ञानमेव कुतो न हेतुरित्यत आह ॥ न हीति ॥ नन्ववच्छेदकविशेषज्ञानस्यावच्छेदकज्ञाने कारणत्वानुरोधेन ज्ञातेऽप्यज्ञानधीः स्वीकर्तव्येत्यत आह ॥ अवच्छेदकेति ॥ तथा कार्यकारणभावस्य सिद्धेरिति भावः । नन्वेवं घटज्ञानस्यापि पटावच्छिन्नाज्ञानहेतुता स्यादित्यतिप्रसङ्ग इत्यत आह ॥ सामा-न्येति ॥ ननु ससम्बन्धिकपदार्थज्ञाने विशेषप्रकारकमेव सम्बन्धिज्ञानं कारणत्वेन क्लृप्तमिति तदभावे कथं तदित्यत आह ॥ किञ्चेति ॥ यद्वा ससम्बन्धिकस्य ज्ञातत्वे सम्बन्धिनोऽपि तत्त्वमावश्यकमित्याशङ्क्य ससम्बन्धिकस्य यद्भवति तत्सम्बन्धिनोऽपीति विशेषव्याप्त्या वा ससम्बन्धिकस्य ज्ञातत्वे सम्बन्धिनोऽपि ज्ञातत्वमिति विशेषव्याप्त्या वा ? नोभयथापि व्यभिचारादित्याह ॥ किञ्चेति ॥ न च द्वेषस्येष्टत्वेऽपि द्विष्टस्येष्टत्वा-भाववदिति न युक्तम् । इष्टत्वं हि इच्छाविषयत्वम् । द्विष्टस्यापि इच्छाविषयतावच्छेदक-तया तद्विषयत्वावश्यम्भावादिति वाच्यम् । इच्छाविषयतावच्छेदके इष्टत्वव्यवहाराभावे-नेच्छाविशेष्यत्वस्यैवेष्टत्वात् । अन्यथा शत्राविष्टत्वव्यवहारः सुखत्वस्यापि निरुपाधीच्छा-विषयतावच्छेदकत्वेन पुरुषार्थत्वं दण्डत्वस्यापि कारणतावच्छेदकत्वेन कारणत्वमित्याद्या-पद्येत । तथा चावच्छेदके नेष्टत्वम् । न चेश्वरस्यापि भ्रान्तिविषयज्ञानमावश्यकम् । भ्रमो हि भ्रमत्वेन प्रतिपत्तव्यः । अन्यथा विशेषज्ञानाभावप्रसङ्गात् । भ्रमत्वं च तदभाववति तद्भानत्वम् । एवञ्च भ्रमत्वं जानता भ्रान्तिविषयस्य ज्ञेयत्वात् कथं भ्रान्तिविषयज्ञाना-भावेऽपि भ्रान्तिज्ञानवदित्युक्तमिति वाच्यम् । यथार्थज्ञानभिन्ननिश्चयत्वस्यासद्विषयकत्वस्य वा भ्रमत्वात् । तदभाववति तत्प्रकारकत्वस्य भ्रमत्वेऽपि न शुक्तौ तत्प्रकारसत्त्वं भ्रान्ताविव विषयः । अन्यथा तस्य भ्रान्तत्वप्रसङ्गात् । न च सर्वत्वेन सर्वस्य ज्ञातत्वात् कथं सर्वाज्ञानेऽपि सर्वज्ञानज्ञानमुक्तमिति वाच्यम् । न हि वयं सर्वथा सर्वज्ञानं नास्तीति ब्रूमः । किं नाम ? सामान्यतो ज्ञानेऽपि तत्तद्धर्मिगतासाधारणधर्मप्रकारकं नास्तीति । तथा च यथा तत्र विशेषाज्ञानेऽपि सामान्यज्ञानेन सर्वज्ञानज्ञानं तथाऽत्रापीति न कुत्रापि ज्ञात एव सम्बन्धिनि ससम्बन्धिकज्ञानम् । तथा चोक्तस्थले व्यभिचारादुक्तनियमोऽसिद्ध इति भावः ॥ अन्यथेति ॥ यद्युक्तरीत्याज्ञानप्रतीत्यन्यथासिद्धावपि अज्ञानज्ञानार्थ-मज्ञातज्ञानमङ्गीक्रियते तदेत्यर्थः ।

नन्ववच्छेदके ज्ञानं विनाऽवच्छिन्नज्ञानं न दृष्टमवच्छेदके मोहहानेश्चानवच्छिन्नज्ञाने कारणत्वमित्यतस्तदुपपादयति ॥ तथा हीति ॥ तथा चान्वयव्यतिरेकाभ्यामवच्छेदके मोहहानेरप्यवच्छिन्नज्ञाने कारणत्वमिति भावः । वैषम्यं शङ्कते ॥ तर्हीति ॥ विरोधस्य तच्छान्तिकल्पनस्य समानत्वाद् अर्धजरतीयानुपपत्तेरिति भावः ॥ किञ्चेति ॥ कल्पनाया अविशेषादिति भावः । नन्वेवमज्ञानस्य विषयविशेषसिद्धिः कथमित्यत आह ॥ अज्ञानस्येति ॥ न चैवमभावस्य भावविरोधिप्रतियोगिज्ञाननिरपेक्षज्ञानविषयत्व-मभाववैलक्षण्यं वृत्यैवाज्ञान उपपादितमिति वाच्यम् । अस्याभावेऽपि सत्त्वेन तद्वै-लक्षण्याभावात् । अभावविशेषस्य तादृशत्वकल्पने लाघवाच्च । न चैवमज्ञानस्य विषया-वच्छिन्नतयाऽननुभवे तस्य त्वदुक्तमर्थं न जानामीति वर्तमानार्थप्रत्ययो विरुध्यत इति वाच्यम् । वर्तमानसामीप्ये वर्तमानवद्वेति वर्तमानप्रत्ययोपपत्तेः । तथा चाज्ञात एवावच्छेदके ज्ञानज्ञानं युक्तमिति युक्तमुक्तं न चाज्ञाननिवर्तकत्वेनाज्ञाननिवृत्ति-प्रयोजकत्वमुक्तम् । तच्च सम्बन्धसम्पादनद्वाराऽस्मिन् पक्षेऽप्यस्तीति वाच्यम् । एवं ह्येतन्मते साक्षिण एवाज्ञाननिवर्तकत्वेन वृत्तिरेवाज्ञानविरोधिनी न साक्षीत्यस्यायोगात् ।

ननु वृत्युपारूढः साक्षी तद्विरोधी न केवला वृत्तिरिति तदभिप्राय इति चेन्न । केवलवृत्तिविषये धर्मादौ केवलसाक्षिविषये सुखादौ न जानामीति प्रतीतिः स्यात् । वृत्युपारूढस्यैवाज्ञानविरोधित्वे दूषणान्तरमाह ॥ अज्ञानस्येति ॥ विशेषणा-भावायत्तविशिष्टाभावस्य तदानीमपि सुलभत्वादिति भावः ॥ न जानामीत्यज्ञान-स्येति ॥ न च घटादिमात्रविरोधिनो घटाभावादेर्भावसामान्यविरोधित्वेनाभावत्वेन प्रतीतिवद्ज्ञानविशेषविरोधिनोऽप्यज्ञानस्य ज्ञानसामान्यविरोधित्वेन प्रतीतिर्युक्तेति वाच्यम् । अभावपदस्य रूढत्वेन दृष्टान्तासम्मतेः । अभावस्य भावसामान्यविरोधित्वा-सम्भवेनाभावस्य च तत्त्वासम्भवाच्च । नञर्थोल्लिखितधीविषयत्वस्याखण्डस्य वा अभावत्वात् । न चाज्ञानपदमपि रूढमेवेति वाच्यम् । योगेनैवोपपत्तौ रूढिकल्पनायां मानाभावात् । अभावपदादपि भावसामान्यविरोधित्वस्याप्रतीतेश्च ॥ न जानामीति ज्ञप्तिविरोधित्वस्येति ॥ न च मन्मते वृत्तिप्रतिबिम्बितचैतन्यं जानामीति व्यवहार-विषयः । तथा च न जानामीत्यनेन वृत्तिचितोरुभयोरपि अज्ञानविरोधित्वं विषयी-क्रियते । एवञ्च न चैतन्येऽज्ञानविरोधित्वम् । नापि वृत्तौ । वृत्युपारूढचित एवार्थ-प्रकाशकत्वेन तथात्वादिति वाच्यम् । तथात्वे हि वृत्तिरेवाज्ञानविरोधिनीति स्वोक्ति-विरोधापातात् । सुखं जानाम्यज्ञानं जानामीति व्यवहारो न स्यात् । सुखादेर्वृत्युपा-रूढचिदविषयत्वात् । प्रत्येकविरोधेनैव व्यवहारोपपत्तौ विशिष्टविरोधित्वकल्पने गौरवाच्च । विशिष्टस्यैव प्रकाशकत्वे मोक्षे आनन्दाप्रकाशापाताच्च । ज्ञाधातोर्ज्ञप्तिमात्र एव शक्तत्वाच्च । अन्यथा नैयायिकादीनां तथा व्यवहाराभावापातात् ॥ चैतन्येति ॥ परस्परविरोधिनोरेव तत्त्वादिति भावः ।

न च वृत्युपारूढचित्त्वेन निवर्तकत्वमतो नेच्छादिनिवर्त्यद्वेषादिवत् तन्निवर्त्यानां सत्त्वं न वा चैतन्यमात्रस्य तन्निवर्तकत्वमिति वाच्यम् । दीपादौ अर्थप्रकाशकत्वेनैव निवर्तकत्वस्य दृष्टत्वेनोक्तरूपेण निवर्तकत्वस्यादृष्टत्वेन दृष्टादृष्टकल्पनापातात् । उक्त-रूपापेक्षयाऽर्थप्रकाशकत्वस्यैव लघुत्वाच्च । परोक्षस्थले वृत्युपारूढचित्त्वाभावेन न जानामीति व्यवहारापाताच्च ॥ त्वन्मत इति ॥ न च परोक्षवृत्तेर्विषयपर्यन्तत्वाभावेन न विषयगताज्ञाननिवर्तकत्वं सुखादेर्ज्ञातैकसत्त्वादेवाज्ञानादर्शनमित्यन्वयव्यतिरेकयोन्यथा-सिद्धिरिति वाच्यम् । परोक्षवृत्तेर्विषयाकारत्वरूपविषयपर्यन्तत्वाभावे ततस्तद्व्यवहारो न स्यात् । साक्षिस्फुरणस्य चाज्ञानविरोधित्वाभावे ज्ञायमानसुखादौ अज्ञानावश्यम्भावा-पातादिति नान्वयव्यतिरेकयोरन्यथासिद्धिः । तथा च स्फुरणस्यैवाज्ञानविरोधित्वमिति भावः ॥ स्वसत्तायामिति ॥ न च पूर्णत्वादिनाऽप्रकाशविधुरत्वाभावेऽपि अध्यासा-धिष्ठानतयाऽप्रकाशविधुरत्वसम्भवात् तेन स्वप्रकाशत्वसाधनमिति वाच्यम् । पूर्णत्वस्य चिन्मात्रत्वे तेन रूपेणापि प्रकाशेनाप्रकाशासम्भवः । तदतिरिक्तत्वे तु नाज्ञानविषय-त्वम् । चैतन्यातिरिक्तत्वेन जडत्वात् ॥ वृत्तिचितोरिति ॥ ननु साक्षिणि यदज्ञान-विरोधित्वमनुभूयते तन्नाज्ञाननिवर्तकत्वनिबन्धनम् । किन्तु स्वविषये इच्छादौ यावत्सत्त्वं प्रकाशादज्ञानाप्रसक्तिनिबन्धनम् । वृत्तेश्च स्वविषये प्रसक्ताज्ञाननिवृत्तिनिबन्धनमेवे-त्युभयोर्वैषम्योक्तिर्युक्तैवेति चेन्न । त्वया प्रकाशमानेऽप्यज्ञानस्वीकारेणेच्छादेः प्रकाशेऽपि अज्ञानप्रसक्तिसम्भवेन प्रसक्ताज्ञाननिवृत्तिनिबन्धनस्येवाज्ञानविरोधित्वस्योभयत्र वक्तव्यत्वे वैषम्यासम्भवात् । तन्निवर्तकत्वापेक्षया तत्प्रसक्त्यभावसम्पादकस्यातिविरोधित्वाच्च । उभयथापि विरोधित्वे साक्षिणोऽपि विरोधित्वानपायाच्च ॥ अन्यथेति ॥ यदि साक्षिणो नाज्ञानविरोधित्वं तदेत्यर्थः । न च चैत्रस्य स्वेच्छादौ अज्ञानाप्रसक्तेरेव नाज्ञानव्यवहारः मैत्रस्य तु प्रमात्रज्ञानादिति वाच्यम् । प्रसक्त्यभावेऽपि साक्षिप्रकाशविरोधस्यैव तन्त्र-त्वात् । अन्यथा प्रसक्त्यनिवारणात् । प्रमात्रज्ञानातिरिक्ताज्ञानस्य प्रागेव दूषितत्वाच्च । उक्तमर्थं कारिकया सङ्गृह्णाति ॥ एवञ्चेति ॥ तर्हीति ॥ तथा चात्मविषयमात्माश्रित-मज्ञानमिति गतम् । अन्यथा इच्छादावपि तथा स्यादिति भावः ॥ प्रकाशरूप इति ॥ एतच्चोपलक्षणम् । इच्छां जानामीतिवद् आत्मानं जानामीति साक्षिवेद्यत्वस्यानुभवे-नेच्छादाविवात्मन्यपि अज्ञानप्रसक्तिरयुक्तैव । न च स्वविषयत्वं विरुद्धमिति वाच्यम् । अध्ययनविधिवदुपपत्तेरिति भावः ।

॥ अन्यथेति ॥ यदि प्रकाशरूपेऽप्यज्ञानप्रसक्तिरित्यर्थः । न चेष्टापत्तिर् वृत्तेरपेक्ष-णात् प्रकाशान्तरापेक्षायां जडत्वस्य तन्त्रत्वादिति वाच्यम् । अज्ञाननिवृत्यर्थं वृत्यपेक्षत्वे जडत्वस्यैव तन्त्रत्वेनात्मनस्तदपेक्षायोगात् । प्रकाशमानेऽज्ञानं च प्रागेव दूषितम् ॥ न चेति ॥ तथा च न सुखादावज्ञानम् । वृत्तिप्रतिबिम्बितसाक्षिवेद्यत्वात् । साक्षिणि तु सम्भवत्यज्ञानम् । केवलसाक्षिवेद्यत्वादिति भावः ॥ असतः साधकत्व इति ॥ अनवस्थादिनेत्यर्थः ॥ अन्यथेति ॥ तथा चात्मापि नाज्ञानविषयः स्यादिति भावः ॥ एतेनेति ॥ साक्षिणोऽप्यज्ञानविरोधित्वानुभवादिनेत्यर्थः ॥ एतेनैवेति ॥ उक्तादे-वेत्यर्थः । न च ज्ञानाज्ञानयोः स्वविषयावच्छिन्नयोरेवानुभवात् कथमेतदिति वाच्यम् । अवच्छेदकाप्रकाशेऽपि अवच्छिन्नप्रकाशस्योपपादितत्वात् । अत एव तथैव दृष्टान्त उक्तोऽन्धकारावृतवदिति । अभ्युपगमवादेनाह ॥ अस्त्वन्येति ॥ नन्वयं घट इत्यादि-वृत्तेर् घटादिविषयत्वेन कथमात्मविषयत्वमित्यत आह ॥ विवरण इति ॥ तथा चाहंवृत्तिरात्मविषयैवेति तथाऽऽत्माज्ञाननिवृत्तिः स्यादेवेति भावः । ननु प्रमाण-जन्यात्मविषयिणी वृत्तिरज्ञानविरोधिनी । अहं वृत्तिस्त्वविद्यावृत्तिः । न चासौ प्रमाण-जन्येति कथं तथा अज्ञाननिवृत्तिरापाद्यते इत्यत आह ॥ घट इतीति ॥ अन्यथेति ॥ घटमात्रविषयत्वे इत्यर्थः । नन्वयं घट इत्यादिवृत्या यावन्ति ज्ञानानि तावन्त्य-ज्ञानानीति मते अज्ञानविशेषस्य निवृत्तिः । एकाज्ञानपक्षे तु अवस्थाविशेषस्य प्रपञ्च-निदानं मूलाज्ञानमखण्डार्थनिष्ठवेदान्तजन्यवृत्यैव निवर्तते । फलबलेन तथा कल्पनादिति चेन्न । अस्याः प्रक्रियाया अप्रामाणिकत्वेन प्रेक्षावद्धिरनुपादेयत्वात् । ज्ञानस्य समानाधिकरणसमानविषयकाज्ञानविवर्तकत्वस्वभावत्वेनास्यानिवृत्तिस्य निवृत्तिरिति विनिगन्तुमशक्यत्वाच्च । तादृशाज्ञानाविरोधित्वे चैकस्याप्यनिवृत्तिप्रसङ्गात् । यावन्तीति पक्षे एकनिवृत्तावप्यपरप्रतिबन्धेन सदाऽप्रकाशापाताच्च । अवस्थाविशेषस्याज्ञानत्वे याव-न्तीति मतप्रवेशः । अन्यथा ज्ञानान्निवृत्ययोगः । फलस्य तु भेदस्य सत्यत्वेनैवो-पपत्तेश्च । विस्तृतं चैतदिति दिक् ।

॥ अनात्मेति ॥ चिन्मात्राविषयेत्यर्थः । ननु यथा घटाकाशज्ञानेऽपि महाकाशाज्ञानं तथाऽवच्छिन्नाज्ञानेऽपि चैतन्यज्ञानमित्यतो घटावच्छिन्न आकाश आकाश एव वा आकाशांशो वा ? आद्य आह ॥ आकाशस्यैव चेति ॥ तथा च तत्र नाकाशादर्शनमनुभवविरोधात् । अन्त्ये त्विष्टापत्तिमाह ॥ आकाशांशस्येति ॥ अतिप्रसङ्गादिति ॥ इदमिति ज्ञानेनापि नेदं रजतमिति भ्रमनिवृत्तिप्रसङ्ग इत्यर्थः ॥ श्रवणादीति ॥ तस्य प्रागपि सत्त्वादिति भावः ॥ सत्यत्वेति ॥ भ्रमकालीनापरोक्ष-ज्ञानाधिकविषयज्ञाननिवर्त्यस्यैव मिथ्यात्वादिति भावः ॥ उक्तेति ॥ प्रकाशमानेऽ-ज्ञानासम्भवादित्युक्तदोषादित्यर्थः । निर्विषयत्वप्रतिपादनमुपसंहरति ॥ तस्मादिति ॥ उक्तेऽर्थे स्वाचार्यसम्मतिमाह ॥ तदुक्तमिति ॥ वक्ष्यमाणोपोद्घाताय चरमप्रकृतमुप-संहरति ॥ तस्मादिति ॥ इति अविद्याविषयभङ्गः ।

### **न्यायामृतप्रकाशः**

॥ चिन्मात्रमेवेति ॥ ‘‘आश्रयत्वविषयत्वभागिनी निर्विशेषचितिरेव केवले’’त्युक्तेरिति भावः । ननु तस्याज्ञानकल्पितत्वेनान्योन्याश्रयान्नाज्ञानाश्रयत्वमिति शङ्काभासं निराकरोति ॥ तस्येति ॥ नन्वज्ञानस्यावरणत्वेनावरणभूताज्ञानकृत्यस्य चिन्मात्रेऽभावेन किमर्थमज्ञानस्य तद्विषयत्वमङ्गीकार्यमित्यत आह ॥ स्वप्रकाशेति ॥ आवरणकृत्येति ॥ आव्रियतेऽनेनेति करणव्युत्पत्त्याऽज्ञानमावरणशब्देन ग्राह्यम् । तत्कृत्यम् आवृतिः । तथा चाज्ञानरूपावरणस्य यत्कृत्यं प्राप्तप्रकाशप्रतिबन्धरूपावृत्तिस्तत्सद्भावादित्यर्थः । ननु जीवो जडं वाऽज्ञानविषयः किं न स्यादित्यत आह ॥ न त्वन्यदिति ॥ तथा चाज्ञानसिद्धौ तत्कल्पितजीवसिद्धिस् तत्सिद्धौ च तद्विषयकाज्ञानसिद्धिरित्यन्योन्याश्रयः स्यादिति भावः । जडविषयकाज्ञानानङ्गी-कार एव हेत्वन्तरमाह ॥ जडत्वेनेति ॥ अप्रकाशस्वरूपत्वेनेत्यर्थः ॥ आवरण-कृत्येति ॥ अज्ञानरूपावरणस्य यत्कृत्यं प्राप्तप्रकाशप्रतिबन्धरूपावृतिस्तदभावाच्चेत्यर्थः । सिद्धान्तं प्रतिजानीते ॥ अत्र ब्रूम इति ॥ आवरणकृत्यम् आवरणस्य कृत्यम् आवृतिरिति यावत् । आवरणकृत्यरूपावृतिः किं सिद्धप्रकाशलोपरूपा वा असिद्धप्रकाशानुत्पत्तिर्वा । नोभयमपीत्याह ॥ न तावदिति ॥ अन्धकारेण क्रियमाणा आवृतिर् आलोकरूपो यस्सिद्धो घटप्रकाशस्तल्लोपरूपा, असिद्ध उत्तरत्र जायमानो यः प्रकाशस्तदनुत्पत्तिरूपा च दृष्टास्तीति ज्ञातव्यम् । कुतो नोभयमपीत्यत आह ॥ स्वरूपेति ॥ नित्यसिद्धत्वान्न सिद्धप्रकाशलोपो युक्तः नित्यसिद्धत्वादेवासिद्धप्रकाश एव नास्तीत्युक्तरूपावृतिद्वयं चिन्मात्रे न सम्भव-तीत्यर्थः । एतदन्यदेव किञ्चिदावृतिशब्दार्थ इति तत्राह ॥ एतदन्यस्येति ॥ सिद्धप्रकाश-लोपासिद्धप्रकाशानुत्पत्तिव्यतिरिक्तस्येत्यर्थः ।

नन्वज्ञानेन क्रियमाणावृतिर्नाम सतोऽपि ब्रह्मरूपप्रकाशस्य विषयासम्बन्ध एवेत्याशङ्क्य निराकरोति ॥ नापीति ॥ विषयासम्बन्ध इत्यत्र विषयशब्देन घटादिकं वा चैतन्यरूपं वा ? आद्ये आह ॥ ज्ञानस्येति ॥ तथा च ज्ञानस्य विषयसम्बन्धाभावे विषय-सम्बन्धस्वभावत्वरूपज्ञानस्वरूपस्यैव हानिः स्यादित्यर्थः । यथोक्तं ‘‘विषयवर्जितः प्रकाश एव न भवति । घटवदिति’’ । द्वितीये त्वाह ॥ स्वयमिति ॥ ज्ञानातिरिक्तविषयसद्भावे हि तस्य विषयसम्बन्धापेक्षा । न चैवं चैतन्यस्य । स्वयमेव ज्ञानरूपत्वेन स्वसम्बन्धा-नपेक्षत्वादित्यर्थः । अतस्सतोऽपि प्रकाशस्य घटादिचैतन्यरूपविषयासम्बन्धरूपा आवृति-रप्ययुक्तेति भावः ॥ नापीति ॥ अज्ञाने सति प्राकट्यापरपर्यायज्ञाततारूपज्ञानकार्यं न जायते । अतो ज्ञाततारूपज्ञानकार्यप्रतिबन्ध एव अज्ञानसाध्या आवृतिरित्यर्थः ॥ चैतन्येति ॥ अभिव्यक्तचित्सम्बन्ध एव त्वन्मते ज्ञातता । एवं च चैतन्यातिरिक्तस्य प्राकट्यस्याभावाच्चैतन्यस्य सदा स्वप्रकाशत्वेन ज्ञातताया एव सत्वान्न तदाख्यकार्य-प्रतिबन्धरूपा आवृतिर्युक्तेत्यर्थः ॥ नास्तीति ॥ यथा नास्तीत्यादिव्यवहार एवाज्ञानसाध्या आवृतिर्घटादौ दृष्टा एवं चैतन्यं नास्तीत्यादिव्यवहार एव चैतन्येऽप्यज्ञानसाध्या आवृति-रित्यर्थः । अभिज्ञा ज्ञानम् ॥ आवरणसाध्यत्वेनेति ॥ आवरणशब्दो भावसाधनः । तथा चावृतिसाध्यत्वेनेत्यर्थः ।

अयमभिप्रायः । प्रकाशमाने ब्रह्मणि नास्तीत्यादिज्ञानं भ्रान्तिरेव । तथा च लोकेऽ-धिष्ठानावृत्यनन्तरं भ्रान्तिर्दृष्टा । प्रकृते च ब्रह्मण्यज्ञानावृते सति पश्चात्तत्र नास्तीत्यादि-भ्रान्तिर्वाच्या । ततश्च भ्रान्तेरावृतिसाध्यत्वेन आवृतित्वायोगादिति ।

अत एवेत्युक्तं विशदयति ॥ तस्येति ॥ आवरणत्वेति ॥ आवृतित्वेत्यर्थः । तथा च प्रकाशमाने ब्रह्मणि नास्तीत्यादिव्यवहारस्याज्ञानकार्यावृत्तिसाध्यभ्रान्तिसाध्यत्वेन भ्रान्ति-हेतुभूतावृतित्वायोगादिति भावः ॥ सुषुप्ताविति ॥ त्वन्मते सुषुप्तावपि चैतन्यमावृत-मित्यङ्गीकृतम् । तथा चात्र सुषुप्तौ नास्तीत्यादिव्यवहाराभावेनावृत्यभावापाताच्चेत्यर्थः ॥ नापीति ॥ चैतन्यमस्तीत्यादिव्यवहाराभावरूपावृतिश्च सुषुप्तावप्यस्तीत्यर्थः । अत्रापि व्यवहारशब्देनाऽभिज्ञा वाऽभिलपनं वा । आद्येऽपि स्वरूपाभिज्ञा वा वृत्तिरूपा वा । नाद्य इत्याह ॥ व्यवहारस्येति ॥ अभिज्ञात्वे स्वरूपाभिज्ञात्वे ॥ इदानीमपीति ॥ चैतन्य-मस्ति प्रकाशत इत्यादिरूपज्ञानस्येदानीमपि सत्वेन तदभावरूपा आवृतिरिदानीमपि न स्यादित्यर्थः । नेतर इत्याह ॥ वृत्तेश्चेति ॥ तथा चास्तीत्याद्यन्तःकरणवृत्त्यभावस्या-विद्यानिवृत्तिरूपमोक्षे सत्वादज्ञानावृत्त्यापातादित्यर्थः।

आवरणकृत्यभूतामावृतिं प्रकारान्तरेणाशङ्क्य निराकरोति ॥ नापीति ॥ तरोरपीति ॥ योग्यत्वायोग्यत्वधर्मयोर्वास्तवयोर्ब्रह्मण्यभावेनारोपितत्वमेव वाच्यम् । आरोपश्चावृतिसाध्यः । तथा चैतादृशधर्मद्वयस्यारोपितत्वेनारोपस्यावरणमावृतिं विनाऽयोगेन तयोरावृतित्वायोगा-दित्यर्थः । यत्राद्वितीयत्वादिविशिष्टे संशयादिकमावरणकल्पकमस्ति तत्र त्वया नावरणं कल्प्यते । यत्र तु चिन्मात्रे आवरणं कल्प्यते तत्र च संशयादिकमावरणकल्पकं नास्ती-त्याह ॥ अद्वितीयत्वादीति ॥ अस्त्यत्र सम्प्रदायः । सर्वेषां मते योग्यत्वं फलोपधानेनैव मन्तव्यम् । एवं च प्रकृते नास्तीत्याद्यपरोक्षव्यवहारेण फलोपधानेन नास्तीत्याद्यपरोक्ष-व्यवहारयोग्यत्वं कल्पनीयम् । अत्राद्वितीयत्वादिविशिष्टे योग्यत्वरूपावृतिकल्पकोक्त-फलोपधानव्यवहारेऽपि तत्कल्प्ययोग्यत्वायोग्यत्वादिरूपावृतिर्न कल्प्यत इत्यर्थः ॥ अवस्थेति ॥ जाग्रदादीत्यर्थः ॥ तदभावेनेति ॥ योग्यत्वायोग्यत्वरूपावृतिकल्पकोक्त-फलोपधानरूपव्यवहाराभावेनेत्यर्थः । तथात्वे अधिष्ठानत्वादिकमेव न स्यादित्यर्थः । तत्कल्प्ययोः=उक्तफलोपधानरूपव्यवहारकल्प्ययोः । उक्तायोग्यत्वादिरूपावृतेर्मोक्षकाले यथाऽभावस्तथेदानीमपि तदभावोऽङ्गीकार्य एव । अन्यथेदानीमपि नास्तीत्यादिव्यवहार-योग्यत्वास्तीत्यादिव्यवहारायोग्यत्वरूपावृत्यङ्गीकारे इदानीमपि त्वया ब्रह्मणो ऽस्ति प्रकाशत इत्यपरोक्षव्यवहारयोग्यत्वरूपस्वप्रकाशत्वस्याङ्गीकृतत्वेन तद्विरोधः स्यादित्याह ॥ तयो-रपीति ॥ योग्यत्वायोग्यत्वरूपावृत्योरित्यर्थः ॥ विरुद्धत्वेनेति ॥ अयोग्यत्वरूपावृतेर-भावरूपतया स्वप्रकाशत्वेन विरोधः योग्यत्वरूपावृतेस्तु तदभावव्याप्यतया स्वप्रकाशत्वेन विरोध इति द्रष्टव्यम् ।

ननु स्वप्रकाशत्वलक्षणेन अस्तीत्यादिव्यवहारायोग्यत्वरूपावृत्यङ्गीकारे न विरोधः । अज्ञानावच्छेदकत्वं यदास्ति ब्रह्मणस्तदाऽज्ञानावच्छेदेनास्तीत्याद्यपरोक्षव्यवहारयोग्यत्वरूपं स्वप्रकाशत्वमस्ति । स्वरूपापेक्षया तु अस्तीत्यादिव्यवहारायोग्यत्वरूपावृतिरस्तीत्यङ्गी-कारादित्याशङ्क्य निराकरोति ॥ न चेति ॥ अज्ञानावच्छिन्नत्वेनेति ॥ अज्ञानमवच्छिन्नं यस्यावच्छेदकस्य तदज्ञानावच्छिन्नम् । तत्वेन अज्ञानावच्छेदकत्वेनेत्यर्थः । यद्वाऽज्ञाना-वच्छिन्नत्वेनाऽज्ञानावच्छेदेनेत्यर्थः । अत एवोत्तरत्र अज्ञानावच्छेदेनेत्येव व्यवहारः ॥ स्वरूपस्येति ॥ यस्त्वरूपे योग्यत्वरूपावृतिरङ्गीकृता तस्यास्वप्रकाशत्वापातात् प्रत्युता-ज्ञानावच्छेदकत्वविशिष्ट एव तदापातादित्यर्थः । किं च ब्रह्मणोऽज्ञानावच्छेदकत्वमङ्गीकृत्य तदवच्छेदेनापरोक्षव्यवहारयोग्यत्वेन स्वप्रकाशत्वाङ्गीकारे नित्यातीन्द्रियस्यापि स्वप्रकाशत्वा-पातात् तस्य नित्यातीन्द्रियत्वेनैव स्वरूपेणास्तीत्याद्यपरोक्षव्यवहारायोग्यत्वेऽपि धर्मादिकं न जानामीति तद्विषयकाज्ञानस्य साक्षिरूपत्वेनापरोक्षतया तदवच्छेदकतया तस्याप्यपरोक्ष-व्यवहारयोग्यत्वादित्याह ॥ नित्यातीन्द्रियस्यापीति ॥ एवमज्ञानकृत्यभूतावृत्यभाव-मुक्त्वाऽज्ञानस्यावरणत्वकथनमप्ययुक्तमित्याह ॥ इच्छादीति ॥

अयं भावः । लोके तदेवावरकं यत्स्वावच्छिन्नप्रकाशविरोधि यथा नेत्रपटलादि । यथा इष्टमितीच्छावच्छिन्नवस्तुप्रकाशविरोधित्वम् इच्छायां नास्ति । विशेष्यस्य प्रकाशमानत्वात् । अत इच्छाया नावरकत्वमित्यङ्गीकृतम् । एवमज्ञानावच्छिन्नस्य प्रकाशे विशेष्यस्यापि ब्रह्मणः प्रकाशान्न तदज्ञानं स्वावच्छिन्नप्रकाशविरोधीति न तदावरकम् । अन्यथा इच्छाया अप्यावर-कत्वापातादिति । किञ्च सुखादीनां चिन्मात्रप्रकाश्यत्वं तावदङ्गीकृतम् । अन्यथा तत्राज्ञान-प्रसङ्गात् । सुखादिप्रकाशकं च चिन्मात्रम् अज्ञानावच्छिन्नमेव जातम् । तथा च सुखादि-प्रकाशरूपस्य ब्रह्मणोऽज्ञानावच्छिन्नत्वादिदानीं सुखादिप्रकाशो नास्तीत्युक्तं स्यात् । तथा च सुखादिकं न प्रकाशत इत्यनुभवः स्यात् । न चैवमस्ति । अतः सुखादिकं प्रकाशत इत्यनुभवार्थं सुखादिप्रकाशरूपस्य ब्रह्मणोऽज्ञानावच्छेदेन प्रकाशोऽङ्गीकार्यः । तथा चाज्ञाना-वच्छेदेन ब्रह्मणोऽपरोक्षव्यवहारयोग्यत्वमिति विरोधपरिहारायोगेन व्यवहारयोग्यत्वरूप-स्वप्रकाशत्वमपि व्यवहारायोग्यत्वरूपावृतिविरुद्धमेवेत्याह ॥ सुखादेरिति ॥ एतेनेति ॥ अपरोक्षव्यवहारयोग्यत्वरूपस्वप्रकाशत्वेन सह व्यवहारायोग्यत्वस्य विरुद्धत्वेनेत्यर्थः । अपरोक्षव्यवहारायोग्यत्वमात्रस्यैवावृतित्वे ब्रह्मणोऽप्यज्ञानावच्छेदेनापरोक्षव्यवहारयोग्यत्वे-नेदानीमावृत्यभावापातात् । अतोऽज्ञानाविशेषितेति व्यवहारो विशेषितः । तथा च स्वरूप-मात्रेणापरोक्षव्यवहारायोग्यत्वमेवावरणस्यावरकस्याज्ञानस्य कृत्यम् आवृतिरित्यर्थः ।

नन्वावृतेर्न स्वप्रकाशत्वेन विरोधः । अस्तीत्याद्यपरोक्षव्यवहारयोग्यत्वरूपस्वप्रकाशत्वस्य सत्यत्वात् । अपरोक्षव्यवहारायोग्यत्वरूपाप्रकाशस्यावृत्याख्यस्यारोपितत्वेन मिथ्यात्वात् । न ह्यारोपितरूपेण वास्तवनीरूपत्वस्य विरोधोऽस्तीत्याशङ्क्य निराकरोति ॥ न चोक्तेति ॥ अस्तीत्यपरोक्षव्यवहार उक्तशब्दार्थः । अप्रकाश आवृतिः ॥ सुखादिति ॥ सुखादि-प्रकाशरूपे साक्षिचैतन्येऽप्रकाशारोपोऽपि न सम्भवति येन सत्यत्वारोपितत्वाभ्यां विरोध-परिहारः स्यात् । कुत इति चेदुच्यते । ज्ञानमेव हि प्रमेयसाधकम् । तथा च यथा शुक्ता-वशुक्त्यारोपो भवति । कुतः ? इयं न शुक्तिरित्यनुभवादित्युच्यते । एवं सुखादिस्फुरणरूपे चैतन्येऽप्रकाशारोपाङ्गीकारे तत्साधकस्य सुखादिस्फुरणं न प्रकाशत इत्यनुभवस्यापातात् । न चैवमारोपसाधकोऽनुभवोऽस्तीत्यर्थः । किं चारोपितेन व्यवहारायोग्यत्वरूपाप्रकाशा-ख्यावरणेन तत्कार्यव्यवहाराद्यभावो न सम्भवति । वह्नौ गुञ्जापुञ्जारोपेऽपि तस्य स्पर्शे सति वह्निकार्यमेव दाहादिकं दृश्यते । न गुञ्जापुञ्जकार्यम् । तथा प्रकृते प्रकाशरूपे ब्रह्मणि अयोग्यत्वरूपाप्रकाशारोपेऽपि प्रकाशकार्यं यद् आवरणनिवृत्तिद्वारा नास्तीत्यादिभ्रान्त्याद्य-भावरूपं तदेव स्यादित्याह ॥ वह्नाविति ॥ किं च सामान्यत आरोपितानारोपितयोर्विरोधो नास्ति । वास्तवशुक्तित्वमिथ्याशुक्तित्वयोर्विरोधाभावदर्शनाद् वास्तवत्वेन सतोऽधिष्ठान-प्रकाशस्य तु तदधिष्ठानकभ्रममात्रेण विरोधोऽस्ति । शुक्तित्वेन रूपेण सम्यक् शुक्तिप्रकाशे सति तदधिष्ठानकभ्रममात्राभावदर्शनात् । अतोऽधिष्ठानत्वेन प्रकाशमानेऽप्रकाशारोप एव न सम्भवतीति सत्यत्वमिथ्यात्वाभ्यामविरोधकल्पनमयुक्तमित्याह ॥ सत इति ॥ अन्यथेति ॥ अधिष्ठानप्रकाशेऽपि यद्यारोपोऽङ्गीक्रियते तर्ह्यारोपनिवर्तकान्तराभावात् तन्निवृत्तिरेव न स्यादित्यर्थः ।

ननु स्वप्रकाशत्वावरणयोरेकत्र सामानाधिकरण्याभावेन सहानवस्थानरूपो विरोधो वाच्यः । न चासौ सम्भवति । तथाहि– ‘‘अपरोक्षव्यवहारयोग्यत्वम् अपरोक्षव्यवहारा-योग्यताभावः । अयोग्यताभावश्च योग्यतात्यन्ताभावानधिकरणत्वम् । आवरणं च उक्त-योग्यताभावः । अभावश्चात्र प्रागभावो विवक्षितः ।’’ (इति अत्र पाठेन भाव्यमिति भाति) तथा हि अपरोक्षव्यवहारयोग्यत्वम् अयोग्यत्वं योग्यताभावः, अभावश्च प्रागभावानधिकरणत्वं, अपरोक्षव्यवहारायोग्यत्वं चावरणम्, अयोग्यत्वं योग्यताभावः, अभावश्च प्रागभावो विवक्षितः, तदत्यन्ताभावानधिकरणत्वतत्प्रागभावयोश्च न विरोधः । एकस्मिन्नेव मृत्पिण्डे घटात्यन्ता-भावानधिकरणत्वतत्प्रागभावयोश्च सहावस्थानदर्शनात् । एवं च तदत्यन्ताभावानधिकरणस्यैव तत्प्रागभावाधिकरणत्वनियमाद् अपरोक्षव्यवहारयोग्यतात्यन्ताभावानधिकरणत्वरूपस्वप्रकाश-त्वस्य अपरोक्षव्यवहारयोग्यतारूपप्रकाशप्रागभावरूपावरणस्य च ब्रह्मणि समावेशसम्भवात्को विरोध इत्याशङ्क्य निराकरोति ॥ न चेति ॥ अपरोक्षव्यवहारयोग्यत्वस्य स्वरूपप्रयुक्त-स्यानादित्वेन तत्प्रागभावायोगादावरणस्यापरोक्षव्यवहारयोग्यताप्रागभावरूपतामङ्गीकृत्या-विरोधकथनमयुक्तमित्याह ॥ स्वरूपेति ॥ बलात्कारे चाह ॥ इदानीमिति ॥ योग्यता-त्यन्ताभावानधिकरणत्वेन स्वप्रकाशे ब्रह्मणि योग्यताप्रागभावमादायाप्रकाशरूपावरणोक्तौ, वयमपि वदामः सामान्यतोऽपरोक्षव्यवहारयोग्यताभाव एवावरणम्, अभावश्च ध्वंसोऽपि विवक्षितः, एवं चापरोक्षव्यवहारायोग्यताध्वंसस्याप्यावरणत्वात्तस्य च निरुक्तस्वप्रकाशत्वेना-विरोधात् । घटात्यन्ताभावानधिकरणस्यैव मृत्पिण्डस्य घटप्रागभावाधिकरणत्ववत् तद्ध्वंसाधिकरणत्वदर्शनात् । तथा चेदानीं योग्यतारूपप्रकाशप्रागभावेनाप्रकाशरूपावरण-सद्भावः । मोक्षे तु योग्यताध्वंसमादाय तदाप्यप्रकाशः स्यात् । आवरणं स्यादिति यावदित्यर्थः ।

ननु प्रागभावदशायामेवाप्रकाशव्यवहारो न तु तद्ध्वंसदशायामित्यत आह ॥ भवति हीति ॥ पूर्वं दीपप्रागभावदशायाम् । पश्चाद् दीपध्वंसदशायाम् । सङ्गृह्णाति ॥ एवं चेति ॥ स्वप्रभत्वेन स्वप्रकाशत्वेन । व्यवहारार्हे व्यवहारयोग्ये । अविद्यावरणम् अविद्या-कृत्यरूपा आवृतिः । चैतन्यम् आवृताभिमतकालेऽपि प्रकाशते स्वप्रकाशत्वाद्दीपवत् । तथा च प्रकाशरूपचैतन्यस्यावृतत्वकथनं व्यर्थमित्याशयेनाह ॥ किञ्चेति ॥ दीपेति ॥ यथा दीपावरकं घटादि दीपस्य घटादिविषयान्तरसम्बन्धप्रतिबन्धकम् अन्यं प्रति दीपकर्मक-ज्ञानजननप्रतिबन्धकमेव दृष्टं न तु दीपं प्रत्येव दीपगतप्रकाशस्यापि प्रतिबन्धकम् । घटावृतस्यापि दीपस्य घटान्तःप्रकाशमानत्वात् । अन्यथा घटस्य दीपस्वरूपप्रकाशं प्रत्यपि प्रतिबन्धकत्वमङ्गीकृत्य घटावृतोऽपि दीपो न प्रकाशत इत्यङ्गीकारे दीपस्वरूपेऽपि तमस्स-म्बन्धापत्तेः । एवं प्रकृतेऽपीति न प्रकाशरूपचैतन्यस्वरूपे आवरणमिति भावः ।

ननु घटादेर्दीपं प्रत्येव दीपप्रकाशविरोधित्वाभावेऽपि अन्यं प्रति तत्प्रकाशविरोधित्वं तावदस्त्येव । एवमज्ञानस्य चैतन्यं प्रत्येव चैतन्यप्रकाशविरोधित्वाभावेऽपि जीवचैतन्यं प्रति शुद्धचैतन्याच्छादकत्वं युक्तम् । न च तयोश्चैतन्ययोरभेदात्स्वं प्रत्येव च स्वाच्छादकत्वं प्राप्तं तच्चायुक्तमिति वाच्यं, तयोः कल्पितभेदसद्भावेनोपपत्तेरित्याशयेन शङ्कते ॥ नन्विति ॥ आवरणं विनेति ॥ आवृतिं विनेत्यर्थः । चैतन्यस्याव्रियमाणत्वे सिद्धे आवरणसिद्धिस् तत्सिद्धौ च तत्कल्पितभेदं जीवचैतन्यं प्रति चिन्मात्रस्याव्रियमाणत्वसिद्धिरित्यन्योन्याश्रय इत्यर्थः । किञ्च श्रवणादिसाध्यतत्वसाक्षात्कारेण यो मोक्षे भावी चिन्मात्रस्यैव चिन्मात्रं प्रति प्रकाशः परमपुरुषार्थरूपस्तदभाव एव संसारदशायाम् आवरकाज्ञानेन साधनीयो न तु कल्पितभेदं जीवं प्रति तदप्रकाशः । न हि मुक्तौ जीवचैतन्यं प्रति शुद्धचैतन्यप्रकाशोऽस्ति तस्योपहितस्य तत्वज्ञाननिवर्त्यत्वेनोक्तपुरुषार्थभाक्त्वाभावादित्याह ॥ यो मोक्ष इति ॥ चैतन्यमावृताभिमतकालेऽपि प्रकाशते स्वप्रकाशत्वाद्दीपवदित्यनुमाने स्वविषयकत्वमुपाधि-रित्याशङ्क्य निराकराति ॥ न चेति ॥ न तथेति ॥ कर्तृकर्मविरोधादिति भावः । चैतन्ये स्वविषयकत्वानङ्गीकारे मोक्षे चैतन्यप्रकाश एव न स्यात् । चिन्मात्रेण स्वेनैव हि प्रकाशो वाच्यः । स चायुक्तः कर्तृकर्मविरोधात् । किञ्च स्वप्रकाशत्वेन स्वविषयक-प्रकाशप्रसक्तौ सत्यां तत्प्रतिबन्धकत्वेनाज्ञानरूपमावरणं कल्प्यते । चैतन्यस्य स्वविषय-कत्वानङ्गीकारे स्वप्रकाशत्वप्रयुक्तप्रकाशप्रसक्तेरेव वक्तुमशक्यत्वेनावरकाज्ञानकल्पनावैयर्थ्यात् । अतः स्वविषयकत्वे चैतन्यस्याङ्गीकार्ये साधनव्यापकत्वान्नायमुपाधिरित्याह ॥ मोक्षेऽ-पीत्यादिना ॥

ननूक्तरीत्याऽवरणकृत्यासम्भवेनाज्ञानासम्भवो न युक्तः । तस्या न जानामीति साक्षि-सिद्धत्वात् । न च प्रकाशमाने चैतन्येऽज्ञानायोग इति वाच्यम् । तस्य तत्स्फोरकत्वेन तदविरोधित्वात् । न च प्रकाशमानेऽज्ञानमदृष्टचरमिति वाच्यम् । त्वदुक्तमर्थं न जानामीति प्रकाशमान एवार्थेऽज्ञानदर्शनात् । कथमिति चेदत्र हि अज्ञानावच्छेदकस्यार्थस्य ज्ञानाभावे तदवच्छिन्नाज्ञानज्ञानायोगाद् अर्थावच्छिन्नाज्ञानज्ञाने वाच्येऽर्थस्यापि तदवच्छेदकतया ज्ञानेऽपि तत्रार्थेऽज्ञानमनुभूयत एव । न चाज्ञानावच्छेदकस्याज्ञानेऽपि तदवच्छिन्नाज्ञानज्ञानं सम्भवत्येव । कथमिति चेत् सामान्येनार्थत्वादिना ज्ञातेऽर्थे विशेषेणाज्ञानमङ्गीक्रियते । तथा च येन रूपेणार्थः प्रकाशते तेनैव रूपेण तद्विषयकाज्ञानानङ्गीकारात् । तथा च प्रकाशमाने कथमज्ञानमिति वाच्यम् । सामान्यतोऽर्थस्य ज्ञानानङ्गीकारे तदवच्छिन्नाज्ञानज्ञानायोगात् सामान्यतोऽर्थस्य ज्ञानेऽङ्गीकार्ये सामान्यस्य ज्ञातत्वादेव ज्ञानानवच्छेदकत्वेनाज्ञानावच्छेद-कस्याप्यर्थे सामान्यस्य विशेषत एव ज्ञानमङ्गीकार्यम् । न च विशेषस्यापि ज्ञातत्वादेव नाज्ञानावच्छेदकत्वं विरोधादिति वाच्यम् । विशेषज्ञानस्य साक्षिरूपताङ्गीकारात् । तस्य चाज्ञानाविरोधित्वात् । अतः प्रकाशमान एवार्थगते विशेषेऽज्ञानस्य दर्शनेन प्रकृतेऽपि प्रकाशमान एव चैतन्येऽज्ञानमङ्गीकार्यं चैतन्यस्याज्ञानाविरोधित्वात् । न च चैतन्यस्य अज्ञानाविरोधित्वेऽज्ञाननिवृत्तिरेव न स्यान् निवर्तकान्तराभावादिति वाच्यम् । अविद्या-निवृत्तेरात्ममात्रविषयकनिष्प्रकारकचरमवृत्त्याख्यवृत्तिविशेषादेवोपपत्तेः ।

ननु वृत्तिचितोरुभयोरपि आत्ममात्रविषयकत्वाविशेषाद् वृत्तेरेवाज्ञानविरोधित्वं न चैतन्यस्येति विशेषः कथम् एकविषयकत्वाविशेषेऽपि एकस्य विरोधित्वम् अपरस्याविरोधित्व-मित्यस्य विशेषस्य लोकेऽदर्शनादिति चेन्न । सौरालोकस्यायं घट इति ज्ञानस्य च घट-विषयकत्वाविशेषेऽपि सौरालोकस्यैवान्धकारनिवर्तकत्वं न घटज्ञानस्य घटज्ञाने सत्यप्यन्धकारानिवृत्तेः । यथा वा सौरप्रकाशस्य बहिर्निःसृतचक्षुःकिरणरूपचाक्षुषप्रकाशस्य च घटविषयकत्वाविशेषेऽपि सौरप्रकाशस्यैवान्धकारनिवर्तकत्वं न चाक्षुषप्रकाशस्य चाक्षुष-प्रकाशे सत्यपि रात्रावन्धकारानिवृत्तेर्दृष्टत्वात् ।

नन्वेकविषयकज्ञानयोर्विरोधित्वाविरोधित्वे न दृष्टे इत्युच्यते सौरालोकस्तु न ज्ञानम् अतश्च दृष्टान्तो न युक्त इति चेन्न । शङ्खगतश्वैत्यविषयकप्रत्यक्षस्य पैत्यभ्रमविरोधित्वेऽपि श्वैत्यानु-मितेस्तददर्शनादेकविषयकत्वेऽपि वृत्तिचितोरज्ञानविरोधाविरोधोपपत्तेः । तथा च प्रकाशमाने चैतन्ये आवरणकृत्याभावेऽपि अनुभवसिद्धत्वात्तत्राज्ञानमविरुद्धमित्यस्मत्सिद्धान्तरहस्यमित्या-शङ्कते ॥ अथ मतमित्यादिना रहस्यमित्यन्तेन ॥ सिद्धान्ताभिधानं प्रतिजानीते ॥ अत्रोच्यत इति ॥ जीवस्य ब्रह्माभिन्नत्वेनापरिच्छिन्नानन्दस्येदानीमपि प्रकाशप्रसक्तौ सत्यां तदप्रकाशार्थमेव त्वयाऽज्ञानस्य कल्पितत्वात् प्रकाशमानेधित्वेन कल्प्यमानमज्ञानं कथं प्रकाशमाने युक्तं स्यात् । तथा च प्रकाशमानेऽज्ञानमिति त्वद्वचनमेवायुक्तमित्याह ॥ त्वयापीति ॥ ननु त्वदुक्तमर्थं न जानामीत्यत्र भासमान एव विशेषेऽज्ञानं दृष्टमिति चेत्तत्राह ॥ अपि चेति ॥ सुखादिस्फुरणं चैतन्यमित्यर्थः । भासमाने चैतन्ये तद्विषये । तद् अज्ञानम् । त्वदुक्तमर्थं न जानामीत्यत्र भासमान एवाज्ञानमस्त्वित्यङ्गीकृत्योक्तं, वस्तुतस्तु न तत्रापि भासमान एवार्थेऽज्ञानमित्याह ॥ किं चेति ॥ तत्रापि त्वदुक्तमर्थं न जानामीत्यत्रापि ॥ गुहास्थमिति ॥ यथा हि गुहास्थं वस्तु तमसाच्छन्नमित्युक्ते गुहास्थं घटादिकं गुहास्थत्वेनैव रूपेण सामान्यतः प्रतीयते एवं च गुहास्थत्वेन रूपेण सामान्यतः प्रतीत एव घटादौ विशेषे तमश्छन्नत्वमनुभूयते एवं त्वदुक्तमर्थं न जानामीत्यत्रापि अनावृतम् अज्ञानानावृततया सदा प्रतीयमानं यदर्थत्वादिकं सामान्यं तदवच्छेदेनैव विशेषाज्ञानमनु-भूयते । एवं च तद्विशेषाज्ञानज्ञाने तत्सामान्यज्ञानस्यैव हेतुत्वेन तस्य च सामान्याकारस्य प्रतीयमानत्वान्न तत्राज्ञानं किं तु विशेष एव । तथा च यद्भासते न तत्राज्ञानम् । यत्राज्ञानं सोऽर्थो न प्रकाशत इति न भासमानेऽज्ञानमिति भावः । अज्ञानानुभवाद् विशेषाज्ञानानु-भवादित्यर्थः । विशेषाकारेण प्रकाशमान एवाज्ञानमिति वदतो बाधकमाह ॥ न हीति ॥ अज्ञानम् अज्ञानावच्छेदकीभूतं वस्तु ॥ बुभुक्षेत्यादि ॥ बुभुक्षापिपासाद्यवच्छिन्नतत्त-त्प्रातिस्विकरूपेणेत्यर्थः । त्वदुक्तमर्थं न जानामीत्यत्र विशेषरूपेण प्रकाशमान एवाज्ञान-मिति वदतैवमनुवदितव्यं परबुभुक्षापिपासाविषयोऽर्थो य इममर्थमहं न जानामीति । अज्ञानावच्छेदकतया बुभुक्षापिपासाविषयतद्विशेषरूपार्थानुवादः स्यात् । न चैवं परचित्तस्थ-बुभुक्षाविषयार्थविशेषादेर्ज्ञातुमशक्यत्वादिति भावः ।

ननु तदवच्छेदकविशेषस्याज्ञाने कथं तदवच्छिन्नाज्ञानज्ञानमुपपद्येतेत्यत आह ॥ एवं चेति ॥ तद्विशेषेति ॥ यथा ऊर्ध्वपदार्थविशेषभूतस्थाण्वादिसंशये ऊर्ध्वपदार्थसामान्य-निश्चयस्यैव हेतुत्वं न विशेषनिश्चयस्यापि तथात्वे तत्संशयस्यैवानुपपत्तेरित्यर्थः ॥ दर्शना-दिति ॥ विशेषे तमश्छन्नत्वज्ञानं प्रति गुहास्थत्वादिसामान्याकारेण ज्ञानस्य हेतुत्व-दर्शनादित्यर्थः । ननु विशेषावच्छिन्नाज्ञानज्ञानं प्रति विशेषज्ञानमेव हेतुः किं न स्यादित्यत आह ॥ न हीति ॥ ननु विशेषाज्ञानं प्रति विशेषस्यैवावच्छेदकत्वे सामान्यस्या-नवच्छेदकतया कथं विशेषावच्छिन्नाज्ञानज्ञानं प्रति सामान्यज्ञानं हेतुः स्यादित्यत आह ॥ अवच्छेदकेति ॥ अवच्छेदकज्ञानस्यावच्छिन्नज्ञानहेतुत्वं दण्डी देवदत्त इत्यादौ दृष्टत्वादेव कल्पनीयं प्रकृते त्वज्ञानज्ञानं प्रति अज्ञानानवच्छेदकस्यापि सामान्यस्य हेतुत्वं कल्पनीयं संशयस्थले दर्शनबलादेवेत्यर्थः ।

नन्वज्ञानानवच्छेदकत्वाविशेषात्सामान्यस्येवान्यस्यापि पदार्थस्य ज्ञानं विशेषाज्ञानज्ञाने हेतुः स्यादित्यतिप्रसङ्ग इति चेत्तत्राह ॥ सामान्येति ॥ यस्य पदार्थस्य विशेषरूपेणाज्ञानं तस्यैव सामान्यरूपेण ज्ञानं विशेषाज्ञानज्ञाने हेतुरिति नियामकसद्भावान्नातिप्रसङ्ग इत्यर्थः । अज्ञानविषयीभूतस्य विशेषाकारस्य ज्ञानाभावेऽपि तद्विषयकाज्ञानस्य ज्ञानं सम्भवतीति दर्शनादित्युक्तम् । न केवलमेतावत् किन्तु युक्तं चेत्याह ॥ युक्तं चेति ॥ अज्ञान-ज्ञानमिति सम्बन्धः ॥ द्वेषस्येति ॥ चैत्रविषयको द्वेषो मैत्रस्य इष्ट इच्छाविषयो भवति तथापि यो द्विष्टो द्वेष्यश्च तस्य मैत्रकर्तृकेच्छाविषयत्वाभावाद् इष्टत्वद्विष्टत्वयोः परस्परं विरोधादित्यर्थः ॥ अस्मदादीनामिति ॥ अस्मदादिभ्रान्तिविषयभूतरजतज्ञानवत्त्वे ईश्वर-स्यापि भ्रान्त्यापत्तेरिति भावः ॥ सर्वेति ॥ ईश्वरज्ञानविषयीभूतसर्वस्य विशेषाकारेण ज्ञानाभावेऽपीत्यर्थः । तेन सर्वपदादिना सर्वज्ञानमस्माकमप्यस्तीति निरस्तम् ॥ ईश्वरेति ॥ ईश्वरः सर्वज्ञ इति ज्ञानस्यास्माकमपि सत्वादित्यर्थः ॥ अज्ञातेति ॥ अज्ञानविषयी-भूतविशेषस्येत्यर्थः ॥ अज्ञानस्येति ॥ विशेषविषयकेत्यर्थः । तथा च यथेच्छविषयो यो द्वेषस्तद्विषयभूतस्य चैत्रस्य इच्छाविषयत्वरूपेष्टत्वाभावेऽपि तद्विषयकद्वेषस्येच्छाविषयत्व-रूपमिष्टत्वमस्ति, यथा चेश्वरस्यास्मदादिभ्रमरूपज्ञानविषयस्य रजतादेर्ज्ञानाभावेऽपि भ्रमरूप-ज्ञानविषयकज्ञानं, यथा वास्मदादेः सर्वविषयकज्ञानस्य विशेषाकारेणाभावेऽपि ईश्वरः सर्वज्ञ इति ईश्वरीयसार्वज्ञज्ञानम् एवमज्ञानविषयस्यापि विशेषाकारस्य ज्ञानाभावेऽप्यज्ञानज्ञानं युक्त-मिति समुदायार्थः ॥ अन्यथेति ॥ अज्ञानज्ञानार्थं ज्ञानावच्छेदकीभूतविशेषस्यापि ज्ञातव्यत्व इत्यर्थः । मोहभानार्थम् अज्ञानप्रतीत्यर्थम् । अज्ञातभानम् अज्ञानावच्छेदकी-भूतविशेषज्ञानम् । अज्ञाते अज्ञानावच्छेदकीभूतविशेषे । मोहहानिर् अज्ञानहानिः । तदर्थं मोहभानार्थम् । विशेषज्ञानानिवृत्तौ विशेषज्ञानाभावेन तदवच्छिन्नाज्ञानज्ञानायोगादिति भावः । कारिकां व्याचष्टे ॥ तथा हीत्यादिना ॥

अयमर्थः । अज्ञानज्ञानार्थं यदि तदवच्छेदकीभूतविशेषाकारज्ञानं कल्प्यते तच्च ज्ञानं साक्षिरूपमिति अज्ञानाविरोधिज्ञानं कल्प्यते तर्ह्यज्ञानाविरोधिनी काचिदज्ञाननिवृत्तिरपि कल्प्या स्यात् । तथा हि । घटपटयोः संयोग इत्यत्र घटावच्छिन्नसंयोगज्ञाने सम्बन्धिता-वच्छेदकसम्बन्धिज्ञानस्य कारणत्वात् । ननु घटादिकं न जानामीति अज्ञानावच्छेदकतया यथा कथञ्चिद्घटज्ञानमस्तीति चेत् तादृशेन घटज्ञानेन घटाज्ञाननिवृत्तेः । घटाद्यज्ञानानिवृत्तौ च घटादिज्ञानाभावप्राप्त्या तदवच्छिन्नसंयोगज्ञानायोगात् । एवमज्ञानज्ञानार्थं विशेषज्ञानाङ्गी-कारे विशेषाज्ञाननिवृत्तिरप्यङ्गीकार्या । तदज्ञानानिवृत्तौ विशेषज्ञानाभावप्राप्त्या तदवच्छिन्ना-ज्ञानज्ञानायोगात् । अतोऽज्ञानभानार्थम् अज्ञानावच्छेदकीभूतविशेषाज्ञाननिवृत्तिरप्यङ्गीकार्या । ननु तर्हि विशेषाज्ञाननिवृत्त्यङ्गीकारे विशेषाज्ञानायोगो विरोधादिति चेन्न । अज्ञाना-विरोधिज्ञानवद् अज्ञानाविरोधिनी अज्ञाननिवृत्तिरप्यङ्गीकार्या स्यादित्यतिप्रसङ्ग इति ।

ननु विषयावच्छिन्नाज्ञानज्ञानस्य न विषयाज्ञाननिवृत्तिसापेक्षत्वं विरोधात् । ननु घटाद्यवच्छिन्नसंयोगादिज्ञाने दर्शनादिति चेन्न । न ह्येकत्र दृष्टं सर्वत्राप्यङ्गीकर्तुं शक्यते । तथा हि लोके दण्डावच्छिन्नदेवदत्तसत्त्वस्यावच्छेदकदण्डसत्त्वसापेक्षत्वदर्शनेऽप्यारोपित-घटावच्छिन्नाभावसत्त्वं नावच्छेदकीभूतारोपितघटसापेक्षं विरोधाद् आरोपितघटसत्त्वाभावात् । एवं प्रकृतेऽपीत्याशङ्कते ॥ अथेति ॥ तर्हीति ॥ एवं तर्हि त्वदुक्तमर्थं न जानामीत्यत्रापि विशेषविषयकाज्ञानेऽपि न तदवच्छेदकविषयज्ञानसापेक्षत्वं विरोधादेव । न हि विशेषतो ज्ञाने तदज्ञानधीर्दृष्टेति भावः ॥ ज्ञानान्तरेति ॥ वृत्तिरूपज्ञानेत्यर्थः । अन्यत्र संयोगादि-स्थले ॥ अवच्छिन्नज्ञानविरोधित्वेऽपीति ॥ अवच्छेदकज्ञानाभावेऽवच्छिन्नज्ञानाभावादिति भावः ॥ अज्ञानावच्छेदकज्ञानाभावस्येति ॥ अज्ञानावच्छेदकीभूतविशेषज्ञानाभावस्येत्यर्थः ॥ अवच्छिन्नज्ञानेति ॥ विशेषावच्छिन्नाज्ञानज्ञानेत्यर्थः । तथा चावच्छेदकीभूतविशेष-ज्ञानाभावेऽपि सामान्यतो ज्ञानमात्रेण विशेषावच्छिन्नाज्ञानज्ञानसम्भवात् । न ह्येकत्र दृष्ट-मेवान्यत्राङ्गीकार्यमिति नियमस्तथात्वे वृत्तिवत्साक्षिणोऽपि अज्ञानविरोधित्वं स्यादिति भावः ।

ननु सामान्यत एव ज्ञाने सति विशेषज्ञानाभावेऽपि तदवच्छिन्नाज्ञानज्ञानाङ्गीकारेऽ ज्ञानविषयतयाऽवच्छेदकीभूतो विशेष एतादृश इति विशेषसिद्धिरेव न स्यात् । ज्ञाय-मानाज्ञानावच्छेदकतया एतज्ज्ञानेनैव तत्सिद्धेर्वाच्यत्वात् । तस्याश्च त्वायानङ्गीकारादित्या-शङ्कमानं मन्दं प्रत्याह ॥ अज्ञानस्येति ॥ अज्ञानविषयीभूतो यो विशेषस्तद्रूपावच्छेदक-सिद्धिस्तु अनुभवान्तरादित्यर्थः ॥ तमस इवेति ॥ यथा तमसा आव्रियमाणो विशेष-स्तत्काले तमोविषयत्वेनाज्ञायमानोऽपि तमोनिवृत्त्यनन्तरं पदार्थविशेषज्ञानानन्तरं पदार्थः पूर्वं तमसाऽऽवृतोऽभूदिति ज्ञानान्तरेण तमोविषयविशेषसिद्धिर्भवति एवमिहापि वृत्त्याऽज्ञाननिवृ-त्त्यनन्तरम् अज्ञानविषयविशेषज्ञानानन्तरम् अमुमर्थमेवं नाज्ञासिषमिति ज्ञानान्तरादज्ञानविषय-विशेषसिद्धिर्भवतीत्यर्थः । चैतन्यस्य अज्ञानानावृतचैतन्यस्य ॥ तस्या इति ॥ एतन्मते आवरणभूताज्ञानस्यैवाभावेन वृत्तेरज्ञानविरोधित्वोक्त्ययोगादिति भावः ॥ अज्ञानस्येति ॥ तथा च स्वविरोधिवृत्तिज्ञानाभावो यदा तदाऽज्ञानमिति स्वविरोधिज्ञानाभावं प्रति अज्ञानस्य व्यापकत्वान्मोक्षे च व्यापकीभूताज्ञानाभावाद्व्याप्यस्य ज्ञानाभावस्याभावापत्त्या वृत्तिज्ञाना-पातादित्यर्थः ॥ विरोधित्वेति ॥ ज्ञाधात्वर्थभूतचैतन्यवृत्तिरूपज्ञानसामान्यविरोध एवानु-भवेन प्रतीयते न तु वृत्तिज्ञानविरोध एव । तथा च चैतन्यस्यापि वृत्तिवदज्ञानविरोधित्वं स्यादित्यर्थः ॥ ज्ञप्तीति ॥ ज्ञाधातोर्जादेशविधानाज् ज्ञाधात्वर्थभूतज्ञप्तिरेव भावव्युत्पत्त्या प्रतीयते तद्विरोधित्वं च नञर्थ इत्यर्थः ।

ननु ज्ञप्तिविरोधित्वानुभवेऽपि तच्चैतन्यविरोधित्वालाभ इत्यत आह ॥ त्वदिति ॥ चैतन्येति ॥ चैतन्याख्यज्ञप्तिरूपमुख्यज्ञानाविरोधित्वादज्ञानं मुख्याज्ञानमेव न स्याच् चैतन्यं वा मुख्यज्ञानं न स्याद् अमुख्यज्ञानरूपवृत्तिविरोधित्वादमुख्याज्ञानमेव स्यादित्युक्त-त्वादित्यर्थः । इतोऽपि चैतन्यस्याज्ञाननिवर्तकत्वं वाच्यं निवर्तकतावच्छेदकसद्भावादित्याह ॥ वृत्तेरिति ॥ अर्थप्रकाशकत्वं ज्ञानत्वम् । जातिविशेषो वृत्तित्वम् ॥ तत्कार्येति ॥ भ्रान्तीत्यर्थः ॥ सत्यत्वेति ॥ ज्ञानत्वेन ज्ञाननिवर्त्यत्वाप्राप्त्या अज्ञानतत्कार्ययोर्मिथ्यात्वा-लाभादित्यर्थः । अर्थप्रकाशकत्वेन ज्ञानत्वेन । तत्वेन निवर्तकतावच्छेदकीभूतज्ञानत्वयुक्त-त्वेन ॥ तन्निवर्त्तकत्वेति ॥ अज्ञाननिवर्त्तकत्वेत्यर्थः । किञ्चान्वयव्यतिरेकाभ्यां चैतन्य-स्फुरणस्यैवाज्ञानविरोधित्वम् । तथा हि चैतन्यस्फुरणाभावे नाज्ञाननिवृत्तिर् नित्यातीन्द्रिये दर्शनात् । तथापि चैतन्यस्फुरणेनाज्ञाननिवृत्तौ अभिव्यक्तचित्सम्बन्धप्राप्त्या धर्मादेरापरोक्ष्या-पत्तेः । ननु तत्राज्ञाननिवृत्त्यभावः स्फुरणाभावप्रयुक्त एव । कुतः वृत्त्यभावप्रयुक्तः किं न स्यादित्यतो वृत्तेरप्रयोजकत्वं वक्तुमुक्तं परोक्षवृत्तौ सत्यामपीति । तथा चैतन्यस्फुरणे सति अज्ञानाभाव इत्यस्ति सुखादौ दर्शनात् । ननु तत्राज्ञानाभावोऽपरोक्षवृत्तिप्रयुक्त एव किं न स्यादित्यत उक्तमपरोक्षवृत्त्यभावेऽपीति । किं च चैतन्यस्फुरणस्याज्ञानविरोधित्वानङ्गीकारे आत्मा स्वप्रकाशो भवितुमर्हति स्वसत्तादशायामप्रकाशवैधुर्याद् दीपवदिति स्वप्रकाशत्व-साधनमयुक्तं स्यात् । तस्याज्ञानाविरोधित्वाङ्गीकारेण स्वसत्तायामप्रकाशसम्भवेन हेतोः स्वरूपसिद्ध्यपत्तेरित्याशयेनाह ॥ स्वसत्तायामिति ॥ वैषम्योक्तिश्चेति ॥ सौरालोक-ज्ञानादिदृष्टान्तेनेत्यर्थः ॥ अनुभवादिति ॥ सुखादिविषय इत्यर्थः ।

ननु साक्षिणोऽज्ञानसाधकत्वान्न तद्विरोधित्वमिति चेत्तत्राह ॥ अनुभूयते हीति ॥ अज्ञानसाधकत्वेनाज्ञानविषयकयाऽनुमितिरूपवृत्त्याऽज्ञानज्ञाने सति नाज्ञानविषयकाज्ञानमनु-भूयते एवं चाज्ञानविषयकानुमितिवृत्तेर्यथाऽज्ञानविषयकाज्ञानविरोधित्वम् एवं साक्षिणोऽप्य-ज्ञानसाधकत्वेनाज्ञानविषकाज्ञानविरोधित्वमेवास्ति साक्षिसिद्धाज्ञानेऽज्ञानं नास्तीति यावत् । सति चैवं वृत्तिसाक्षिणोरज्ञानविरोधित्वसाम्यान्न तयोर्वैषम्यमित्यर्थः । किञ्च साक्षिवद्वृत्तेरप्य-ज्ञानाविरोधित्वाच्च साम्यमित्याह ॥ साक्षिवच्चेति ॥ यथा त्वया साक्षिविषयाज्ञानविषयभूतो यो विशेषस्तद्विषयकं यदज्ञानं साक्षिसिद्धमेव तदविरोधित्वमेव साक्षिणः स्वीकृतं तस्या-ज्ञानसाधकत्वाङ्गीकारात्, एवमज्ञानसाधकानुमितिरूपवृत्तेरपि अनुमितिविषयाज्ञानविषयो यः पदार्थस् तद्विषयकं यदज्ञानम् अनुमितिविषयभूतमेवाज्ञानं तदविरोधित्वमेवास्ति अनुमितेरज्ञान-साधकत्वाङ्गीकारात् । अतोऽपि साम्यमित्यर्थः । अन्यथा साक्षिणोऽज्ञानाविरोधित्वे । दुःखादौ अज्ञानापत्त्येति शेषः ॥ मैत्रस्येवेति ॥ मैत्रस्य यथाऽज्ञानमस्ति तथेत्यर्थः । सुखादिविषये साक्ष्यन्यस्याज्ञानविरोधिनोऽभावात् साक्षिणश्च तदविरोधित्वात् । चैत्रस्येव मैत्रस्याप्यज्ञत्वं स्यान् नो चेन्मैत्रस्याप्यज्ञानं न स्यादित्यर्थः । सङ्गृह्णाति ॥ एवञ्चेति ॥ साक्षिणः स्वविषयविषयकाज्ञानविरोधित्वाभावे सुखादावज्ञानं केन वार्यते तत्र वृत्तेरभावादिति भावः ।

ननु साक्षिविषये सुखादौ अज्ञानप्रसक्तिरेव नास्तीति न तद्वारकापेक्षा । वृत्तिस्तु स्वविषये प्रसक्ताज्ञाननिवर्तिकेति तयोर्वैषम्यमित्याशङ्कते ॥ इच्छादाविति ॥ विषये ॥ सदेति ॥ ज्ञातैकसत्वादिति भावः । आत्मनि विषये । तत एव स्वप्रकाशत्वादेव । तदप्रसक्तिः स्याद् अज्ञानाप्रसक्तिः स्यात् । तथा च वेदान्तजन्यचरमवृत्तेरात्माज्ञाननिवर्त-कत्वं त्वयोच्यमानं न स्यादिति भावः । तथा चात्मा नाज्ञानप्रसक्तिमान् सदा प्रकाश-मानत्वादिच्छादिवदित्यनुमानं द्रष्टव्यम् । अत्र साक्षिवेद्यत्वमुपाधिरित्याशङ्क्य निराकरोति ॥ न चेति ॥ न सदा प्रकाशस्तन्त्रमित्यर्थः । इच्छादौ साध्यव्यापकत्वात् । साधना-व्यापकत्वमाह ॥ आत्मा त्विति ॥ तस्य साक्षिरूपत्वेन तद्वेद्यत्वं नास्ति कर्तृकर्म-विरोधादिति भावः । तर्हि तस्याप्रामाणिकत्वं न मन्तव्यमित्याह ॥ किं त्विति ॥ स्वप्रकाशत्वेन तत्सिद्धिरिति भावः । तथा च आत्माऽज्ञानप्रसक्तिमान् साक्षिवेद्यत्वाद् घटवदिति प्रतिपक्ष उक्तो भवति । प्रतिपक्षानुमानेऽप्रकाशरूपत्वमुपाधिरित्याशयेनाह ॥ प्रकाशरूप इति ॥ तथा चैतदुपाधिविपर्ययेण साध्याभावसाधने स्थापनानुमानमेव पर्यवसितमिति ध्येयम् ॥ अन्यथेति ॥ वृत्तिचितोर्वैषम्यायात्मनोऽज्ञानविरोधित्वानङ्गीकार इत्यर्थः ॥ घटादिरिति ॥ यथा घटादेः स्वयमज्ञानाविरोधित्वात् स्वव्यवहारे स्वाति-रिक्तालोकापेक्षास्त्येवं चितोऽप्यज्ञानाविरोधित्वात्तत्राज्ञानप्राप्त्या स्वस्वरूपव्यवहारो न स्यात् । तदर्थं स्वातिरिक्तसंविदन्तरापेक्षा स्यात् । इदं तु सिद्धान्तरहस्यविरुद्धम् । स्वरूपप्रकाशेनैव तद्व्यवहाराङ्गीकारात् । अन्यथा दृश्यत्वलक्षणस्यातिव्याप्तिप्रसङ्गादिति भावः ।

ननु वृत्तिचितोर्वैषम्यमेव । न च साक्षिणोऽपि सुखादिविषयाज्ञानविरोधित्वात्साम्यमिति वाच्यम् । सुखादेः केवलचिद्वेद्यत्वाभावात्, वृत्तिप्रतिबिम्बितसाक्षिवेद्यत्वाङ्गीकारात् । तथा च सुखादिविषये वृत्तिसहितस्यैव साक्षिणोऽज्ञानविरोधित्वात् । अस्माभिः केवलशुद्धचैतन्य-स्यैवाज्ञानाविरोधित्वस्योच्यमानत्वेन केवलात्मविषयकाज्ञानाङ्गीकारे न दोष इत्याशङ्क्य निराकरोति ॥ न चेति ॥ तर्हि शुद्धचैतन्यव्यवहारे संविदन्तरापेक्षा स्यादिति दूषणे सत्येव दूषणान्तरमाह ॥ असत इति ॥ सुखादेर्वृत्तिप्रतिबिम्बितसाक्षिवेद्यत्वे सुखाद्युत्पत्यनन्तरं तद्ग्रहणाय वृत्तिविलम्बेन विलम्बापत्त्या कदाचित्संशयादिः स्यात् । तथा च ज्ञातैक-सत्वहानिप्रसङ्गात्, अतः केवलचिद्वेद्यत्वं वाच्यमित्युपपादनस्य कृतत्वादित्यवधेयम् । ततश्च शुद्धचित एव दुःखादिविषये अज्ञानविरोधित्वप्राप्त्या न वृत्तिचितोर्वैषम्यमिति भावः । किञ्च सुखादेर्नान्तःकरणवृत्तिप्रतिबिम्बितसाक्षिवेद्यत्वम् । तस्या इन्द्रियव्यापाररूपप्रमाणजन्यत्वा-दान्तरसुखादौ च तदप्रवृत्तेः । नापि सुखादेरविद्यावृत्तिप्रतिबिम्बितसाक्षिवेद्यत्वम् अविद्यावृत्ते-र्दोषजन्यत्वनियमात्साक्षिणश्च निर्दोषत्वात् । अतः परिशेषात्केवलचिद्वेद्यत्वमेव वाच्यमित्याह ॥ अन्तःकरणेति ॥ अन्यथेति ॥ स्वसत्तायामप्रकाशविधुरेऽपि सुखादौ वृत्त्यपेक्षाया-मित्यर्थः ॥ स्यादिति ॥ तथा च स्वव्यवहारे स्वातिरिक्तज्ञानान्तरापेक्षा स्यादिति भावः ॥ प्रतिबन्दी निरस्तेति ॥ सौरालोकज्ञानयोस्तमोविरुद्धत्वाविरुद्धत्ववद् वृत्तिचितोरज्ञान-विरोधित्वाविरोधित्वे युक्ते इत्युक्ता प्रतिबन्दी । सौरालोकज्ञानयोरिव वृत्तिचितोरज्ञान-निवर्तनवैलक्षण्याभावेन सौरालोकज्ञानादिसाम्याभावात् । साम्ये हि प्रतिबन्दीग्रहणमिति भावः ।

यदुक्तं दृश्यते हि त्वदुक्तमर्थं न जानामीति प्रकाशमान एवाज्ञानम् अज्ञानावच्छेदक-विषयस्याज्ञाने तदवच्छिन्नाज्ञानज्ञानायोगात्, अतोऽज्ञानावच्छेदकीभूतो विषयः साक्षिणा भासत इत्यङ्गीकार्यं, ततश्च प्रकाशमान एवाज्ञानसिद्धिरिति, तद्दूषयति ॥ एतेनेति ॥ ज्ञाततया ज्ञानावच्छेदकत्वेन विशेषित एव साक्षिविषयो ऽज्ञाततयाऽज्ञानावच्छेदकतया विशेषित एव साक्षिविषयः । तदेव विवृणोति ॥ अन्धकारेति ॥ यथा गुहास्थं तमश्छन्नमित्यत्र विशेषतो गुहास्थपदार्थाप्रकाशेऽपि गुहास्थत्वेन सामान्यतस्तदुपस्थितौ तत्र यथा तमश्छन्नत्वज्ञानमित्यर्थः । ज्ञानावच्छेदकीभूतो विषयोऽपि साक्षिणा विशेषतो न भासत इत्येवं दृष्टान्तेनाह ॥ ज्ञानेति ॥ ज्ञानावच्छिन्नाभावज्ञानं तावत् त्वयाऽङ्गीकृतं पदार्थज्ञाना-भावोऽप्यस्तीत्यादौ । एवं च तत्र यथा ज्ञानावच्छेदकीभूतविषयस्य विशेषतोऽप्रकाशेऽपि सामान्यतस्तुदुपस्थितौ सत्यामेव पदार्थज्ञानाभावज्ञानं भवति एवं सामान्यतोऽवच्छेदकज्ञाने सत्येव तदवच्छिन्नाज्ञानज्ञानमनुभूयते । अतोऽज्ञानावच्छेदकतया विशेषाकारस्य साक्षि-वेद्यत्वाभावात्प्रकाशमान एवाज्ञानमित्युक्तमसदिति भावः ।

॥ सेदानीमिति ॥ सत्यज्ञानादिरूपवेदान्तवाक्यरूपजन्यायाः श्रवणादिरूपवृत्तेरिदानीं साक्षात्कारात्पूर्वमपि सत्त्वेनाज्ञाननिवृत्त्यापत्त्या मोक्षापातेन संसारोपलम्भो न स्यादित्यर्थः ॥ तत्रेति ॥ आत्मशब्दवाच्ये चैतन्य इत्यर्थः । वृत्तिव्यावृत्तेः सत्त्वादिति भावः । आत्मविषया वृत्तिरिदानीमप्यस्तीत्यत्र विवरणसंमतिमाह ॥ विवरण इति ॥ जीवा-कारेत्यादि ॥ जीवविषयकाहन्त्वप्रकाशका वृत्तिस्तदात्मना परिणतं यदन्तःकरणं तेन जीवो व्यज्यते अहमाकारान्तःकरणपरिणामरूपज्ञानरूपया वृत्त्या जीवविषयिण्या जीवोऽभिव्यज्यते जीव इति व्यवहारविषयो भवतीत्यर्थः ॥ अन्यथेति ॥ अहमाकारवृत्त्यभावदशायां सुषुप्ते-रित्यर्थः । तथा च जीवस्यैवात्मत्वात्तद्विषयिणी वृत्तिः प्रत्यहमस्तीत्यर्थः । ननु जीवस्य विशिष्टत्वान्न चैतन्यविषयापरोक्षवृत्तिरस्तीति चेत्तत्राह ॥ अयं घट इतीति ॥ तथात्वे चैतन्यविषयिण्यपि वृत्तिरिदानीमप्यस्तीति तथाऽज्ञाननिवृत्तौ मोक्षापात इति भावः ॥ अन्यथेति ॥ अयं घट इति वृत्तेर्घटावच्छिन्नचिद्विषयत्वाभावमङ्गीकृत्येदानीं चैतन्यविषयक-वृत्त्यभावाङ्गीकार इत्यर्थः ॥ घटावरकेति ॥ यदि घटावरकमज्ञानं स्यात्तदा घटविषयिण्या वृत्त्या घटाज्ञाननिवृत्तिः स्यात् । न चैवम् । घटादेरप्रकाशस्वरूपत्वेन आवरणकृत्याभावेन जडावरकाज्ञानाङ्गीकारात् । अतो घटावच्छिन्न एव घटाज्ञानमङ्गीकार्यम् । तथा चायं घट इति वृत्तेर्घटावच्छिन्नचिद्विषयकत्वाभावे समानविषयकाज्ञानाभिभावकस्यान्यस्याभावेन घटादि-व्यवहाराभावापत्त्या घटावच्छिन्नचिद्विषयत्वमवश्यमङ्गीकार्यमित्यर्थः । आत्मविषयिणी वृत्ति-रिदानीमप्यस्तीत्युपपादनाय अहमिति । जीवविषया वृत्तिर्घटावच्छिन्नचैतन्यविषया च वृत्तिरिदानीमस्तीत्युक्तं किं ततो ऽज्ञानविरोधिन्याश्चैतन्यवृत्तेः सत्त्वादज्ञाननिवृत्तिः स्यात् । ततश्च सद्यो मोक्षः स्यादिति चेन्न । विशिष्टचैतन्यरूपविशेष्यविषयकत्वाभावाच् चिन्मात्र-विषयकाज्ञानविरोधित्वाभावाद्वा न तयाऽज्ञाननिवृत्तिरित्याशङ्क्य निराकरोति ॥ न चेति ॥ विशिष्टवृत्तेर्विशेष्याविषयकत्वे विशेष्यविषयकाज्ञानानिवर्तकत्वाङ्गीकारेऽतिप्रसङ्गमाह ॥ दण्डी चैत्र इति ॥ तथा च दण्डी चैत्र इति ज्ञानानन्तरम् अयं चैत्रो न वा अन्य एवेति संशय-विपर्ययौ स्यातामिति भावः । विशिष्टदर्शने विशेष्यं दृष्टमित्यत्रोदाहरणमाह ॥ आकाशस्यैव चेति ॥ महाकाशस्यैवेत्यर्थः । घटावच्छिन्नाकाशस्यैव घटाकाशत्वे त्वित्यन्वयः । घटा-वच्छिन्नो महाकाश एव घटाकाश इत्युच्यत इति मते घटावच्छिन्ने आकाशे विशिष्टे दृष्टे विशेष्यभूतं यदाकाशमात्रं महाकाशरूपं तद्दृष्टमेव । ननु आकाशमात्रदर्शनेऽपि तद्गतमहत्त्वादि न दृश्यत इति चेत् । मा दर्शि । आकाशमात्रदर्शनं तावदस्त्येवेत्यर्थः ।

ननु यदा महाकाश एव घटावच्छिन्नो भवति तदा तस्मिन् दृष्टे तद्दृष्टं भवति । यदा तु महाकाशांश एव घटावच्छिन्नाकाश इत्युच्यते तदाशांशिनोर्भेदाद् घटावच्छिन्नाकाशदर्शनेऽपि महाकाशादर्शनं युक्तमिति चेत्सत्यम् एवं त्वया नाङ्गीकृतमस्तीत्याह ॥ आकाशांशस्येति ॥ त्वया तु नैवमङ्गीकृतमिति वाक्यशेषः ॥ श्रवणादीति ॥ इदानीन्तनात्मवृत्तिस्तु न श्रवणादिजन्येति नाज्ञानविरोधिनी । श्रवणादिजन्या च वृत्तिश्चरमवृत्तिरेवेति भावः ॥ भ्रम-कालीनेति ॥ जगद्भ्रमकालीनं यदपरोक्षज्ञानं सन्घट इत्यादिसाक्षात्काररूपं तदपेक्षया-नधिकविषयकं भ्रमपतीतसदर्थमात्रविषयकं तेन समानविषयकं यच्चरमवृत्तिरूपं तेनेत्यर्थः ॥ कारणान्तरेति ॥ भ्रमकालीनचैतन्यापरोक्षज्ञानमिन्द्रियजन्यं, चरमज्ञानं च वेदान्तजन्यमिति कारणकृतमेव वैषम्यं न विषयकृतमस्तीत्यर्थः ॥ अतिप्रसङ्गादिति ॥ विषयकृतवैषम्य-रहितस्यापि कारणान्तरजन्यत्वमात्रेणाविद्यानिवर्तकत्वेऽपीतसाक्षात्कारस्यापि न पीतभ्रम-निवर्तकत्वं किं तु श्रवणादिजन्यपीतसाक्षात्कारस्यैव तथात्वमस्त्विति अतिप्रसङ्ग इत्यर्थः । तत्र वक्तव्यं तयोर्विषयकृतविशेषाभावेन कारणान्तरजन्यत्वमात्रमप्रयोजकमिति । तत्प्रकृतेऽपि समानमिति भावः । चरमवृत्तेर्भ्रमकालीनापरोक्षज्ञानानधिकविषयत्वे दूषणान्तरमाह ॥ अनधिकेति ॥ श्रवणादिजन्यवृत्तेश्चरमवृत्त्यनधिकविषयाया अविद्यानिवर्तकत्वे देवताश्रवण-जन्यसाक्षात्कारनिवर्त्यदुरितवदिच्छानिवर्त्यद्वेषवदिच्छाज्ञानस्य सत्यत्वं स्यादित्याह ॥ सत्यत्वेति ॥ आत्ममात्रं चैतन्यमात्रम् । एतावत्पर्यन्तं ‘‘निर्विशेषे स्वयम्भाते किमज्ञाना-वृतं भवे’’दित्यनुव्याख्यानांशमुपपाद्य ‘‘मिथ्याविशेषोऽप्यज्ञानसिद्धिमेव ह्यपेक्षत’’ इत्यंश-मुपपादयितुं मिथ्याविशेषानाशङ्क्य निराकरोति ॥ नापीति ॥ देहेन्द्रियादिभिरात्मनो भेदादिकमज्ञानावृतं सदिदानीं न भासते प्रत्युतेदानीम् आत्मनि देहाद्यभेदो भोक्तृत्वकर्तृत्वादिकं ब्रह्मभेदः द्वितीयं च भासत इत्यर्थः ॥ तद्विशिष्टेति ॥ देहादिभेदभोक्तृत्वाद्यभावविशिष्ट आत्मैवाज्ञानविषयः । तथा चाज्ञानावृतः सन् तथा न भासते । प्रत्युत देहाद्यैक्य-भोक्तृत्वादिविशिष्टतयैव भासत इत्यर्थः । देहादिभेदादीनाम् आत्ममात्रत्वं वा विवक्षितं तद्भिन्नत्वं वा । नाद्य इत्याह ॥ तेषामिति ॥ देहभेदादीनामित्यर्थः ॥ उक्तदोषादिति ॥ चैतन्यमात्रत्वे आवरणकृत्याभावादिरूपदोषस्योक्तत्वादित्यर्थः । द्वितीये किं तेषां सत्वं विवक्षितम् उताविद्याकल्पितत्वं ? नाद्य इत्याह ॥ भिन्नत्वे सत्व इति ॥ द्वितीयं निराह ॥ आविद्यकत्व इति ॥ तेषामाविद्यकत्वे सिद्धे तदावरकाज्ञानसिद्धिस् तत्सिद्धौ च तेषामविद्याकल्पितत्वसिद्धिरित्यन्योन्याश्रयः । अज्ञानव्यक्त्यन्तराङ्गीकारे चक्रकादिरित्यर्थः । तेषां ब्रह्माभेदादीनां प्रकाशमानात्ममात्रत्वमङ्गीकृत्य कल्पितभेदमादायाज्ञानविषयत्वमुपपाद्यत इत्याशङ्क्य निराकरोति ॥ न चेति ॥ प्रकाशमाने आत्मनि भेदकल्पनैवायुक्ता । कल्पनाया अधिष्ठानावृत्तिं विनाऽयोगेनाधिष्ठानचैतन्यस्य सदा प्रकाशमानत्वेनाधिष्ठाना-वरणायोगेन भेदभ्रान्तिरूपकल्पनाऽयोगादित्याह ॥ अधिष्ठानेति ॥

ननु देहभेदादिविशिष्टस्यात्मनो नाज्ञानविषयत्वं किन्तु तदुपलक्षित एवात्माऽज्ञान-विषयः । तथा च चैतन्यमात्रविषयकत्वपक्षोक्तदोषाभाव इत्याशङ्क्य निराकरोति ॥ न चेति ॥ कुतो नेत्यत आह ॥ तस्येति ॥ ननु वेदान्तानां भेदाभावोपलक्षणरूपप्रकार-युक्तात्मपरत्वं कुतः येनाखण्डार्थत्वहानिरित्यत आह ॥ तस्येत्यादिना ॥ अज्ञानस्य भेदाभावोपलक्षितात्मविषयकत्वेन तद्विषयकज्ञाननिवर्त्यताया एव वक्तव्यत्वात् । तथा चोपलक्षणरूपप्रकारपरत्वेनाखण्डार्थताहानिः स्यादेवेत्यर्थः ॥ अकाक इति ॥ उपलक्षणी-भूतस्य प्रत्याय्यव्यावृत्तिसमये सत्त्वाभावादकाके गृहे काकवदिति वाक्यं यथाऽप्रमाणमेवम् उपलक्षणीभूतभेदाभावादेर्मिथ्यात्वेन ब्रह्मण्यभावात्तद्बोधकवेदान्तानामप्रामाण्यं स्यात् । काकोप-स्थाप्योत्तृणत्ववदीश्वरे तदभावादिति भावः ॥ प्रकाशमानस्येति ॥ लोके ज्ञानविषयस्य प्रकाशमानत्वं दृष्टं त्वया तु अप्रकाशमानस्यैव द्वितीयाभावस्योपलक्षणत्वेन तटस्थतया ज्ञानविषयत्वस्वीकाराददृष्टकल्पनेत्यर्थः । भङ्गार्थमुपसंहरति ॥ तस्मादिति ॥ आत्मन-श्चिन्मात्रस्य ॥ अन्यस्येति ॥ देहेभेदादिरूपस्यात्मभिन्नस्य मिथ्याविशेषस्येत्यर्थः । तत्रानुव्याख्यानं संवादयति ॥ तदुक्तमिति ॥ किञ्च विषयान्यूनपरिमाणस्यैव विषया-च्छादकत्वं दृष्टमतो विषयसम्बन्ध्यावरणत्वेन त्वयोच्यमानायाः परिच्छिन्नाया अविद्यायाः कथमपरिच्छिन्नब्रह्मावरणत्वमित्याह ॥ किं चेति ॥ ननु न्यूनाया अङ्गुलेः स्वाधिक-सूर्याच्छादकत्वदर्शनात्प्रकृते न्यूनाप्यविद्या स्वाधिकब्रह्मावरणं भविष्यतीत्यत आह ॥ न्यूनापीति ॥ अङ्गुलेः पुरुषसम्बन्धिचक्षुराद्यावरणत्वेन विषयसम्बन्ध्यावरणत्वाभावा-दित्यर्थः । एवमविद्यानिराकरणप्रसङ्गमुपसंहरन्नेवोत्तरग्रन्थमुपक्षिपति ॥ तस्मादिति ॥ न तत्कार्यमिति ॥ अविद्याकार्यं न भवतीत्यर्थः ।

### **न्यायकल्पलता**

॥ आवरणकृत्येति ॥ करणव्युत्पत्या आवरणमज्ञानम् । तत्कृत्यमावृतिः । एव-मग्रेऽपि । विषयासम्बन्ध इत्यत्र विषयशब्देन घटादिकं वा चैतन्यरूपं वा । आद्य आह ॥ विज्ञानस्येति ॥ विज्ञानस्य विषयसम्बन्धाभावे स्वरूपहानिः स्यादित्यर्थः । द्वितीय आह ॥ स्वयमिति ॥ चैतन्यस्य स्वयमेव स्वज्ञानरूपत्वेन स्वसम्बन्धानपेक्षणादित्यर्थः ॥ आवरणसाध्यत्वेनेति ॥ अत्रावरणशब्दो भावसाधनः । तेनावरणशब्देनावृतिलक्षण-मावरणकार्यं लभ्यते । तेन आवरणकृत्यनिरूपणे इदमसङ्गतमिति निरस्तम् ॥ उक्तेति ॥ आवृत्तिसाध्यभ्रान्तिसाध्यः शब्दप्रयोग इत्यर्थः ॥ सुषुप्ताविति ॥ उक्तव्यवहारस्यावरण-कृत्यस्य सुषुप्तावभावात्तत्र तत्सिद्धिर्न स्यादित्यर्थः । नन्वस्ति प्रकाशत इत्यादिव्यवहाराभाव आवरणकृत्यम् । स च सुषुप्तावप्यस्तीत्याशङ्क्य निराकरोति ॥ नाप्यस्तीति ॥ व्यवहारोऽभिज्ञा वा अभिलपनं वा । आद्येऽपि स्वरूपाभिज्ञा वा वृत्तिर्वा । नाद्य इत्याह ॥ व्यवहारस्येति ॥ तथा चेदानीमप्यावरणं न सिद्ध्येदिति भावः । नेतर इत्याह ॥ वृत्तेरिति ॥ तथा च मोक्षेऽप्यावरणं सिद्ध्येदिति भावः । द्वितीयं प्रत्याख्याति ॥ अभिलपनत्व इति ॥ आवणकार्यस्याभिलपनरूपव्यवहाराभावस्य मोक्षेऽपि सत्वादित्यर्थः ॥ तयोरिति ॥ उक्तयोर्योग्यत्वायोग्यत्वयोः ॥ आवरणमिति ॥ आवरणमावृतिः । आवरणकृत्यमिति यावत् । आरोपितस्य रजतादेः शुक्त्याद्यावरणमन्तरेणादर्शनादत्रापि तदपेक्षायामात्माश्रयः स्यादिति भावः । ननूक्तयोग्यताया अज्ञानसम्बन्धरूपाया अनादित्वेन चित्प्रकाश्यत्वेन चोत्पत्तौ ज्ञप्तौ स्थितौ च स्वानपेक्षणान्नात्माश्रय इति । मैवम् । उक्तयोग्यताया आवरणानपेक्षणे तदधीनताया अयोगस्योक्तत्वात् । अन्यथाऽनादित्वादज्ञानं विनैव जीवब्रह्मविभागोपपत्तौ जीवो ब्रह्म वाऽज्ञानस्य विषयः स्यादिति चिन्मात्रमज्ञानस्य विषय इति नादरणीयं स्यात् ॥ अद्वितीयत्वादीति ॥ तथा च यत्राद्वितीयत्वादिविशिष्टे संशयादिकमावरणकल्पकमस्ति तत्र त्वया नावरणं कल्प्यते । यत्र च चिन्मात्रे आवरणं कल्प्यते । तत्र संशयादिकमावरणकल्पकं नास्तीत्यर्थः ॥ इदानीमपीति ॥ उक्त-योग्यत्वादिरूपस्यावरणस्य मुक्तिकाले यथाऽभावस्तथेदानीमपि तदभावोऽस्तीतीदानीमपि अनावरणमेव स्यादित्यर्थः ॥ स्वरूपस्येति ॥ अज्ञानावच्छिन्नस्य स्वप्रकाशत्वापाता-च्चेत्यपि द्रष्टव्यम् ॥ इच्छाद्यवच्छिन्नेति ॥

ननु शुद्धायाश्चितः प्रकाशमानत्वेऽपि तस्या एव परिपूर्णाद्याकारेणाप्रकाशमानत्वात्तदर्थं तस्या एवावरणकल्पनम् । परिपूर्णाद्याकारस्य मोक्षदशानुवृत्तत्वेन शुद्धचिन्मात्रत्वादिति । मैवम् । निर्विभागचिति प्रकाशमानाप्रकाशमानाकाराभावात् । न चावरणमहिम्नैव परिपूर्णा-द्याकाराप्रकाशो ऽध्यासाधिष्ठानादिना च प्रकाशमानता चाविरुद्धेति वाच्यम् । आवरणस्या-सिद्धत्वेनान्योन्याश्रयात् ॥ सुखादेरिति ॥ तथा च व्यवहारयोग्यत्वरूपस्वप्रकाशत्वेन व्यवहारायोग्यत्वरूपमावरणं विरुद्धम् । अविरोधहेतोः प्रकारभेदस्याभावादित्यर्थः ॥ एतेनेति ॥ स्वप्रकाशत्वेन सह व्यवहारायोग्यत्वस्य विरुद्धत्वेनेत्यर्थः ॥ आवरणकृत्य-मिति ॥ आवरणरूपं कृत्यमित्यर्थः ।

ननु स्वप्रकाशत्वं सत्यमावरणं मिथ्येति न विरोध इत्याशङ्क्य निराकरोति ॥ न चेति ॥ सुखादीति ॥ शुक्तावियं न शुक्तिरित्यनुभवस्याशुक्त्यारोपसाधकस्येव स्फुरणरूपे प्रकाशेऽप्रकाशारोपसाधकस्य स्फुरणं न प्रकाशत इत्यनुभवस्याभावेनेत्यर्थः । आरोपिते-नावरणेन वस्तुसदावरणकार्यं न सम्भवतीत्याह ॥ वह्नाविति ॥ सत इति ॥ विरोधादपि प्रकाशे आरोपितोऽप्यप्रकाशो न सम्भवतीत्यर्थः । आरोपितानारोपितयोर्विरोधाभावेऽपि अनारोपिताधिष्ठानप्रकाशस्य सर्वेणाप्यारोपितेन विरोध इति भावः । विपक्षे बाधकमाह ॥ अन्यथेति ॥ यद्यधिष्ठानप्रकाशेऽप्यारोपस्तर्हि आरोपनिवर्तकान्तराभावात्तन्निवृत्तिर्न स्यादित्यर्थः ।

ननु तदत्यन्ताभावानधिकरणस्यैव तत्प्रागभावाधिकरणत्वात् स्वप्रकाशत्वावरणयोरविरोध इत्याशङ्क्य निराकरोति ॥ न चेति ॥ स्वरूपेति ॥ तथा च न तत्प्रागभावमादायाविरोध इत्यर्थः ॥ इदानीमिति ॥ प्रकाशात्यन्ताभावानधिकरणे प्रकाशप्रागभावस्याप्रकाशो-पपादकत्वे तद्ध्वंसस्यापि तदुपपादकत्वं स्यादित्यर्थः ॥ भवति हीति ॥ प्रागभाववद् ध्वंसस्यापि योग्यतया विरोधाभावादिति भावः । सङ्गृह्णाति ॥ स्वप्रभत्वेनेति ॥ र्ओ योग्ये ॥ किञ्चेति ॥ चैतन्यम् आवृताभिमतकालेऽपि स्वयं प्रकाशते प्रकाशत्वाद् दीपवत् । प्रकाशरूपे च नावरणमिति भावः ॥ आवरणं विनेति ॥ आवरणं हि आव्रियमाणेन व्याप्तम् । तथा चाव्रियमाणे सति आवरणसिद्धिः । तत्सिद्धौ च तत्कल्पितभेदं जीवचैतन्यं प्रति चिन्मात्रस्याव्रियमाणत्वसिद्धिरित्यन्योन्याश्रय इत्यर्थः । भेदावरणयोरनादित्वेऽपि परस्परापेक्षायामन्योन्याश्रय एवेत्युक्तत्वाच्च ॥ यो मोक्ष इति ॥ तथा च जीवचैतन्यं प्रति चिन्मात्रावरणमप्रयोजकमिति भावः । तेन कल्पितभेदापगमे शुद्धचैतन्यं प्रतीव प्रकाशस्य जीवं प्रत्यपि सम्भव इति निरस्तम् । स्वविषयप्रकाशत्वानङ्गीकारात् । निर्विशेषत्व-व्याघाताच्च ॥ न दीपेति ॥ तथा चोक्तानुमाने स्वविषयत्वमुपाधिरित्यर्थः ॥ मोक्षेऽपीति ॥ अप्रकाशं प्रत्यावरणसत्वस्याप्रयोजकतया तत्प्रयोजकस्य स्वाविषयत्वस्य मुक्तावपि सत्वादित्यर्थः । अत एवाह ॥ अज्ञानेति ॥ शङ्कते ॥ अथेति ॥ प्रकाशमान एवाज्ञान-मित्यत्र हेतुमाह ॥ अज्ञानावच्छेदकस्येति ॥ अज्ञाने ज्ञानाभावे ॥ सामान्यस्येति ॥ तथा च सामान्येन ज्ञानमप्रयोजकमिति भावः ॥ तदवच्छेदकस्येति ॥ तथा च विशेषे प्रकाशमान एवाज्ञानं दृश्यत इति भावः । ननु चैतन्यस्याज्ञानाविरोधित्वे तन्निवृत्तिर्न स्यादित्यत आह ॥ अविद्येति ॥ सजातीययोः प्रकाशकत्वे तदभावे च दृष्टान्तमाह ॥ सौरचाक्षुषेति ॥ सिद्धान्तयति ॥ उच्यत इति ॥ त्वयाऽपीति ॥ अनवच्छिन्नानन्दश्च प्रकाशमानात्मस्वरूपमात्रमेवेति न तदप्रकाशार्थतावरणस्येति भावः ॥ अपि चेति ॥ प्रकाशमानेऽप्यज्ञानस्यानुभवबलात् क्वचित्स्वीकारेऽपि न सर्वत्र । तथा तत्कल्पक-स्यानुभवस्याभावात् । अतो न त्वदुक्तो दृष्टान्त इत्यर्थः । दृष्टान्तेऽपि न प्रकाशमानेऽज्ञान-मित्याह ॥ किञ्चेति ॥ अज्ञानेति ॥ विशेषाज्ञानेनेत्यर्थः ॥ न हीति ॥ विशेषरूपेण प्रकाशमान एवाज्ञानमिति वदता त्वयाऽपि परचित्तगतोऽज्ञातोऽर्थः बुभुक्षापिपासादि-वत्तत्तद्विशेषरूपेण न ह्यनुभूयत इत्यर्थः ।

नन्वज्ञानज्ञानस्याज्ञानावच्छेदकविशेषाविषयत्वेऽपि तदवच्छेदकविशेषस्याज्ञाने कथं तदवच्छिन्नाज्ञानज्ञानमुत्पद्यत इत्यत आह ॥ एवं चेति ॥ विशेषावच्छिन्नाज्ञानज्ञानं प्रति विशेषज्ञानमेव हेतुः किं न स्यादित्यत आह ॥ न हीति ॥ ननु विशेषाज्ञानं प्रति सामान्यस्यानवच्छेदकतया कथं विशेषावच्छिन्नाज्ञानज्ञानं प्रत्यज्ञानानवच्छेदकस्य सामान्य-स्यैव ज्ञानं हेतुः स्यादित्यत आह ॥ अवच्छेदकेति ॥ अज्ञानज्ञानं प्रति अज्ञानानवच्छेद-कस्य सामान्यस्यैव ज्ञानं हेतुर्दर्शनबलादेवेत्यर्थः । नन्वज्ञानानवच्छेदकत्वाविशेषा-त्सामान्यस्येवान्यस्यापि ज्ञानं विशेषाज्ञानज्ञाने हेतुः स्यादित्यत आह ॥ सामान्येति ॥ यस्य विशेषरूपेणाज्ञानं तस्यैव सामान्यरूपेण ज्ञानं विशेषाज्ञानज्ञानहेतुरित्यर्थः । अवच्छेदकाविषयकस्याप्यवच्छिन्नविषयत्वमित्यत्र दृष्टान्तमाह ॥ युक्तं चेति ॥ द्वेषस्येति ॥ स्वातन्त्र्येणेति शेषः ॥ द्विष्टस्येति ॥ अत्रापि स्वातन्त्र्येणेति शेषः । येन रूपेण द्वेषस्येच्छाविषयत्वं तेन रूपेण न द्विष्टस्येच्छाविषयत्वमित्यर्थः । एतेनेच्छा तावज् ज्ञानसमानविषया । ज्ञानं चावच्छेदकतया द्विष्टमपि विषयीकरोतीति इच्छापि द्विष्टविषया भवत्येवेति नायं दृष्टान्त इति निरस्तम् । स्ववृत्तित्वसाध्यत्वादिना द्वेषस्येव द्विष्टस्येच्छा-विषयत्वाभावात् । अन्यथेच्छाद्वेषयोरेकत्र साङ्कर्ये तयोर्विरोधो न स्यात् ॥ ईश्वरस्येति ॥ सत्वनेति शेषः । तेन ईश्वरोऽपि भ्रमविषयमगृहीत्वा भ्रमं न गृह्णातीत्यपास्तम् ॥ अस्मदादीनामिति ॥ विशेषरूपेणेति शेषः । तेन सर्वपदादिना सर्वज्ञानमस्माकमप्यस्तीति निरस्तम् । विपक्षे बाधकमाह ॥ अन्यथेति ॥ सामान्यज्ञानस्य हेतुत्वानङ्गीकारे इत्यर्थः । तदेव सङ्गृह्णाति ॥ मोहेति ॥ सङ्गृहीतमुपपादयति ॥ तथा हीत्यादिना ॥

ननु घटपटसंयोगज्ञानं प्रति न घटाद्यज्ञाननिवृत्तिर्हेतुः । तस्या घटपटसंयोगावच्छेदक-घटपटज्ञानेनान्यथासिद्धत्वादित्यत आह ॥ अज्ञानावच्छेदकतया ज्ञानेऽपीति ॥ शङ्कते ॥ अथेति ॥ समाधत्ते ॥ तर्हीति ॥ किञ्चेति ॥ अज्ञानावच्छेदकविशेषविषयाज्ञानस्य यथा तद्विषयकज्ञानेन न विरोधस्तथा तद्विषयकज्ञानाभावस्यापि नाज्ञानज्ञानेन विरोध इत्यर्थः । नन्वज्ञानं विज्ञेषावच्छिन्नतया भासते वा समान्यावच्छिन्नतया वा । आद्ये विशेषे भासमानत्वमागतमेव । न हि विशेषमनवभासन् प्रत्ययो विशेषाज्ञानमवभासयति । द्वितीये तु सामान्यज्ञानेन तदवच्छिन्नतयैव गृहीतस्याज्ञानस्य विशेषसम्बन्धित्वे मानाभावेन भासमाने सामान्य एवाज्ञानमागतमित्याशङ्क्य द्वितीयं पक्षमङ्गीचिकीर्षुस्तत्र दोषं परिजिहीर्षुराह ॥ अज्ञानविषयविशेषावच्छेदकसिद्धिस्त्विति ॥ यथा तमसा आव्रियमाणो विशेषस्तमःकाले तमोविषयत्वेनाज्ञातोऽपि तमोनिवृत्यनन्तरं तया ज्ञायते तद्वदित्यर्थः । तथा च सामान्य-रूपेणाज्ञानस्य विशेषसम्बन्धित्वे एतावन्तं कालममुमर्थमित्थं नाज्ञासिषमित्यनुभवस्यैव मानत्वमिति भावः ।

ननु यद्यज्ञानं स्वकाले स्वविषयविच्छिन्नतया न भासते तदा त्वदुक्तमर्थं न जानामीति विषयावच्छिन्नाज्ञानस्य वर्तमानप्रत्ययो विरुध्येतेति चेन्न । स्थूलकालमादाय तथोपपपत्तेः । अन्यथा त्वदुक्तमर्थं न ज्ञास्यामीत्यनुभवेन वर्तमानकालासम्बन्ध्यज्ञानं सिद्ध्येत् । एतेन त्वदुक्तमर्थं न जानामीति प्रकाशमाने चैतन्येऽपि अज्ञानस्यानुभवात्स्वरूपचैतन्यं नाज्ञान-विरोधि । तमस्त्वालोके सत्यननुभवात् । आलोकमात्रं तद्विरोधि । यद्वा अवतमसे विषय-प्रकाशकालोकसहभावदर्शनेन तमस्यपि नालोकमात्रं विरोधीति निरस्तम् । आलोकस्य सविशेषत्ववत्त्वदभिमत....भावात् ॥ वृत्तिश्चैतन्यस्येति ॥ चैतन्यस्याज्ञानानिवर्तकत्वे तदनिवृत्तिरेव स्यादिति भावः । नन्वज्ञाननिवर्तकमित्यनेन तन्निवृत्तिप्रयोजकं विवक्षितम् । तच्च सम्बन्धसंपादनद्वाराऽस्मिन्पक्षे वृत्तिज्ञानस्याप्यस्तीति चेन्न । तथा सति चैतन्यमेवा-ज्ञाननिवर्तकमित्यापातात् ॥ अज्ञानस्येति ॥ न च मुक्तिदशायामज्ञाननिवृत्तिश्रवणेन तस्य स्वविरोधिज्ञानप्रागभावमात्रव्यापकत्वमिति युक्तम् । तच्छ्रवणस्य चैतन्येऽज्ञानविरोधि-त्वेनाप्युपपत्या सामान्यव्यापकत्वत्यागेन तस्य विशेषपरत्वकल्पनायोगात् ॥ ज्ञान-सामान्येति ॥

ननु घटादिमात्रविरोधिनो घटाभावादेर्भावसामान्यविरोधित्वेन अभावत्वेन प्रतीतिवज् ज्ञानविशेषविरोधिनोऽप्यज्ञानस्य ज्ञानविरोधित्वेन प्रतीतिरुपपन्नैव । न ह्यभावपदादिनाऽभाव-प्रतीतौ घटाभावो न भासत इति । मैवम् । तत्र घटादिविरोधिप्रतीतिवदत्रापि चैतन्य-विरोधिप्रतीतेरवश्यं वाच्यत्वात् । न ह्यभावपदादिना घटाभावमात्रधीः । तत्र घटाभाव-पटाभावादीनामनेकत्ववदिहाज्ञानानेकत्वाभावेनैकस्यैवोभयविधज्ञानविरोधित्वस्य वाच्यत्वाच्च । ननु ज्ञानसामान्यविरोधित्वानुभवेनापि वृत्तिविरोधित्वमेव पर्यवस्यति । न तु ज्ञप्ति-विरोधित्वमपि । तयोरेकज्ञानत्वाभावादित्यत आह ॥ ज्ञप्तीति ॥ ज्ञाधातोर्जादेश-विधानादित्यर्थः ।

ननु जानातेर्ज्ञप्त्यर्थत्वेऽपि वृत्तेरेव ज्ञप्तित्वात्तद्विरोधित्वमेवाज्ञानस्येत्यत आह ॥ त्वत्पक्ष इति ॥ ननु वृत्तिप्रतिबिम्बितचैतन्यमेव जानामीति व्यवहारविषयः । तथा च न जानामीत्यनेन वृत्तिचितोरुभयोरप्यज्ञानविरोधित्वं विषयीक्रियत इत्यत उक्तम् ॥ चैतन्य-स्यैवेति ॥ दृश्यस्य दृशि अध्यासानुसारेण शुद्धचित एव दृक्त्वात्तस्या एव जानात्यर्थत्वा-दित्यर्थः । ननु चितो ज्ञप्तित्वेऽपि नाज्ञानविरोधित्वम् । न जानामीत्यनुभवस्तु वृत्त्यारूढ-चिदचिदभिप्रायेणेत्यत आह ॥ चैतन्यस्येति ॥ मुख्यं ज्ञानत्वमज्ञानत्वं वा न स्यादित्यर्थः ॥ तत्त्वेनेति ॥ अज्ञाननिवर्तकतौपयिकार्थप्रकाशकत्वेनेत्यर्थः । यत्तु प्रमाण-वृत्त्युपारूढप्रकाशत्वेनाज्ञाननिवर्तकत्वं ब्रूमः । न तु जातिविशेषेण वा प्रकाशत्वमात्रेण वा । अतो नेच्छादिनिवर्त्यद्वेषादिवदेतन्निवर्त्यानां सत्त्वापतिरिति । तन्न । प्रकाशस्यैव तन्निवर्त-कत्वे शेषवैय्यर्थ्यात् । व्यभिचारमप्याह ॥ त्वन्मत इति ॥ अन्वयव्यतिरेकाभ्यमिति ॥ प्राप्ताप्राप्तविवेकेनेत्यर्थः ॥ स्फुरणस्यैवेति ॥ प्रकाशरूपस्येत्यर्थः । ननु परोक्षवृत्तेर्विषय-पर्यन्तत्वाभावेन न विषयगताज्ञाननिवर्तकत्वं, सुखादौ च ज्ञातैकसत्वादज्ञाननिवृत्तिं विनैवाज्ञानादर्शनमतोऽन्वयव्यतिरेकयोरन्यथासिद्ध्या स्फुरणमात्रं नाज्ञानविरोधीति । मैवम् । तत एव परोक्षवृत्तेः स्वविषये व्यवहारजनकत्वमपि न स्यात् । सुखादावज्ञानविरोधिन-मन्तरेण तस्य ज्ञातैकसत्त्वानुपपत्तेः ।

नन्वस्तु प्रकाशकत्वेनैवाज्ञानविरोधित्वम् । चैतन्यं तु न प्रकाशत इति नाज्ञान-विरोधीत्यत आह ॥ स्वेति ॥ ननु परिपूर्णत्वादिना प्रकाशविधुरत्वाभावेऽपि अध्या-साधिष्ठानत्वादिना प्रकाशमानतयाऽप्रकाशविधुरत्वसम्भव इति । मैवम् । निर्विशेषे तदसम्भवस्योक्तत्वात् ॥ वृत्तीति ॥ सौरालोकज्ञानयोरित्यादिनेत्यर्थः । ननु सक्षिणोऽज्ञान-साधकत्वेन तदविरोधित्वमित्यत आह ॥ अनुभूयते हीति ॥ अज्ञानविषयकानुमित्यादे-रज्ञानसाधकत्वेऽपि यथाऽज्ञानविरोधित्वं तथा चैतन्यस्यापि तद्विरोधित्वं युक्तमित्यर्थः ॥ अन्यथेति ॥ साक्षिणोऽज्ञानाविरोधित्वेऽन्यस्य तद्विरोधिनोऽभावाच् चैत्रेच्छादौ मैत्रस्येव चैत्रस्याप्यज्ञत्वं स्यात् । नो चेन्मैत्रस्याप्यज्ञानं न स्यादित्यर्थः । सङ्गृह्णाति ॥ एवं चेति ॥ ननु साक्षिविषये सुखादावज्ञानाप्रसक्तिरेवेति न तत्र तद्द्वारकापेक्षा । वृत्तिस्तु स्वविषये प्रसक्ताज्ञाननिवर्तकेति वैषम्यं तयोरित्याशङ्कते ॥ इच्छादाविति ॥ अन्यथेति ॥ आत्मनोऽज्ञानाविरोधित्वे तस्य जडत्वापत्या घटादिसाम्यमित्यर्थः । एतेन प्रकाशान्तरा-पेक्षायां जडत्वमुपाधिरिति निरस्तम् । चैतन्यरूपप्रकाशस्य कुत्राप्यज्ञानविरोधित्वादर्शनात् । प्रकाशमानेऽपि तस्मिन्नज्ञानमविरुद्धमिति शङ्कां निराकरोति ॥ न चेति ॥ साक्षिवेद्ये सुखादावज्ञाननिवारणं च वृत्यैवेति शङ्कितुरभिसन्धिः ॥ अन्तःकरणेति ॥ तथा च परिषशेषेण केवलसाक्षिवेद्यत्वमेव सुखादीनामिति तत एव सुखादावज्ञानपराहतिरित्यर्थः ॥ अन्यथेति ॥ स्वसत्तायामप्रकाश(बुद्धि)विधुरेऽपि सुखादौ वृत्यपेक्षायामित्यर्थः ॥ एतेनेति ॥ सौरालोकचाक्षुषप्रकाशयोरिव वृत्तिचितोर्वैलक्षण्याभावेनेत्यर्थः ॥ एतेनैवेति ॥ साक्षिणोऽज्ञानविरोधित्वेनैवेत्यर्थः । तदेव सदृष्टान्तं विशदयति ॥ अन्धकारावृतवदिति ॥ वृत्तिरेवेति ॥ प्रमाणवृत्तिरेवेत्यर्थः ।

उक्तमर्थं सम्मतयति ॥ विवरण इति ॥ अविद्योपाधिकं सर्वगतं जीवचैतन्यं विषय-प्रकाशकमिति पक्षे प्रतिकर्मव्यवस्थामुक्त्वा अन्तःकरणोपाधिकत्वाज्जीवः परिच्छिन्नो न सर्वमवभासयतीति जीवस्य परिच्छिन्नत्वपक्षेऽपि प्रतिकर्मव्यवस्थायामुक्तायां, ननु अहङ्कारा-वच्छिन्नचैतन्यस्य विषयचैतन्यासम्बन्धाद्विषयभानासम्भव इत्याशङ्क्यकायां, जीवावच्छेद-निमित्तान्तःकरणपरिणामसंसर्गकृताभिव्यक्तित्वाद्विषयावच्छिन्नचैतन्यस्य जीवचैतन्यता च न विरुध्यते
विषयप्रमातृचैतन्ययोरेकान्तःकरणपरिणामसम्बन्धादभेदेन स्फुरणं ततो विषय-प्रकाश उपपद्यत इति परिहृतायां, ननु प्रत्यग्ब्रह्मणोरप्येकान्तःकरणसम्बन्धाद्ब्रह्मणोऽपि प्रत्यक्त्वेन स्फुरणं स्यादिति पुनः शङ्कायां, किं ब्रह्माकारपरिणतान्तःकरणपरिणामसंसर्गात् स्फुरणमुतान्तःकरणमात्रसंसर्गात् । नाद्यः । ब्रह्माकारपरिणतान्तःकरणसंसर्गाभावान्न नित्यवद् ब्रह्मणः प्रकाशप्रसङ्गः । न द्वितीयः । न ह्यन्तःकरणस्वरूपमात्रसंसर्गिणोऽभिव्यक्ति-रङ्गीकृता । तद्गतधर्मादीनामपि प्रसङ्गादिति परिहृतायां, ननु अन्तःकरणमात्रसंसर्गात्प्रत्य-ग्व्यक्तिवद् ब्रह्मव्यक्तिरपि किं न स्यादिति पुनः शङ्कायां, अन्तःकरणमात्रसंसर्गात् प्रत्य-ग्व्यक्तिर्नास्त्येव । तथा च दृष्टान्तासिद्धिरित्युच्यते विवरणवाक्ये जीवाकाराहंवृत्ती-त्यत्रेत्यवगन्तव्यम् ॥ जीवाकारेति ॥ जीवविषया अहंप्रकारिका या वृत्तिस्तदात्मना परिणतं यदन्तःकरणम् । अहमाकारान्तःकरणपरिणामभूतज्ञानरूपया वृत्या जीवविषयिण्या जीवोऽभिव्यज्यते
व्यवहारविषयो भवतीत्यर्थः । न चेयमविद्यावृत्तिरिति वाच्यम् । दोषा-जन्यत्वात् । आन्तरविषयत्वेनान्तःकरणवृत्तेर्बहिरिन्द्रियद्वारानपेक्षणात् ॥ अन्यथेति ॥ अहमाकारवृत्त्यभावदशायां सुषुप्तेः सत्वादित्यर्थः ।

नन्विन्द्रियवृत्तिरेवाज्ञानविरोधिनीत्यत आह ॥ अयं घट इति ॥ ननु विशेष्या-द्विशिष्टस्य भिन्नत्वाद्विशिष्टचिद्विषया वृत्तिरज्ञानविरोधिनीत्याशङ्क्य निराकरोति ॥ न चेति ॥ दण्डीति ॥ विशिष्टवृत्तेर्विशेष्याविषयत्वापात इत्यपि बोध्यम् ॥ आकाशस्यैवेति ॥ अंशाशिनोः सविशेषाभेदात् । तस्य च समर्थनादिति भावः ॥ आकाशांशस्येति ॥ अंशांशिनोर्भेदादित्यर्थः ॥ अतिप्रसङ्गादिति ॥ अपीतसाक्षात्कारस्य न पीतभ्रमनिवर्त-कत्वम् । किन्तु तच्छ्रवणादिजन्यापीतसाक्षात्कारस्यैव तथात्वमित्यादि स्यादित्यर्थः ॥ सत्यत्वेति ॥ श्रवणादिजन्यवृत्तेरनधिकविषयाया अप्यविद्यानिवर्तकत्वे इच्छादिनिवर्त्य-द्वेषादिवदज्ञानस्य सत्यत्वं स्यादित्यर्थः । एतेनाविद्यागतोऽवस्वशेषो वा शक्तिविशेषो वा घटादिज्ञानेन निवर्तते । प्रपञ्चनिदानभूतमज्ञानं तु श्रवणादिजन्यतत्त्वमस्यादिवाक्यजन्या-खण्डार्थगोचरवृत्त्या निवर्तत इति च निरस्तम् ।

यत्तु तदवच्छिन्नाज्ञातृत्वप्रयोजकाज्ञानविशेषस्तदवच्छिन्नज्ञाननिवर्त्य इति । तन्न । यावन्ति ज्ञानानि तावन्त्यज्ञानानीत्यत्र निरस्तत्वात् । तेनावतमसे विषयप्रकाश-कालोकस्यासर्वतमोनिवर्तकत्वेऽपि किञ्चित्तमोनिवर्तकत्ववत् पटज्ञानेनाज्ञानं निवर्त्यत इति निरस्तम् । चित इवाज्ञानस्यापि निर्विभागत्वात् । उपसंहरति ॥ तस्मादिति ॥ तथा च प्रयोगः । जगदुपादानं नाज्ञानं निराश्रयत्वान्निर्विषयत्वाच्चाकाशवदित्यन्वयव्यतिरेक्यनुमानद्वये-नोभयवादिसिद्धस्य जगदुपादानस्याज्ञानत्वनिषेधान्न त्वदभिमताज्ञानसिद्धिः । नियमेनाश्रय-विषयज्ञप्त्यपेक्षप्रतीत्यविषयत्वस्य हेतुत्वान्न कश्चिद्दोषः । तेन ‘द्युभ्वाद्यायतनं स्वशब्दात्’ ‘यस्मिन्द्यौः पृथिवी चान्तरिक्षमोतमि’त्यादिसूत्रानुगृहीतश्रुत्याद्यानुकूल्यं च द्रष्टव्यम् ॥ तद्विषय इति ॥ अविद्याविषय इत्यर्थः ॥ काकवदिति वाक्यवदिति ॥ वेदन्ताना-मित्यनुषङ्गः ॥ प्रकाशमानस्येति ॥ प्रकाशमाने आत्मन्यज्ञानमनुचितम् । अप्रकाशमाने द्वितीयाभावे तु तदुचितमित्यर्थः । उक्तमर्थमनुव्याख्यानेन सम्मतयति ॥ निर्विशेष इति ॥ चिन्मात्रस्य स्वयंप्रकाशत्वात्तत्र सत्यभूतधर्मस्याभावान्मिथ्याभूतधर्मस्य चाज्ञानसिद्ध्युत्तर-कालीनत्वाद् अज्ञानावृतं किमपि न सम्भवतीत्यर्थः ॥ न्यूनाऽपीति ॥ अङ्गुलिस्तु चक्षुरादिकरणसम्बन्धिन्यावरणं तदपेक्षया न न्यूनेत्यर्थः । वक्ष्यमाणाक्षेपार्थमाह ॥ तस्मादिति ॥

श्रीमद्व्यासयतीन्द्रार्यसत्कल्पतरुसंश्रिति ।

**न्यायकल्पलता**यां हि त्वविद्याविषयो न चित् ॥

### **न्यायामृतसौगन्ध्यं**

किञ्चाविद्याविषयोऽपि दुर्वचः । यत्तु चिन्मात्रमेवाविद्याविषयः, तस्याकल्पितत्वेना-न्योन्याश्रयादिदोषाप्रसक्तेः, स्वप्रकाशत्वेन प्रसक्तप्रकाशे तस्मिन्नावरणकृत्यसम्भवाच्चेति । तन्न । किमिदमावरणकृत्यं सिद्धप्रकाशलोपो वा ? असिद्धप्रकाशानुत्पत्तिर्वा ? सतः प्रकाशस्य विषयासम्बन्धो वा ? नास्ति न प्रकाशते इति व्यवहारो वा ? अस्ति प्रकाशत इति व्यवहाराभावो वा ? नास्तीति व्यवहारयोग्यत्वं वा ? अस्तीत्यादिव्यवहारायोग्यत्वं वा ? नाद्यद्वितीयौ, स्वरूपप्रकाशस्य नित्यसिद्धत्वेन तल्लोपानुत्पत्योरसम्भवात् । न तृतीयः । ज्ञानस्य विषयसम्बन्धैकस्वभावत्वात् । न चतुर्थः । सुषुप्तौ व्यवहाराभावेनानावरणापातात् । न पञ्चमः । व्यवहारस्याभिज्ञात्वे स्वरूपाभिज्ञाया इदानीमपि सत्वाद् वृत्तेश्च मोक्षेऽप्य-सत्वात् । अभिलपनरूपत्वे मोक्षेऽप्यावरणप्रसङ्गात् । नापि षष्ठसप्तमौ । तयोरप्या-रोपितत्वेनावरणं विनाऽयोगात् ।

ननु नास्ति न प्रकाशते इत्यादिव्यवहार एवाभिज्ञादिसाधारणः, अस्ति प्रकाशत इत्यादिव्यवहाराभावो वा आवरणकृत्यम् । आवरणं च तद्योग्यता अज्ञानसम्बन्धरूपा सुषुप्त्यादिसाधारणी अब्रह्मज्ञानमस्तीति न मोक्षे आवरणापत्तिरिति चेन्न । उक्तयोग्यत्वस्या-प्यारोपितत्वेनावरणसापेक्षत्वात् । न चाज्ञानसम्बन्धरूपावरणस्यानादित्वेन चित्प्रकाश्यत्वेन च उत्पत्तौ ज्ञप्तौ स्थितौ वा स्वानपेक्षणादिति वाच्यम् । उक्तयोग्यताया आवरणा-नपेक्षणात्तदधीनत्वायोगस्योक्तत्वात् । अन्यथा अज्ञानं विनैव जीवब्रह्मविभागापन्नो जीवो ब्रह्म वा अज्ञानविषयः स्यान्न तु त्वदुक्तचिन्मात्रम् ।

किञ्चावस्थात्रयेऽप्यसन्दिग्धाविपर्यस्तत्वेन प्रकाशमाने चिन्मात्रे तदभावेन तत्कल्प्य-योर्योग्यत्वायोग्यत्वयोरभावात् । एतेन शुद्धरूपायाश्चितः प्रकाशमानत्वेऽपि तस्या एव परिपूर्णाद्याकारकत्वेनाप्रकाशमानत्वात् तदर्थं तस्या एवावरणकल्पनमिति निरस्तम् । निर्विशेषचितः प्रकाशमानाप्रकाशमानाकाराभावात् । न चावरणमहिम्नैव पूर्णं ब्रह्म नास्ति न प्रकाशते इति व्यवहारः, अध्यासाधिष्ठानत्वादिना प्रकाशमानता चाविरुद्धा इति वाच्यम् । आवरणस्यासिद्धत्वेनान्योन्याश्रयात् ।

किञ्चावेद्यत्वे सति अपरोक्षव्यवहारयोग्यत्वरूपस्वप्रकाशत्वविरुद्धे योग्यत्वायोग्यत्वे कथमिदानीमपि ब्रह्मणि स्याताम् ? न चाज्ञानादिमत्वेनापरोक्षव्यवहारयोग्यत्वं स्वरूपेण च तदयोग्यत्वमित्यविरोध इति वाच्यम् । स्वरूपस्यास्वप्राकाशत्वापातात् । एतेन परिपूर्णा-द्याकारेणेदानीं व्यवहाराभावेऽपि अपरोक्षव्यवहारयोग्यत्वानपाय इति निरस्तम् । निर्विशेषे परिपूर्णाद्याकारस्यालीकत्वात् ।

किञ्च प्रदीपावारकघटादिवच्चैतन्यावारकाविद्या चैतन्यस्यान्यसम्बन्धं प्रतिबध्नातु अन्यं प्रति चैतन्यमाच्छादयतु । न तु चैतन्यं प्रत्येवेति चैतन्ये उक्तयोग्यत्वरूपप्रकाशविरोधिनी सा, न हि दीपो घटावृतोऽपि स्वयं न प्रकाशते, तमःसम्बन्धापातात् । न च कल्पितभेदं जीवचैतन्यं प्रति शुद्धचैतन्यमाच्छादयतीति वाच्यम् । आवरणं विना भेदकल्पनस्यैवा-योगात् । यो मोक्षे भावी चिन्मात्रस्यैव चिन्मात्रं प्रति प्रकाशस्तदभावस्यैव इदानीमज्ञानेन साधनीयत्वाच्च । न च कल्पितभेदं जीवं प्रति शुद्धचैतन्यस्यावृतत्वमिति वाच्यम् । भेदकल्पनस्यावरणोत्तरकालीनत्वात् । न च भेदावरणयोरप्यनादित्वेन पूर्वापरीभाव इति वाच्यम् । उभयोरनादित्वे हि जीवभेदस्यावरणापेक्षत्वम् आवरणस्य जीवभेदापेक्षत्वमित्ययुक्तं स्यात् । अज्ञानाद्यकल्पिते जीव एव आवरणं तत्कृत्यञ्च स्यात् । न च प्रकाशस्वरूपे चैतन्ये कथमज्ञानं ? न ह्यालोके तम इत्युक्तम्, अज्ञानतमसोर्विरोधितायाम् अनुभवसिद्ध-विशेषादिति वाच्यम् । तादृशविशेषस्य त्वयैवानुभूतत्वात् । न च त्वदुक्तमर्थं न जानामीति प्रकाशमाने वस्तुनि अज्ञानस्यानुभवेन स्वरूपचैतन्यं साक्षी वा नाज्ञानविरोधि, तमसस्त्वा-लोके सत्यननुभवाद् आलोकमात्रं तमोविरोधीति वाच्यम् । अज्ञानोपरि साक्षिणा वस्तु-ग्रहणेऽपि स्वातन्त्र्येण तदग्रहणात् । स्वातन्त्र्येण हि वस्तुज्ञानं तदज्ञानविरोधि । न च साक्षिणा स्वातन्त्र्येण तद्ग्रहणं सम्बन्धाभावात् । न चावृत्तिं विना स्वरूपज्ञानं तत्प्रकाश-कम् । सदा प्रकाशापातात् । न च तमसि विषयप्रकाशकालोकसहभावदर्शनेन तमस्यपि नालोकमात्रं विरोधीति वाच्यम् । तद्विषयाप्रकाशायोग्यालोकस्य तथात्वेऽपि तद्विषयप्रकाश-योग्यस्य तमःसाहचर्यासम्भवात् ।

किञ्च त्वदुक्तार्थो न प्रकाशत इति (इत्यनुभवादस्तु तत्र भासमाने अज्ञानम्, सुखादिस्फुरणे भासमाने न प्रकाशत इत्यननुभवात् कथं तत्राज्ञानं ?) ॥

(न्यायामृतसौगन्ध्यस्य एतावानेव ग्रन्थभाग उपलब्धः । इतःपरं ग्रन्थभाग एतावता नोपलब्धः ।)

**॥ इति अविद्याविषयभङ्गविवरणम् ॥**

एतावता नोपलब्धः ।)

