+++
title = "१९ सत्तात्रैविध्यभङ्गः"

+++


## यच्चेदमुच्यते ब्रह्म पारमार्थिकं सद्, जगद् व्यावहारिकम्..

**७७. सत्तात्रैविध्यभङ्गः**

# **न्यायामृतं**

यच्चेदमुच्यते ब्रह्म पारमार्थिकं सद्, जगद् व्यावहारिकम्, शुक्तिरूप्यादि-प्रातिभासिकमिति सत् त्रिविधमिति । तन्न, स्वाप्नशुक्तौ चाध्यस्तरूप्यादे-रुपसङ्ग्रहाय प्रातिभासिकादपि निकृष्टस्य सत्त्वस्य पञ्चमप्रकारस्याव्याहारि-कस्याज्ञानध्वंसस्य चोपसङ्ग्रहायापारमार्थिकस्य व्यावहारिकादप्युत्कृष्टस्य सत्त्वस्य च वाच्यत्वेन त्रैविध्यायोगात् किं चायं विभागो न तावत्तात्त्विकः, ब्रह्मैव तात्त्विकमित्यस्य भङ्गात् । नाप्यतात्त्विकः, तात्त्विकस्य ब्रह्मणोऽ-तात्त्विकत्वात् । शुक्तेःरूप्यादिव बाधगम्यस्य विभागस्य तात्त्विकत्वा-वश्यसम्भावात् । अन्यथा विभागश्रुतेरतत्त्वावेदकत्वं स्यात् । एवं च–

अयं विभागः सत्यश्चेदपसिद्धान्त आपतेत् ।

मिथ्या चेत्कृतकृत्योऽहं त्वयैव स्वोक्तदूषणात् ॥

व्यावहारिकसत्योऽपि बाध्योऽबाध्योऽथवा भवेत् ।

उक्तो दोषश्चोभयत्र सर्वमेतेन दूषितम् ॥

सम्भवति हि विश्वमिथ्यात्वब्रह्मनिर्विशेषत्वादावप्येवं विकल्प्य दूषणम् ।

अपि च किमत्र परमार्थसदेव सद् इतरद्द्वयं सद्विलक्षणमेव सत्त्वेन भ्रान्तिबाधविलम्बाविलम्बाभ्यां तद्भेद इत्यभिप्रेतम् ? किं वा सत्त्व-स्यैवाऽवान्तरभेद इति ? नाद्यः, त्वन्मते रूप्याभावे रूप्यधिय इव सत्त्वाभावे सत्त्वबुद्धेरयोगाद्, उत्पत्त्यादौ लाघवेन कदाचित्सत्त्वस्यैव तन्त्रतया सत्त्व-हीनस्य रूप्यादेरुत्पत्त्याद्ययोगाच्च, व्यावहारिके प्रातिभासिकादर्थगतविशेषाभावे तत्रार्थक्रियादेः श्रुतीनां व्यावहारिकविषयत्वेन प्रामाण्यस्य चायोगाच्च । दीर्घभ्रान्तिहेतुत्वे नभो नैल्यभ्रमहेतोरिवाप्रामाण्यातिशय एव स्यात् । नान्त्यः, असतः साधकत्वभङ्गे आरोपितानारोपितानुगतं सामान्यं नास्तीत्युक्तत्वात् । व्यावहारिकस्य चानारोपितविशेषत्वेऽस्मदभिमतसिद्धेः ।

किं च पारमार्थिकापारमार्थिकयोर्न तावद् बाधाबाधाभ्यां भेदः, मिथ्यात्व-भङ्गे उक्तरीत्याऽध्यस्तेऽपि स्वरूपाबाधस्य ब्रह्मण्यप्याकारबाधस्य सत्त्वाज् जगद्बाधकस्य च सप्रकारकत्वे तस्यैव प्रकारस्याबाध्यत्वापातात् । निष्प्रकारकत्वे च बाधकत्वायोगाद्, व्यावहारिकप्रातिभासिकयोरपि न तावन्मायिकत्वाविद्यकत्वाभ्यां भेदः, नाप्यर्थक्रियाकारित्वतदभावाभ्या-मादानादिनिर्वाहकत्वतदभावाभ्यां वा भेदः, अर्थगतविशेषाभावे तदयोगात्, स्वाप्नेऽपि कुम्भादौ स्वाप्नजलाहरणाद्यर्थक्रियाकारित्वादेः सत्त्वाच्च । व्यावहारिकस्य तस्य विवक्षायां चात्माश्रयात् । नापि ब्रह्मधीबाध्यत्व-तदन्यधीबाध्यत्वाभ्यां भेदः, त्वन्मते रूप्यादेरपि शुक्त्यवच्छिन्नब्रह्मधी-बाध्यत्वात् । ब्रह्मण्यध्यस्तस्य प्रातिभासिकस्य क्षणिकत्वादेरपि ब्रह्मधी-बाध्यत्वाच्च । नापि ब्रह्मप्रमाबाध्यत्वतदन्यप्रमाबाध्यत्वाभ्यां भेदः, त्वन्मते ब्रह्मज्ञानस्यैव प्रमात्वात् । नापि प्रमाबाध्यत्वभ्रान्तिबाध्यत्वाभ्यां भेदः, भ्रान्तिबाध्यत्वस्य ब्रह्मण्यपि सत्त्वात् । नापि शुद्धब्रह्मधीबाध्यत्वतदन्यधी-बाध्यत्वाभ्यां भेदः, शुद्धशब्देन भ्रान्तिदशायामज्ञाताधिष्ठानभूतविशेष्यमात्रोक्तौ तज्ज्ञानस्याबाधकत्वात्, तत्कालाज्ञानेन द्वितीयाभावादिना विशिष्टस्योप-लक्षितस्य चोक्तौ वेदान्तानामखण्डार्थत्वहानेः, द्वितीयाभावादेः पारमार्थि-कत्वापाताच्च । एतेन महावाक्यजन्यधीबाध्यत्व तदन्यधीबाध्यत्वाभ्यां वा चरमधीबाध्यत्वतदन्यधीबाध्यत्वाभ्यां वा भेद इति निरस्तम् । महा-वाक्यजन्यस्य चरमस्य चाखण्डार्थवेदान्तजन्यतया निष्प्रकारकत्वेन बाधक-त्वायोगात् । सप्रकारकत्वे च तस्य प्रकारस्य तात्त्विकत्वापत्तेः । अत एव न निष्प्रकारकबाध्यत्वसप्रकारकबाध्यत्वाभ्यां भेदः । नापि पारमार्थिकविषयधी-बाध्यत्वव्यावहारिकविषयधीबाध्यत्वाभ्यां भेदः, अन्योन्याश्रयात् । नाप्य-न्योन्येतरत्वाभ्यां भेदः, भेदकाभावे इतरेतरत्वस्यैवायोगाद्, अन्योन्याश्रयाच्च । तस्माज्जगतः सत्यत्वात् समन्वयाध्यायोक्तन्यायैः सत्यजगत्कर्तृत्वाद्यनन्तगुणे ब्रह्मणि वेदान्ताः प्रमाणमिति । सत्तात्रैविध्यभङ्गः ।

**॥ इति श्रीमत्परमहंसपरिव्राजकाचार्याणां श्रीमद्ब्रह्मण्यतीर्थपूज्यपादानां **

**शिष्येण व्यासयतिना सङ्गृहीते न्यायामृते प्रथमः परिच्छेदः ॥**

## **अद्वैतसिद्धिः**

ननु एवं सत्त्वत्रैविध्यविभागो नोपपद्यते, प्रातिभासिकादप्यपकृष्टस्य स्वाप्नरूप्यस्य व्यावहारिकादप्युत्कृष्टाया अविद्यानिवृत्तेः सद्भावादिति चेन्न, स्वाप्ने प्रातिभासिकनिकृष्टत्वे प्रमाणाभावात् । तथा हि प्रातिभासिकत्वं हि प्रतिभासमात्रसत्त्वम्, तच्च स्वप्नजागरयोः समानम् । ननु जागरे अधिष्ठानतावच्छेदकेदमंशस्याधिकसत्ताकत्वम्, स्वप्नकाले तस्यापि प्रातिभासिकत्वमित्येव निकृष्टत्वमिति चेन्न, स्वप्ने हि इदमो नाधिष्ठानावच्छेदकत्वम्, तुल्यवदारोप्यत्वात् । तत्राधिष्ठानमविद्यावच्छिन्नमेव चैतन्यमिति वक्ष्यते । अविद्यानिवृत्तेः पञ्चमप्रकारतापक्षे संसारकालीनसत्त्वस्यैवायं विभाग इति न न्यूनता । यद्वा अविद्यानिवृत्तेः सत्त्वाभावेन सत्त्वविभागे न तदसङ्ग्रहनिबन्धनो दोषः । वस्तुतस्तु अविद्यानिवृत्तिर् ब्रह्म-स्वरूपा अनिर्वचनीया वेति न विभागन्यूनता । न च विभागस्य तात्त्विकत्त्वे अपसिद्धान्तः, अतात्त्विकत्वे त्रिविधत्वं गतमेवेति वाच्यम्, ब्रह्मातिरिक्तमतात्त्विकमिति वदतो विभागा-तात्त्विकत्वस्येष्टत्वात् । न च तर्हि तात्त्विकत्रैविध्यहानिः, को हि त्रैविध्यस्य तात्त्विकत्वं ब्रवीति ? किन्तु व्यावहारिकत्वमेव । न च तात्त्विकस्य ब्रह्मणोऽतात्त्विकाच्छुक्तिरूप्याद् बाधाधिगम्यस्य विभागस्य कथमतात्त्विकत्वमिति वाच्यम्, बाधबोध्यत्वं न तात्त्विकत्वे प्रयोजकम्, किन्त्वबाध्यत्वम् । तच्च न ब्रह्मातिरिक्तवृत्ति, नेह नानेत्यादिना बाधात् । न च त्रिविधसत्त्वाङ्गीकारे ब्रह्मैव सदिति स्वमतविरोधः, तस्य परमार्थसद् ब्रह्मैवेत्येतत्परत्वात् । एतेन विश्वमिथ्यात्वब्रह्मनिर्विशेषत्वादावप्येवं विकल्प्य दूषणमित्यपास्तम् ।

ननु अत्र परमार्थसदेव सदितरद् द्वयं सद्विलक्षणमेव सत्त्वेन भाति, बाधविलम्बा-विलम्बाभ्यां तद्भेद इत्यभिप्रेतम् ? उत वा सत्त्वस्यैवावान्तरभेद इति ? नाद्यः, त्वन्मते रूप्याभावे रूप्यधीरिव सत्त्वाभावे सत्त्वबुद्धेरयोगात् । कदाचिदपि सत्त्वाभावे तुच्छव-दुत्पत्त्याद्ययोगात्, व्यावहारिके प्रातिभासिकादर्थगतविशेषाभावेन तत्रार्थक्रियादेः श्रुतीनां तद्विषयत्वेन प्रामाण्यस्य चायुक्त्यापातात् । प्रत्युत नभो नैल्यभ्रमहेतोरिव अर्थभ्रान्ति-हेतुत्वेनाप्रामाण्यनिश्चय एव स्यात् । नान्त्यः, आरोपितानारोपितसाधारणसामान्य धर्मा-भावाद्, व्यावहारिकस्यानारोपितविशेषत्वे इष्टापत्तेश्चेति चेन्न, द्वितीयपक्षस्यैव क्षीदक्षम-त्वात् । तथा हि अबाध्यत्वरूपमारोपितानारोपितयोः सामान्यम् । अन्यथा बाध्येऽपि स्वकालाबाध्यत्वमात्रेणारोपितेऽपि तस्य सम्भवात्, आरोपितानारोपितयोरेक सामान्याभावे प्रवृत्त्याद्यनुपपत्तेरुक्तत्वात् । अत एवोक्तम्–

आकाशादौ सत्यता तावदेका प्रत्यङ्मात्रे सत्यता काचिदन्या ।

तत्सम्पर्कात् सत्यता तत्र चान्या व्युत्पन्नोऽयं सत्यशब्दस्तु तत्र ॥ इति ।

यथा प्रातिभासिकरजते ज्ञातैकसदेकं रजतत्वम्, लौकिकपरमार्थरजते चाज्ञातसदपरं रजतत्वम्, तदुभयानुगतं चारोपितानारोपितसाधारणं रजतत्वं रजतशब्दालम्बनम्, एव-माकाशादावारोपितैका सत्यता, चिदात्मनि चानारोपिताऽपरा, तदुभयसाधारणी चान्या व्यावहारिकी सत्यता सत्यशब्दालम्बनमिति भावः । सद्विशेषत्वेऽपि व्यावहारिकस्य प्रपञ्चस्य नानारोपितविशेषत्वम्, येनेष्टापत्तिरवकाशमासादयेत्, सत्त्वस्यानारोपितत्वात्मकत्वाभावात् । सत्त्वाङ्गीकारादेव नोत्पत्त्यादिविरोधोऽपि । न च स्वरूपेण बाध्यत्वं प्रपञ्चेऽपि नास्ति, तुच्छत्वप्रसङ्गात्, पारमार्थिकत्वाकारेण बाध्यत्वं निर्धर्मकतया ब्रह्मण्यप्यस्तीति कथं कदा-चिद्वाध्यत्वमादाय व्यावहारिकत्वादिस्थितिरिति वाच्यम्, मिथ्यात्वरूपसाध्यनिरुक्तावेवास्य दत्तोत्तरत्वात् ।

यत्तु सप्रकारकस्यैव ज्ञानस्य प्रपञ्चबाधकत्वं वक्तव्यम्, निष्प्रकारकत्वे बाधकत्वायोगात्, तथा च सप्रकारस्तात्त्विक एव स्याद् इति, तन्न, स्वरूपोपलक्षणोपलक्षित स्वरूप-विषयकव्यावृत्ताकारज्ञानस्यैव निष्प्रकारकत्वेऽपि बाधकत्वमित्यस्यापि प्रागेवोक्तत्वात् । स्वरूपोपलक्षणनिबन्धनव्यावृत्ताकारत्वेऽपि यथा नाखण्डार्थत्वक्षतिस् तदप्युक्तमधस्तात् ।

ननु व्यावहारिकप्रातिभासिकयोर्बाध्यत्वाविशेषे किंन्निबन्धनो भेदः ? न ताव-न्मायिकत्वाविद्यकत्वाभ्यां भेदः, मायाविद्ययोरभेदात् । अर्थगतविशेषाभावे तदयोगाच्च । नाप्यर्थक्रियाकारित्वाकारित्वाभ्यां विशेषः, स्वाप्नघटादौ स्वाप्नजलाहरणाद्यर्थक्रियादर्शनात् । न चार्थक्रियायां व्यावहारिकत्वं विशेषणम्, अन्योन्याश्रयात्, स्वाप्नाङ्गनालिङ्गनादौ प्रातिभासिके व्यावहारिकसुखजनके अतिव्याप्तेश्च । नापि ब्रह्मज्ञानबाध्यत्वतद्भिन्नज्ञानबाध्यत्वाभ्यां विशेषः, त्वन्मते रूप्यादेरपि शुक्त्यवच्छिन्नब्रह्मधीबाध्यत्वाद्, ब्रह्मण्यध्यस्तस्य क्षणिकत्वा-देरपि प्रातिभासिकस्य ब्रह्मधीबाध्यत्वेनातिप्रसङ्गाच्च । नापि ब्रह्मप्रमाबाध्यत्वतदन्यप्रमा-बाध्यत्वाभ्यां विशेषः, त्वन्मते ब्रह्मज्ञानस्यैव प्रमात्वात् । नापि प्रमाबाध्यत्वभ्रान्ति-बाध्यत्वाभ्यां विशेषः, भ्रान्तिबाध्यत्वस्य ब्रह्मण्यपि सत्त्वात् । नापि पारमार्थिकविषयधी-बाध्यत्वव्यावहारिकविषयधीबाध्यत्वाभ्यां विशेषः, अन्योन्याश्रयात् । नाप्यन्योन्येतर-त्वाभ्याम्, भेदकाभावे इतरत्वस्यैवायोगाद्, अन्योन्याश्रयाच्चेति, चेन्न, सप्रकारकनिष्प्रकारक-ज्ञानबाध्यत्वाभ्यां शुद्धब्रह्मधीबाध्यत्वतदन्यधीबाध्यत्वाभ्यां वा महावाक्यजन्यधीबाध्यत्व-तदन्यधीबाध्यत्वाभ्यां वा स्वबाधकधीबाध्यत्वतदन्यधीबाध्यत्वाभ्यां वा भेदसम्भवात् । शुद्धशब्देन निर्धर्मकाधिष्ठानमात्रमेवात्र विवक्षितम् । न च निर्धर्मकं यद् वस्तुगत्या तज्ज्ञानं भ्रमकालेऽपि, निर्धर्मकत्वविशिष्टस्य तदुपलक्षितस्य वा ज्ञानं चेद्विवक्षितं, तदा अखण्डार्थ-ताहानिः, प्रकारीभूतनिर्धर्मकत्वद्वितीयाभावादेस्तात्त्विकत्वापत्तिश्चेति वाच्यम्, निर्धमकं यद् वस्तुगत्या तन्मात्रगोचरज्ञानस्य विवक्षितत्वात्, तस्य च भ्रमकालेऽभावात् । निधर्मकत्वादि-स्तद्बुद्धावुपायत्वमात्रं, न तु तद्बुद्धौ विषयत्वम् । अतो नाखण्डार्थताहानिप्रकार-तात्त्विकत्वापत्ती । निष्प्रकारकत्वेऽपि संशयादिनिवर्तकत्वमुप पादितमेव । तस्मादज्ञानो-पादानकं जगन् मिथ्येति सिद्धम् ।

उपाधिबाधप्रतिपक्षशून्यं विपक्षबाधागमसव्यपेक्षम् ।

दृश्यत्वमव्याहतमम्बरादिमिथ्यात्वसिद्धौ सुदृढं हि मानम् ॥

तदेवं दृश्यस्य प्रपञ्चस्य मिथ्यात्वात्तदतिरिक्तब्रह्मरूपाखण्डार्थनिष्ठवेदान्तवाक्यं परतत्त्वा-वेदकम् । सखण्डार्थविषयकं सर्वमतत्वावेदकमेवेति । यद्यपीदं ब्रह्मज्ञानाव्यवहितभ्रमविषये प्रातिभासिके व्यावहारिकलक्षणमतिव्याप्तम् । प्रातिभासिकलक्षणं चाव्याप्तम्, तथापि करणसंसर्गिदोषप्रयुक्तत्वं तदसंसर्गिदोषप्रयुक्तत्वं च तयोर्लक्षणं निरवद्यम् ।

अविद्यातत्कार्यात्मकनिबिडबन्धव्यपगमे ।

यमद्वैतं सत्यं प्रततपरमानन्दममृतम् ॥

भजन्ते भूमानं भवभयभिदं भव्यमतयो ।

नमस्तस्मै नित्यं निखिलनिगमेशाय हरये ॥ १ ॥

अनादिसुखरूपता निखिलदृश्यनिर्मुक्तता ।

निरन्तरमनन्तता स्फुरणरूपता च स्वतः ॥

त्रिकालपरमार्थता त्रिविधभेदशून्यात्मता ।

मम श्रुतिशतार्पिता तदहमस्मि पूर्णो हरिः ॥ २ ॥

॥ इति श्रीमत्परमहंसपरिव्राजकाचार्यश्रीविश्वेश्वरसरस्वती श्रीचरणशिष्यश्रीमधुसूदन सरस्वतीविरचितायामद्वैतसिद्धौ सपरिकरप्रपञ्चमिथ्यात्वनिरूपणं नाम प्रथमः परिच्छेदः ॥१॥

### **न्यायामृततरङ्गिणी**

॥ स्वाप्नशुक्ताविति ॥ स्वप्ने बाधाबाधाभ्यामपकर्षोत्कर्षौ । एतेन स्वप्नेऽपीदमंशस्य नाधिष्ठानतावच्छेदकत्वम् । तुल्यवदारोप्यत्वात् । किं त्वविद्याया इति निरस्तम् । इदमंशस्य तदनवच्छेकत्वेऽपि स्वप्ने बाधाभावेन तत्राध्यस्तरूप्यादुत्कृष्टत्वात् ॥ पञ्चमप्रकारेति ॥ न च संसारकाले सत्त्वस्यायं विभाग इति वाच्यम् । मुक्तिदशानुगत-ब्रह्मसत्त्वासङ्ग्रहापातात् । यत्त्वविद्यानिवृत्तौ सत्त्वमेव नास्तीति न तत्सङ्ग्रह इति । तन्न । तस्यास्तुच्छत्वापत्तेः । ब्रह्मस्वरूपत्वे त्वसाध्यत्वम् ॥ तात्विकस्येति ॥ ब्रह्मणः शुक्तिरूप्याद् विभागस्यातात्विकत्वे ब्रह्मणोऽपि रूप्यवदतात्विकत्वं स्यात् । क्वचिच्छुक्ति-रूप्यादि वेति पाठः । स त्वयुक्तः । ननु बाधगम्यत्वं न तात्विकत्वे प्रयोजकम् । किं त्वबाध्यत्वम् । तच्च न ब्रह्मातिरिक्ते । नेह नानेति श्रुतिविरोधादित्यत आह ॥ अन्यथेति ॥ अस्थूलमनण्वित्यादिप्रपञ्चाद्विभागश्रुतिः । नेह नानेति श्रुत्यर्थस्तूक्तः । सत्त्वस्यानुगतस्याभावत्तदवान्तरभेदो न सम्भवतीत्याह ॥ नान्त्य इति ॥ ननु सङ्क्षेपशारीरके–

आकाशादौ सत्यता तावदेका ।

प्रत्यङ्मात्रे सत्यता काचिदन्या ॥

तत्सम्पर्कात्सत्यता काचिदन्या ।

व्युत्पन्नोऽयं सत्यशब्दस्तु तत्र ॥

यथा प्रातिभासिकरजते ज्ञातैकसदेकं रजतत्वं लौकिकपरमार्थरजते चापरं रजतत्वं तदुभयानुगतं चारोपितानारोपितसाधारणं रजतत्वं रजतशब्दावलम्बनम् एवमाकाशा-दावारोपितैका सत्यता । चिदात्मनि चानारोपितापरा । तदुभयसाधारणी चान्या व्यावहारिकी सत्यता सत्यशब्दावलम्बनमित्युक्तत्वेनारोपितानारोपितयोरपि सामान्य-मस्तीति चेन्मैवम् । उभयानुगतसामान्यस्योभयात्मकतया विरोधस्योक्तत्वात् । व्यावहारिकं किमारोपितकोटावुत्कृष्टं वाऽनारोपितकोटौ वा । आद्ये श्रुत्यादेरुत्कृष्टभ्रान्तिहेतुत्वम् । द्वितीये अव्यावहारिकस्येति । उभयबहिर्भावे च विरोध इति भावः । अबाध्यस्य पारमार्थिकत्वे दोषमाह ॥ जगद्बाधकस्येति ॥ तथा च जगद्बाधकज्ञानविषयीभूतप्रकारस्य पारमार्थिकत्वं स्यादित्यर्थः ॥ तदभावादिति ॥ मायाया मायिकत्वस्याविद्याया आविद्यकत्वस्याभावात् ॥ प्रातिभासिकत्वाच्चेति ॥ व्यावहारिकत्वाभावात् ॥ असाधारणस्येति ॥ तत्तद्देहावच्छेदेन नियतस्य ॥ व्यावहारिकत्वाच्चेति ॥ प्रातिभासिकत्वाभावात् ॥ त्वयैवेति ॥ रूप्यस्य मायिकत्वं वर्णयता ॥ अर्थगतेति ॥ अर्थे विशेषे सति तन्निबन्धनावर्थक्रियाकारित्वतदभावौ । नत्वर्थक्रियाकारित्वतदतदभावरूप एवार्थे विशेष इत्यर्थः ॥ आत्माश्रयादिति ॥ स्वप्नाङ्गनालिङ्गनादौ प्रातिभासिकेऽपि व्यावहारिकार्थक्रियादर्शनादित्यपि बोध्यम् ॥ ब्रह्मधीति ॥ अधिष्ठानधीबाध्यत्वा-दध्यस्तस्य ॥ त्वन्मत इति ॥ तथा च ब्रह्मपदं व्यर्थम् । ननु ब्रह्ममात्रगोचरा या धीस्तद्बाध्यत्वं विवक्षितम् । तादृशी चरमवृत्तिरेवेत्याशङ्क्य निराकरोति ॥ तज्ज्ञान-स्येति ॥ विशेष्यमात्रगोचरज्ञानस्याबाधकत्वादित्याशङ्क्य निराकरोति ॥ चरमधीति ॥ महावाक्येति ॥ तादृशज्ञानस्याप्रसिद्धिरित्यपि बोध्यम् । अन्यथा स्वापेक्षया स्वस्येतरत्वप्रसङ्गः । ननु व्यावहारिकगतेनेतरत्वेन प्रातिभासिक इतरत्वसिद्धिः प्रातिभासिकगतेन च तेन व्यावहारिके तत्सिद्धिरिति भेदकाभावेऽपीतरत्वसिद्धिरित्यत आह ॥ अन्योन्याश्रयाच्चेति ॥ परिच्छेदार्थमुपसंहरन्वक्ष्यमाणमुपक्षिपति ॥ तस्मादिति ॥

जात्याद्युक्तबलेक्षणानुमितितत्सूत्रागमानायतो ।

न्यक्कारच्छिदसिद्धिपूर्वसकलाभासाक्षपक्षक्षितम् ॥

ब्रह्मैवेदमिति श्रुतिप्रमुखसन्मातृप्रियत्वच्युतम् ।

दृश्यत्वादिकुवादिहेतुवटकं को वाऽऽद्रियादद्रिहृत् ॥ १ ॥

विश्वं भद्रमवन्ति यद्दिविषदः सत्यं तदित्यादिकम् ।

श्रुत्या तर्कमुदर्क एव बहुलाभद्रादिशब्दं श्रिता ॥

शङ्कासिद्धिमहांशुकाहनकशाशङ्कालवोत्सर्गतः ।

प्रामाण्येन दृढे क्षणेन विमतेस्तत्वं चितीवस्थितम् ॥ २ ॥

शुकादिदिग्गोभिरपीन्द्रसम्पदो यदिच्छयाकाकणिकाधरीकृताः ।

सवल्लवीपल्लववेल्लिताङ्गुलिर्मुरन्द्विषंस्तुष्यतु मे वचः श्रिया ॥ ३ ॥

व्यासाद्रिसृततर्काम्बुपूरैः पक्षयुगंयुजि ।

न्यायामृततरङ्गिण्यां सत्तात्रैविध्यखण्डनम् ॥ ४ ॥

नविद्याभीराभीरवगतिबिभत्साभिरबुधा ।

जिगीषाभिः किन्तु स्ववचसिशुषुत्साभिरकृपि ॥

तरङ्गिण्याख्यां तां बुधजनघनः सूक्तिसलिलैः ।

नयेत्पूर्णप्रज्ञोदितनिगमसिद्धान्तजलधिम् ॥ ५ ॥

सद्योजातजटाजपावनसरिद्गोदावरीतीरतो ।

गव्यूतिर्वसतिः सतां कुलवतामम्बापुरी तत्र ये ॥

व्यासाख्या उपमन्युगोत्रजबुधास्तेष्वास्त यो मुद्गलः ।

तत्राजायत ये मुरारिचरणा व्यासाभिधाना बुधाः ॥ ६ ॥

तेभ्योऽजायतविश्वनाथ इति यस्सज्ज्ञानरत्नाकरः ।

स्तस्मादाविरभूत्सुरद्रुमयशा आचार्यनारायणः ॥

रामाचार्य इतीरितस्तदनुजो यस्तत्ववादां बुधेः ।

आनीत्सतरङ्गिणीमिहपरिच्छेदोयमाद्योऽपि यः ॥ ७ ॥

॥ इति श्रीव्यासरामाचार्यविरचितायां न्यायामृततरङ्गिण्यां प्रथमः परिच्छेदः ॥ १ ॥

### **न्यायामृतकण्टकोद्धारः**

ननु तथापि सत्रैविध्यान्यथानुपपत्याऽनिर्वचनीयत्वं स्वीकर्तव्यमेव । तत्कथम-निर्वचनीयाभाव इत्यतोऽसिद्धेर्नासिद्धं साध्यत इति वक्तुं परमतमुपन्यस्यति ॥ यच्चेदमिति ॥ सत्रैविध्ये प्रमाणाभावात् । न हि प्रत्यक्षादिप्रमाणेन तथा कस्यापि प्रतीतिरिति दूषणे सत्येव दूषणान्तरमाह ॥ स्वाप्नेति ॥ न च जागरप्रातिभासिकात् स्वाप्नप्रातिभासिकत्वस्य निकृष्टत्वे प्रमाणाभावः प्रतिभासमात्रशरीरत्वस्याविशेषादिति वाच्यम् । प्रातिभासिकत्वा-विशेषेऽप्येकत्राधिष्ठानतावच्छेदकेदमंशस्यारोप्यादधिकसत्त्वमपरत्र समसत्त्वमिति विशेष-सद्भावात् । न च स्वप्ने नेदमंशस्याधिष्ठानतावच्छेदकत्वं किन्त्वविद्यावच्छिन्नचैतन्य-स्यैवाधिष्ठानत्वेनाविद्याया एवावच्छेदकत्वादिति वाच्यम् । तथात्वेऽविद्या रूप्यमिति भ्रमापत्तेः । न ह्यधिष्ठानानुल्लेखी भ्रमो दृष्टः । अन्यथाऽधिष्ठानत्वेन ब्रह्मसिद्धिर्न स्यात् । स्वप्नेऽविद्याया अप्यारोप्यत्वेन शुक्तिवदधिष्ठानतावच्छेदकत्वायोगात् । न च संसार-समानकालीनसत्त्वस्यैव विभागात् पञ्चमप्रकाराविद्यानिवृत्तिपक्षे तस्यास्तदसमानकालीन-त्वान्न विभागन्यूनतेति वाच्यम् । बहुजीववादपक्षे तस्यास्तत्समकालीनत्वात् । तस्याश्च तत्पक्ष एव सम्भवात् । अन्यथा संसारनिष्ठसत्त्वस्यैव विभागापत्या विभागन्यूनत्वा-परिहारात् । न चाविद्यानिवृत्तेः सत्त्वाभावेन सत्त्वविभागे तदसङ्ग्रहो न दोषायेति वाच्यम् । तस्या अपि दृश्यत्वादिना जगद्वत् सत्त्वस्यावश्यकत्वात् । असत्त्वे च मोक्षाभावः । श्रवणादिसाध्यत्वं च न स्यात् । न चाविद्यानिवृत्तिर्ब्रह्मरूपा वाऽनिर्वचनीया वेति न विभागन्यूनतेति वाच्यम् । ब्रह्मरूपत्वे श्रवणादिसाध्यत्वं न स्यात् । सदा मुक्तत्वापत्तेश्च । अनिर्वचनीयत्वेऽनिर्वचनीयस्य निवृत्तिनियमान् मुक्तस्य संसारित्वापत्तेरिति दिक् ॥ बाधगम्यस्येति ॥ न च बाधगम्यत्वं न तात्विकत्वे प्रयोजकम् । किं त्वनिषेध्यत्वम् । विभागस्तु ब्रह्मातिरिक्तत्वान् नेह नानेति निषेधादिति वाच्यम् । निषेध्यत्वे बाधगम्यत्वानुपपत्तेः । न हि स्वेनैव विधीयते निषिध्यत इति सम्भवति । अन्यथाऽ-धिष्ठानस्यापि निषेध्यत्वे तात्विकत्वाभावप्रसङ्गात् । विरोधस्याविशेषात् । इष्टापत्तेश्च । तात्त्विकविभागस्यैवास्माक मनिष्टत्वात् । अत एवाह ॥ कृतकत्योहमिति ॥ एतेन मिथ्यात्वादावपि विकल्पदूषणनिराकरणमपहस्तितम् । किञ्च सत्रैविध्यं तदा स्याद्यदि सत्त्वसामान्यं स्यात् । सामान्येनोद्दिष्टस्य हि विशेषविभागः । न च सत्त्वसामान्यं त्वया वक्तुं शक्यम् । इति दूषयितुं विकल्पेन पृच्छति ॥ किञ्चेति ॥ त्वन्मत इति ॥ सर्वथा वस्त्वभावे तत्प्रत्यक्षानभ्युपगमादिति भावः ॥ लाघवेनेति ॥ असद्विलक्षणत्वाद्यपेक्षया सत्त्वस्य लघुत्वादिति भावः ॥ व्यावहारिक इति ॥ लाघवेनार्थक्रियादौ सत्त्वस्यैव तन्त्रत्वादिति भावः ॥ असत इति ॥ न चारोपितानारोपितसामान्याभावे रजतार्थिनः शुक्तिरूप्यादौ प्रवृत्तिर्न स्यादिति वाच्यम् । न हि सामान्यमिति ज्ञानं प्रवर्तकम् । तदभावेऽपि इष्टतावच्छेदकरजतत्वप्रकारकज्ञानमात्रात् प्रवृत्युपपत्तेः । आश्रायाभावे सामान्यायोगाच्च । अतिप्रसङ्गानां चासतः साधकताभङ्ग उक्तत्वादिति भावः ॥ व्यावहारिकस्य चेति ॥ न च सद्विशेषत्वेऽप्यनारोपितविशेषत्वाभावान्नेष्टापत्तिरिति वाच्यम् । अनारोपितत्वातिरिक्तस्य तस्य निर्वक्तुमशक्यत्वात् । न चाबाध्यत्वमेव सत्त्वमिति वाच्यम् । तस्यानारोपितत्वव्याप्यत्वेनारोपितत्वे तदयोगात् । न ह्यारोपित-मबाध्यं च सम्भवति । न च स्वकालाबाध्यत्वमध्यस्तस्याप्यस्तीति वाच्यम् । पुरुषविशेषं प्रति तत्कालेऽपि बाध्यात् । अन्तत ईश्वरं प्रति बाधसम्भवाच्चेति दिक् । एवं सामान्याभावान्न विशेषविभागः । भेदकाभावाच्च न विशेषविभाग इत्याह ॥ किञ्चेति ॥ अत्र स्वरूपाबाधस्याध्यस्तेऽपि सत्त्वाद् आकारबाधस्य च ब्रह्मण्यापि सत्त्वादित्यन्वयः । इदं च मिथ्यात्वनिरुक्तिभङ्ग एवोपपादितमिति तेनैवानुसन्धेयम् ॥ प्रकारस्येति ॥ न च प्रकारोऽपि तेनैव बाध्यत इति वाच्यम् । बाधितप्रकारकज्ञानस्य बाधकत्वायोगात् । अन्यथाऽतिप्रसङ्गात् ॥ निष्प्रकारकत्वे चेति ॥ न च स्वरूपोपलक्षणोपलक्षितस्वरूप विषयताकव्यावृत्ताकारज्ञानस्य निष्प्रकारकत्वेऽपि बाधकत्वमिति वाच्यम् । निष्प्रकारकत्वे व्यावृत्ताकारत्वायोगात् । सप्रकारस्यैव व्यावृत्ताकारत्वेन दर्शनाद् अन्यथोपपत्तेश्च नादृष्टकल्पना उपलक्ष्ये विशेषाभावेन उपलक्षितत्वायोगस्योक्तत्वाच्च । उपलक्षणस्य बाध्यत्वे तस्य व्यावृत्ताकारोपलक्षकत्वायोगाच्च । बाध्यत्वेऽपसिद्धान्तः । ब्रह्मणो निराकारत्वेन व्यावृत्ताकारज्ञानायोगाच्च । अखण्डार्थत्वहानेश्च । यथा चैतत्तथोपपादितमधस्तात् ।

इदानीं व्यावहारिकप्रातिभासिकयोर्भेदकं खण्डयितुमाह ॥ व्यावहारिकेति ॥ मायेति ॥ मायाविद्याजन्यत्वतदधीनत्वयोर् मायाविद्ययोरयोगादात्माश्रयादिति भावः ॥ मायिकस्येति ॥ तथा चातिव्याप्तिरिति भावः ॥ असाधारणस्येति ॥ आविद्य-कस्येत्यर्थः । न च दुःखादिकमपि प्रातिभासिकमिति वाच्यम् । तथात्वे ब्रह्म-धीबाध्यत्वायोगात् ॥ त्वयैवेति ॥ एकाज्ञानवादिनेत्यर्थः ॥ नापीति ॥ न च पौनरुक्त्यं सामान्यविशेषाभ्यां विशेषोपपत्तेः ॥ अर्थेति ॥ अवच्छेदकाभावेऽर्थ-क्रियाकारित्वादेर्गृहीतुमशक्यत्वं तत्सत्वे तयोरेव भेदकत्वसम्भव इति भावः । व्यावहारिकेति स्वलक्षणे स्वस्य प्रवेशादिति भावः । न च यद्वस्तुगत्या निर्धर्मकं तन्मात्रगोचरं ज्ञानं शुद्धज्ञानं विवक्षितम् । तच्च भ्रमकाले नास्ति । निर्धर्मकत्वादेः स्वरूपसत एवो-पेक्षीणत्वान्नाखण्डार्थत्वहानिरपीति वाच्यम् । तादृशज्ञानस्यासिद्धेः । शब्दस्य वा प्रत्यक्षस्य वा तदजनकत्वात् । नापि तादृशधियो बाधकत्वम् । शुक्तिनिर्विकल्पकस्यापि बाधकतापत्तेः । निर्धर्मकत्वादेर्ज्ञानाविषयस्य बाधकत्वप्रयोजकत्वे शुक्तित्वादेरपि तथात्वापातात् । तद्विषयत्वे चाखण्डार्थत्वहान्यादेर्दुर्वारत्वात् । निर्धर्मकत्वादेः स्वव्याह-त्यादिना उपायत्वासम्भवाच्च । निष्प्रकारकत्वे संशयाद्यनिवर्तकत्वस्य प्रागेवोक्तत्वाच्च । एतेनेति परामृष्टं हेतुमाह ॥ महावाक्येति ॥ उपलक्षणमेतत् । शब्दस्य निष्प्रकार-ज्ञानजनकत्वासम्भवाच्चेत्यपि द्रष्टव्यम् ॥ अत एवेति ॥ निष्प्रकारकस्य बाधकत्वा-योगादेवेत्यर्थः ॥ अन्योन्येति ॥ पारमार्थिकत्वस्यैव निरुच्यमानत्वादिति भावः ॥ भेदकेति ॥ ननु चेतरत्वादेव भेदकानुमानमित्यत आह ॥ अन्योन्येति ॥ परमप्रकृतमुपसंहरति ॥ तस्मादिति ॥ जगतो मिथ्यात्वप्रमाणाभासानां दूषितत्वा-दित्यर्थः । तस्मात् कृत्स्नमपि वेदान्तवाक्यं तत्वावेदकमेव । न तु किञ्चित्तत्त्वावेदकं किञ्चिदतत्त्वावेदकमिति विभाग इति ।

॥ इति श्री पाण्डुरङ्गि आनन्दभट्टारकविरचिते न्यायामृतकण्टकोद्धारे प्रथमः परिच्छेदः ॥

### **न्यायामृतप्रकाशः**

स्वाप्नेति ॥ जग्रदवस्थागतशुक्तेर्व्यावहारिकत्वेन तत्रारोपितं रूप्यं प्रातिभासिकम्। स्वाप्नस्यैव प्रातिभासिकत्वेन स्वाप्नशुक्तेरपि प्रातिभासिकत्वात् तत्रारोपितरूप्यं जाग्रदवस्था-गतप्रातिभासिकरूप्यादपि निकृष्टमिति तत्सङ्ग्रहाय प्रातिभासिकादपि किञ्चिन् निकृष्टं सत्वं वाच्यमित्यर्थः । अज्ञानध्वंसस्याव्यवहारिकत्वोपपादनाय पञ्चमेत्युक्तम् । अज्ञानस्य व्यावहारिकतयाऽनिर्वाच्यत्वेन चतुर्थप्रकारकत्वात् तन्निवृत्तेरपि न व्यावहारिकत्वम् । प्रतियोगितदभावयोर् भिन्नसत्ताकत्वनियमादित्यर्थः । अस्तु तर्हि पारमार्थिकसत्वमित्यत आह ॥ अपारमार्थिकस्येति ॥ पारमार्थिकसत्वशून्यस्येत्यर्थः । आत्मैवाज्ञानहानिरिति मतभिन्नमताभिप्रायेणेदमापादितमिति मन्तव्यम् । उत्कृष्टस्य पारमार्थिकान् नीचस्य चेति शेषः ॥ त्रैविध्येति ॥ तथा च पञ्चविधं सत्त्वमिति विभागः कर्तव्य इति भावः । ब्रह्म पारमार्थिकं सज् जगद् व्यावहारिकं, रूप्यादि प्रातिभासिकम्, इति परस्परं विभागो भेदः, तात्त्विकोऽतात्विको वा? नाद्यः, अपसिद्धान्तादित्याह ॥ किञ्चायमिति ॥ न द्वितीय इत्याह नापीति ॥ यथा शुक्तेस् तत्रारोपितरूप्याद् भेदो न रूप्यवत् प्रातिभासिकः, किं तु धर्मिसत्तासमानसत्ताको व्यावहारिक एव । नेदं रूप्यमिति बाधगम्यत्वात् । तथा तात्विकस्य ब्रह्मणस् तत्रारोपितादतात्विकाज् जगतो व्यावहारिकाद् भेदो यः स तात्विक एव धर्मिसत्तासमानसत्ताको वाच्यः । बाधगम्यत्वादित्यर्थः । अन्यथा, तात्विकस्य ब्रह्मणो अतात्विकाद् भेदस्य तात्विकत्वानङ्गीकारे ‘अस्थूलमनणु’ इत्यादि श्रुतीनामतात्विकाद् व्यावहारिकात् प्रपञ्चाद् विभागप्रतिपादकानामतत्वावेदकत्वेनाप्रामाण्यं स्यादित्याह ॥ अन्यथेति ॥ अतात्विकाद् भेदस्यातात्विकत्वे तयोरभेदापत्त्या ब्रह्मणोऽप्यतात्विकत्वा-पत्तिरिति दूषणं द्रष्टव्यम् । उक्तमर्थं सङ्गृह्णाति ॥ एवं चेति ॥ कथं कृतकृत्यत्वमित्याह ॥ त्वयैवेति ॥ उक्तो दोष इति ॥ व्यावहारिकसत्यत्वं बाध्यं चेद् वयं कृतकृत्याः, त्वयैवोक्तदूषणात् । अबाध्यं चेद् अथ सिद्धान्तश्चापतेदिति उक्तदोष इत्यर्थः । ‘सर्वमेतेन दूषितं’ इत्येतद् विवृणोति ॥ सम्भवति हीति ॥ एवं विकल्प्येति ॥ विश्वमिथ्यात्वादि बाध्यम्, अबाद्यं वेति विकल्प्य दूषणमित्यर्थः । पारमार्थिकेतरसद्द्वयस्य सद्विलक्षणस्यैव सत्त्वेन भाने तयोः कथं भेद इत्यत आह ॥ बाधेति ॥ बाधविलम्बयुक्तं व्यावहारिकं सत्, बाधविलम्बशून्यं प्रातिभासिकं सदित्यर्थः ॥ रूप्याभाव इति ॥ असद्विलक्षणरूपरूप्याभाव इत्यर्थः ॥ सत्वाभाव इति ॥ सत्त्वेन प्रतीतिमात्राङ्गीकारेण सत्वरूपार्थाभावादित्यर्थः । किं च, प्रातिभासिकत्वादेः सत्वभेदत्वाभावे रूप्यादेः प्रातिभासिकत्वाभावे त्वन्मतेऽऽविद्यक-रूप्योत्पत्तेरयोगः । उत्पत्तौ सत्वस्यैव तन्त्रत्वात् ।

ननूत्पत्तौ असद्वैलक्षण्यमेव तन्त्रम्, न तु सत्वमतो रूप्यस्यासद्विलक्षणत्वादुत्पत्ति-र्युक्तेति चेन्न । लाघवेन कदाचित् सत्त्वस्यैवोत्पत्तौ प्रयोजकत्वात् । यत् कदाचित् सत् तदेवोत्पद्यत इति दृष्टम् । रूप्यादेस्तदभावादुत्पत्तिर्न स्यादित्यर्थः । नित्ये व्यभिचारेण सत्त्वमात्रस्योत्पत्तौ प्रयोजकत्वाभावात् ‘कदाचित्’ इत्युक्तम् ॥ विशेषाभाव इति ॥ सत्त्वेन प्रतीतिमात्राङ्गीकारेणार्थगतसत्वरूपविशेषानङ्गीकारादित्यर्थः । तत्र व्यावहारिके अर्थ-क्रियादेरयोगादित्यन्वयः ॥ श्रुतीनामिति ॥ अर्थे सत्वाभावेनाविद्यमानसत्वप्रतिपादकानां ‘विश्वं सत्यम्’ इत्यादि श्रुतीनामप्रामाण्यापातादित्यर्थः । ननु श्रुतीनां व्यावहारिक-सत्वप्रतिपादकत्वाभावेऽपि दीर्घभ्रान्तिहेतुत्वमात्रेण प्रामाण्यमुपपद्यते । श्रुतिप्रतिपादितस्य विश्वस्य शीघ्रबाधो नास्तीति यावदिति चेत् तत्राह ॥ दीर्घेति ॥ हेतोः प्रत्यक्षस्य । तस्यापि शीघ्रप्रत्यक्षेण बाधाभावादित्यर्थः । अतिशय इति स्वकार्यप्रवृत्त्यतिशयेना-प्रामाण्यमतिशयवदित्युपचर्यत इति द्रष्टव्यम् ।

यथोक्तं–

‘दीर्घभ्रान्तिकरी चेत् स्यादतत्वावेदकप्रमा ।

रजुसर्पादिविज्ञानादप्याधिक्यादमानता ॥

इति । सत्वस्यैवान्तरभेद इत्ययं पक्षो न सम्भवतीत्याह ॥ नान्य इति ॥ किं च व्यावहारिकं नाम किमारोपितविशेषो वा, अनारोपितविशेषो वा? नाद्यः । ‘विश्वं सत्यम्’ इत्यादिश्रुतेरप्रामाण्यापातात् । द्वितीये त्वाह ॥ व्यावहारिकस्य चेति ॥ न तावद् अबाध्यत्वं पारमार्थिकत्वम् । आभासस्य प्रसक्त्याऽनाभासस्य निषेध इत्यापणस्थस्यैव बाध्यत्वोक्तिः शुक्तौ प्रतीयमानरजतस्वरूपस्याबाध्यत्वेन प्रातिभासिकेऽतिव्याप्तेः । नापि बाध्यत्वमपारमार्थिकत्वम् । अपारमार्थिकत्वाकारेण बाध्यत्वस्य ब्रह्मण्यपि सत्वेनातिव्याप्ते-रित्याह ॥ मिथ्यात्वभङ्ग इति ॥ बाध्यत्वमपारमार्थिकत्वमित्यत्र सप्रकारकबाध्यत्वं विवक्षितम्? उत निष्प्रकारकबाध्यत्वम्? नाद्य इत्याह ॥ जगद्बाधकस्येति ॥ तस्यैव बाधकज्ञाननिष्ठप्रकारस्यैवेत्यर्थः । प्रकारोपेतज्ञानस्य जगद्बाधकत्वे प्रकारस्य बाधककोटि-निविष्टत्वेन बाध्यबहिर्भावः स्पष्ट एव । तस्यापि बाध्यत्वाङ्गीकारे निष्प्रकारकज्ञानस्यैव बाधकत्वप्राप्त्या द्वितीयपक्षान्तर्भाव इति भावः । द्वितीये त्वाह ॥ निष्प्रकारकत्वे चेति ॥ जगद्भ्रमस्यार्थज्ञानात्मनोभयविधत्वेन जगद्भ्रमरूपज्ञानस्य सविकल्पकत्वेन सप्रकारकत्वेन तद्बाधकत्वायोगादित्यर्थः । न हि निर्विकल्पकं सविकल्पकबाधकं कुत्रचिद् दृष्टमिति भावः । व्यावहारिक्यां मायायाम् आत्माश्रयप्रसङ्गेन मायाकल्पितत्वाभावादव्याप्तिः । प्रातिभासिक्या-मविद्यायामुक्तदोषेणाविद्यकत्वायोगादव्याप्तिः स्यादित्याह मायाऽविद्ययोरिति ॥ किञ्च मायाविना मायाकल्पितस्यैन्द्रजालिकादेः प्रातिभासिकत्वेन मायाकल्पित्वरूपव्यावहारिक-लक्षणस्यातिव्याप्तिः । व्यावहारिकतयाऽङ्गीकर्तव्ये दुःखादावाविद्यकत्वस्य सत्त्वेनाविद्यकत्व-रूपप्रातिभासिकलक्षणस्यातिव्याप्तिरित्याह ॥ मायिकस्येत्यादिना ॥ आविद्यकत्वो-पपादनायासाधारणस्येत्युक्तम् । स्वस्यैव प्रतीयमानतया दुःखादेर् आविद्यकत्वम्, मायिकत्वे ऐन्द्रजालिकत्वं सर्वसाधारण्यं स्यादिति भावः । निरासाच्चेति ॥ आविद्यकत्वेन संमतस्यापि रूप्यादेः स्वग्रन्थे मायिकत्वेन वर्णनादित्यर्थः । तथा च मायिकत्वादिप्रयुक्ते व्यावहारिकत्वप्रातिभासिकत्वयोर्भेदो न सम्भवति इत्याशयः ॥ अर्थगतेति ॥ जगति रूप्ये वार्थविशेषे सति तन्निबन्धनौ अर्थक्रियाकारित्वतदभावौ, आदानादिव्यवहारनिर्वाहकत्व-तदभावौ च युक्तौ, न त्वर्थक्रियाकारित्वादानादिव्यवहारनिर्वाहकत्व तदभावरूप एवार्थविशेष इत्यर्थः । अर्थक्रियाकारित्वाद्यवच्छेदकीभूतं व्यावहारिकत्वादिकमन्यदेव वक्तव्यम् । न तु तदेव तदिति भावः । किं च व्यावहारिकलक्षणस्य प्रातिभासिकेऽतिव्याप्तिरित्यस्वरसमाह ॥ स्वाप्नेऽपीति ॥ अर्थक्रियाकारित्वादेरित्यादिपदेनादानादिव्यवहारनिर्वाहकत्वग्रहणम् ।

ननु व्यावहारिकार्थक्रियाकारित्वं व्यावहारिकत्वं विवक्षितम् । अतो न प्रातिभासिके स्वाप्नकुम्भादावतिव्याप्तिरिति चेन्न आत्माश्रयादित्याह ॥ व्यावहारिकस्येति ॥ तस्य अर्थक्रियाकारित्वस्य । इदमुपलक्षणम् । स्वाप्नकमनीयाङ्गालिङ्गनादौ प्रातिभासिके चरमधातू-त्सर्गरूपव्यावहारिकार्थक्रियाकारित्वसद्भावादतिव्याप्तिश्चेति द्रष्टव्यम्’ ब्रह्मधीबाध्यत्वरूप-व्यावहारिकलक्षणस्य प्रातिभासिकरूप्यादावतिव्याप्तिरित्याह ॥ त्वन्मत इति ॥ शुक्तीति ॥ शुक्त्यवच्छिन्नचैतन्यरूपब्रह्मधीर्नेदं रजतमित्येवं रूपा तद्बाध्यत्वादित्यर्थः । किं च ब्रह्मण्यध्यस्ततया प्रातिभासिकस्य क्षणिकत्वादेरपि ‘ब्रह्म स्थायि’ इत्येवं स्थायित्वप्रकारक-ब्रह्मधीबाध्यत्वेनातिव्याप्तिरित्याह ॥ ब्रह्मणीति ॥ ब्रह्मप्रमेति ॥ शुक्त्यवच्छिन्नचैतन्य-रूपब्रह्मधियः स्थायित्वप्रकारकधियः विशिष्टविषयकत्वेन सप्रकारकत्वेन चाप्रामाण्यान् न पूर्वोक्तदोष इति भावः ॥ त्वन्मत इति ॥ प्रमाबाध्यत्वमेव व्यावहारिकत्वमस्तु । ब्रह्मपदं व्यर्थम् । ब्रह्मज्ञानव्यतिरिक्तस्य समस्तज्ञानस्यापि सप्रकारकत्वेन निष्प्रकारकज्ञानत्व-रूपप्रमात्वाभावे ब्रह्मज्ञानस्यैव निष्प्रकारकज्ञानत्वरूपप्रमात्वाङ्गीकारेण व्यावर्त्याभावादिति भावः । ब्रह्मज्ञानस्यैव प्रमात्वादित्युक्त्या तदन्यप्रामाया एवाभावेन तद्गर्भप्रातिभासिकलक्षणम-सम्भवीत्यर्थः ।

ननु मास्तु तर्हि ब्रह्मपदं, प्रमाबाध्यत्वमेव व्यावहारिकत्वमिति लक्षणमस्तु इत्याशङ्क्य निराकरोति ॥ नापि प्रमेति ॥ वेदान्त जन्यनिष्प्रकारकप्रमेत्यर्थः ॥ भ्रान्तीति ॥ इदं रजतमित्यादिज्ञानबाधकस्य नेदं रजतमित्यादेर्निष्प्रकारकत्वाभावेन प्रमात्वाभावाद् भ्रान्तित्व-मेवेति तद्बाध्यत्वाद् रूप्यस्य प्रातिभासिकत्वमित्यर्थः । भ्रान्तिबाध्यत्वरूपप्रातिभासिकत्वस्य पारमार्थिके ब्रह्मण्यापि सत्त्वेनातिव्याप्तिरित्याह ॥ भ्रान्तिबाध्यत्वस्येति ॥ निष्प्रकारक-ज्ञानस्यैव प्रमात्वात् सप्रकारकज्ञानं भ्रमरूपमेव त्वन्मते । अतो भ्रमरूपबाधविषयत्वं ब्रह्मण्यप्यस्ति ब्रह्मण्यारोपितक्षणिकत्वबाधकं यद् ब्रह्म स्थायीति स प्रकारकं भ्रमरूपं बाधकज्ञानं तद्विषयत्वाद् ब्रह्मण इत्यर्थः ॥ शुद्धब्रह्मधीति ॥ निष्प्रकारकब्रह्मधी इत्यर्थः । ब्रह्म स्थायीति धीः स्थायित्वविशिष्टब्रह्मविषयकत्वेन न शुद्धब्रह्मधीः । अतस् तद्बाध्यस्य क्षणिकत्वादेः प्रातिभासिकत्वम् । तथा नेदं रजतमित्यादेरपि शुक्त्यवच्छिन्नचैतन्यविषयकत्वेन शुद्धब्रह्मधीत्वाभावात् तद्बाध्यस्य रूप्यादेः प्रातिभासिकत्वमिति भावः । शुद्धब्रह्मधीबाध्यत्वं व्यावहारिकत्वमित्यत्र शुद्धशब्देन जगद्भ्रमकालेऽधिष्ठानत्वेन ज्ञानं यद् विशेष्यमात्रं तद् विवक्षित्वा तद्धीबाध्यत्वं कथ्यते? उत जगद्भ्रान्तिकालेऽज्ञातो यो द्वितीयाभावादिस् तद्विशिष्टं तदुपलक्षितं वा विवक्षित्वा तद्धीबाध्यत्वं कथ्यते । नाद्य इत्याह ॥ शुद्धशब्देनेति ॥ अबाधकत्वादिति ॥ निष्प्रकारकज्ञानस्य सप्रकारकज्ञानबाधकत्वायोगादित्यर्थः । न द्वितीय इत्याह ॥ तत्कालेति ॥ अखण्डार्थत्वहानिरिति ॥ विशेषणस्योपलक्षणस्य वा द्वितीया-भावस्यैव प्रकारत्वेन वेदान्तानां सप्रकारकज्ञानजनकत्वापत्त्याऽखण्डार्थत्वहानिरित्यर्थः ॥ द्वितीयाभावादेरिति ॥ द्वितीयाभावविशिष्टस्य ब्रह्मज्ञानस्याबाधकत्वे द्वितीयाभावादि-रूपप्रकारस्य बाध्यजगद्बहिर्भूतत्वापत्त्या सत्यत्वापत्तिः । तस्यापि प्रकारस्य बाध्यत्वे निष्प्रकारकस्यैव बाधकत्वमुक्तं स्यात् । तच्चायुक्तमिति भावः ॥ महावाक्येति ॥ तत्वमस्यादिमहावाक्येत्यर्थः ॥ तदन्यधीति ॥ प्रातिभासिरूप्यादिबाधकस्य नेदं रजत-मित्यादिधियो महावाक्यजन्यत्वाभावादिति भावः । एतेनेत्युक्तमेव विशदयति ॥ महावाक्येति ॥ ज्ञानस्येति शेषः । महावाक्यजन्यधियो वा चरमधियो वा निष्प्रकारत्व-मभिप्रेतम्? उत द्वितीयाभावादिप्रकारकत्वम्? नाद्य इत्याह ॥ महावाक्येति ॥ तस्य निष्प्रकारकत्वोपपादनाय अखण्डार्थवेदान्तजन्येत्युक्तम् । द्वितीये त्वाह ॥ सप्रकारकत्वे चेति ॥ बाधककोटिनिविष्टत्वेन बाध्यवहिर्भूतत्वादिति भावः ॥ अत एवेति ॥ निष्प्रकारकस्य बाधकत्वायोगादेवेत्यर्थः ॥ पारमार्थिकेति ॥ पारमार्थिकब्रह्मविषयक-धीबाध्यत्वाज् जगतो व्यावहारिकत्वम् । व्यावहारिकशुक्त्यादिविषयकधी बाध्यत्वाद् रूप्यादेः प्रातिभासिकत्वमिति भावः ॥ अन्योन्याश्रयादिति ॥ सत्तात्रैविध्यसिद्धौ तदवान्तरभेद-घटितलक्षणसिद्धिः । तत् सिद्धौ च तदधीनव्यावहारिकप्रातिभासिकरूपावान्तरभेदसिद्ध्या सत्तात्रैविध्यसिद्धिरित्यान्योन्याश्रयः स्यादित्यर्थः ॥ अन्योन्येति ॥ व्यावहारिकेतरत्वं प्रातिभासिकत्वम् । तदितरत्वं व्यावहारिकत्वमित्यर्थः ॥ भेदकेति ॥ इतरत्वस्य भेद-लक्षणाधीनत्वेन तदभावे इतरत्वस्यैवायोगात् । अन्यथा स्वापेक्षयाऽपि स्वस्येतरत्वप्रसङ्ग इति भावः ॥ अन्योन्येति ॥ व्यावहारिकत्वज्ञाने तदितरत्वरूपप्रातिभासिकत्वज्ञानं, तद्-ज्ञाने तु तदितरत्वरूप व्यावहारिकत्वज्ञानमित्यन्योन्याश्रयादित्यर्थः । एवं च प्रतिज्ञानं सत्याशेषविश्वकारणत्वं प्रथमपरिच्छेदेनोपपाद्योपसंहरन् वक्ष्यमाणमुपक्षिपति ॥ तस्मादिति ॥

यादवार्यगुरुप्रोक्ते भावो व्यासमुनेरयम् ।

परिच्छेदस्यादिमस्य श्रीनिवासेन विस्तृतः ॥

॥ इति यदुपत्याचार्यपूज्यपादाराधकेन श्रीनिवासेन विरचिते

न्यायामृतप्रकाशे प्रथमपरिच्छेदः समाप्तः ॥

### **न्यायकल्पलता**

परोक्तं सत्त्त्रैविद्यं दूषयितुमनुवदति यच्चेदमिति ॥ स्वाप्नशुक्ताविति ॥ स्वप्नेऽपि बाधाबाधाभ्यामपकृष्टोत्कृष्टसत्ताकवस्तुस्वीकारः प्रसज्येतेत्यर्थः । ननु स्वप्नेऽपीदमंशस्य नाधिष्ठानतावच्छेदकत्वम् । तुल्यवदारोप्यत्वात् । किं त्वविद्यावच्छिन्नं चैतन्यमिति चेत् । न । इदमंशस्य तदनवच्छेकत्वेऽपि स्वप्ने बाधाभावेन तत्राध्यस्तरूप्यादुत्कृष्टत्वात् ॥ पञ्चमप्रकारेति ॥ न च संसारकालीनसत्त्वस्यायं विभाग इति वाच्यम् । मुक्तिदशानु-गतब्रह्मसत्त्वासङ्ग्रहापातात् । यत्त्वविद्यानिवृत्तौ सत्त्वमेव नास्तीति न तत्सङ्ग्रह इति । तन्न । तस्यास्तुच्छत्वप्रसङ्गात् । ब्रह्मस्वरूपत्वे त्वसाध्यत्वम् ॥ तात्विकस्येति ॥ ब्रह्मणः शुक्तिरूप्याद् विभागस्यातात्विकत्वे ब्रह्मणोऽपि रूप्यवदतात्विकत्वं स्यादित्यर्थः । ननु बाधगम्यत्वं न तात्विकत्वे प्रयोजकम् । किं त्वबाध्यत्वम् । तच्च न ब्रह्मातिरिक्ते । नेह नानेति श्रुतिविरोधादित्यत आह ॥ अन्यथेति ॥ अस्थूलमनण्वित्यादिप्रपञ्चाद्विभागश्रुतिः । नेह नानेति श्रुत्यर्थस्तूक्तः । सङ्गृह्णाति ॥ एवं चेति ॥ सर्वमेतेनेति सङ्गृहीतं विशदयति ॥ सम्भवतीति ॥ नान्त्य इति ॥ सत्त्वस्यानुगतस्याभावत्तदवान्तरभेदो न सम्भवतीत्यर्थः । ननु आरोपितानारोपितयोर् एकसामान्याभावे प्रवृत्त्याद्यनुपपत्तिः । तदुक्तं सङ्क्षेपशारीरके–

आकाशादौ सत्यता तावदेका ।

प्रत्यङ्मात्रे सत्यता काचिदन्या ॥

तत्सम्पर्कात्सत्यता काचिदन्या ।

व्युत्पन्नोऽयं सत्यशब्दस्तु तत्र ॥

अस्यार्थः । यथा प्रातिभासिकरजते ज्ञातैकसदेकं रजतत्वं लौकिकपरमार्थरजते चापरं रजतत्वं तदुभयानुगतं चारोपितानारोपितसाधारणं रजतत्वं रजतशब्दालम्बनम् एवमाकाशा-दावारोपितैका सत्यता । चिदात्मनि चानारोपिता चापरा । तदुभयसाधारणी चान्या व्यावहारिकी सत्यता सत्यशब्दालम्बनमिति । एवं चारोपितानारोपितयोरपि
सामान्य-मस्तीति । मैवम् । उभयानुगतसामान्यस्योभयात्मकतया विरोधस्योक्तत्वात् । किञ्च व्यावहारिकं किमारोपितकोटावुत्कृष्टम् अनारोपितकोटौ वा । नाद्यः । श्रुत्यादेरुत्कृष्टभ्रान्ति-हेतुत्वेनात्यन्ताप्रामाण्यापत्तेरुक्तत्वात् । द्वितीयम् इष्टापत्या दूषयति व्यावहारिकस्येति ॥ उभयबहिर्भावे च विरोध इति भावः । अबाध्यस्य पारमार्थिकत्वे दोषमाह ॥ जगद्बाध-कस्येति ॥ तथा च जगद्बाधकज्ञानविषयीभूतप्रकारस्य पारमार्थिकत्वं स्यादित्यर्थः ॥ तदभावादिति ॥ मायाया मायिकत्वस्याविद्याया आविद्यकत्वस्याभावादित्यर्थः ॥ प्रातिभासिकत्वाच्चेति ॥ एवं च विश्वस्य व्यावहारिकत्वं न स्यात् ॥ असाधारणस्येति ॥ तत्तद्देहावच्छेदेन नियतस्येत्यर्थः ॥ व्यावहारिकत्वाच्चेति ॥ प्रातिभासिकत्वाभावात् ॥ त्वयैवेति ॥ रूप्यस्य मायिकत्वं वर्णयतेति शेषः ॥ अर्थगतेति ॥ अर्थे विशेषे सति तन्निबन्धनावर्थक्रियाकारित्वतदभावौ । न त्वर्थक्रियाकारित्वतदभावरूप एवार्थे विशेष इत्यर्थः ॥ आत्माश्रयादिति ॥ स्वप्नाङ्गनालिङ्गनादौ प्रातिभासिकेऽपि व्यावहारिकसुखाद्यर्र्थ-क्रियादर्शनादित्यपि बोध्यम् ॥ ब्रह्मधीति ॥ अधिष्ठानधीबाध्यत्वादध्यस्तस्येति शङ्कितु-राशयः ॥ त्वन्मत इति ॥ तथा च ब्रह्मपदं व्यर्थमित्यभिसन्धिः । ननु ब्रह्ममात्रगोचरा या धीस्तद्बाध्यत्वं विवक्षितम् । तादृशी चरमवृत्तिरेवेत्याशङ्क्य निराकरोति चरमधीरिति ॥ एतेनेत्युक्तमेव हेतुं विशदयति ॥ महावाक्यजन्यस्येति ॥ तादृशज्ञानस्य शब्दजन्यस्या-प्रसिद्धिरित्यपि बोध्यम् । अन्योन्येतराभ्यामिति । व्यावहारिकप्रातिभासिकयोरन्योन्यं विद्यमाने ये इतरत्वे ताभ्यामित्यर्थः ॥ भेदकाभाव इति ॥ अन्यथा स्वापेक्षया स्वस्येतरत्वप्रसङ्ग इति भावः । ननु व्यावहारिकगतेनेतरत्वेन प्रातिभासिकइतरत्वसिद्धिः । प्रातीतिकगतेन च तेन व्यावहारिके तत्सिद्धिरिति भेदकाभावेऽपीतरत्वसिद्धिरित्यत आह ॥ अन्योन्याश्रया-च्चेति ॥ एतेन कारणसंसर्गदोषप्रयुक्तत्वं प्रातिभासिकलक्षणं तदसंसर्गदोषप्रयुक्तत्वं व्यावहारिक लक्षणमिति निरस्तम् । आद्ये इष्टापत्तिः । द्वितीये त्वदभिमतेऽनादावतिव्याप्तिरिति । परिच्छेदार्थमुपसंहरन्वक्ष्यमाणमुपक्षिपति ॥ तस्मादिति ॥

श्रीमद्व्यासयतीन्द्रार्यसत्कल्पतरुसंश्रिति ।

**न्यायकल्पलता**यां हि सत्त्त्रैविध्यखण्डनम् ॥

**॥ इति सत्तात्रैविध्यभङ्गः ॥**

॥ इति कूर्मनरहरि आचार्य विरचितायां **न्यायकल्पलता**यां

