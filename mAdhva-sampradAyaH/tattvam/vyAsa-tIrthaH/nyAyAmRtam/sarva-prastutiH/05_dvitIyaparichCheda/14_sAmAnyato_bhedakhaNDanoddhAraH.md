+++
title = "१४ सामान्यतो भेदखण्डनोद्धारः"

+++


## यच्चेदमुच्यते– भेदः किं स्वरूपं, धर्मो वा ? नाद्यः

**१४. सामान्यतो भेदखण्डनोद्धारः**

# **न्यायामृतं**

यच्चेदमुच्यते– भेदः किं स्वरूपं, धर्मो वा ? नाद्यः । निरपेक्षत्वाद्यापातात् । नान्त्यः । अनवस्थाद्यापत्तेः । कुम्भस्य स्तम्भाद् भेदे प्रतीते स्तम्भस्य कुम्भाद् भेदधीरित्यन्योन्याश्रयाद्यापत्तेश्चेति । अत्र ब्रूमः किं भेद प्रतीतिरेव नास्तीत्युच्यते, किं वा सा कारणजन्या नेति, उत बाध्यविषयेति ? नाद्यः । भेदभ्रमनिरासाय वेदान्त-श्रवणाद्ययोगात् । भेदाप्रतीतौ बहुयत्नैस्तन्निरासायोगाच्च । स्वपरपक्षदूषणभूषणादे-र्भेदाप्रतीतौ बहुविप्लवापत्तेश्च । भेदः स्वरूपं धर्मो वेति विकल्पायोगाच्च । न हि पर्यायेण विकल्पः सम्भवति । द्वितीये कारणाजन्यत्वमजन्यत्वेन वा स्याद्, अकारणजन्यत्वेन वा स्यात् । नाद्यः । भेदप्रतीतेर्नित्यत्वापत्त्या स्वप्रातिकूल्याचरणापातात् । न द्वितीयः । व्याघातात् । जनकस्यैव कारणत्वात् । तृतीयेऽपि किं शुष्क तर्कैरेव भेदस्य बाध्यत्वा-ध्यवसायः, श्रुत्यादिना वा । नाद्यः । ऐक्यस्यापि ब्रह्मस्वरूपत्वे तद्वदेव निरपेक्षत्वा-द्यापातात् । धर्मत्वेऽनवस्थेत्यादि तर्कबाध्यत्वसाम्यात् । त्वयैव ‘वेदान्तानामैदंपर्यं दर्शयितुमिदं शास्त्रं प्रवृत्तम् । न तर्कशास्त्रवत् केवलाभिर्युक्तिभिः किञ्चित्सिद्धान्तं साधयितुं दूषयितुं वा प्रवृत्तम्’ इत्युक्तत्वाच्च । एवं च–

भेदः स्वरूपं धर्मो वेत्यादिरूपा विभीषिका ।

अकारमात्रप्रक्षेपे स्यादभेदे विभीषिका ॥

भेदाभावादन्यदैक्यं नास्तीति चेदैक्याभावादन्यो भेदो नास्तीति समम् । भेददूषणे-नैवैक्यसिद्धिश्चेदैक्यदूषणेनैव भेदसिद्धिः स्यात् । एवं च–

भेदस्य खण्डनेनैव यद्यभेदः प्रसिद्ध्यति ।

अभेदखण्डनेनैव तर्हि भेदोऽपि सिद्ध्यतु ॥

भेद एव दूष्योऽस्माकं न त्वभेदः साध्य इति चेद्, अभेद एव दूष्योऽस्माकं न तु भेदः साध्य इति समम् । स्वपक्षस्य जल्पादौ त्वयापि स्थाप्यत्वात् । वितण्डायां तु मयाप्यस्थाप्यत्वात् । न च वितण्डा तवैवेति नियमः । सत्यपि पक्षपरिग्रहे तवेव ममापि तदा तदस्थापनेन वितण्डाधिकारात् । अन्यथा तार्किकादेः शब्दानित्यत्वादौ मीमांसकादिना सह वितण्डा न स्यात् । उक्तं च–

‘वितण्डा तु सतामन्यैस्तत्वमेषु निगूहितम्’ इति ।

पक्षपरिग्रहहीनस्य तु निर्मर्यादस्यापसिद्धान्तादिनिग्रहानर्हतया न वितण्डाया-मप्यधिकारः । नाप्यौपनिषदंमन्यस्यापि तवैव वितण्डेति नियमः । त्वदिच्छाननु-सारित्वात्प्राश्निकानाम् । उपनिषदां परपक्षनिरासमात्ररूपत्वाभावाच्च । परपक्षनिरासकेन द्वितीयाध्यायेनैव गतार्थत्वेन स्वपक्षसाधनार्थानाम् आद्याद्यध्यायानां वैयर्थ्यापाताच्च । भाषितं च त्वयैव ‘आद्यद्वितीययोः सङ्गतिं दर्शयता स्वपक्षसाधनं प्रथमं कृतम् । तद्धि अभ्यर्हितं परपक्षप्रत्याख्यानात्’ इति ।

त्वया स्थाप्यम्, मया दूष्यमिति समयबन्धे कथमिति चेन्न, मयापि स्वानभि-मतस्यास्थाप्यत्वेन त्वयापि स्वाभिमतस्यादूष्यत्वेन तथा समयबन्धायोगात् । त्वया भेदः स्थाप्यः, मया दूष्य इति तद्बन्धे कथमिति चेत्, त्वयैक्यं स्थाप्यं मया दूष्यमिति तद्बन्धे कथम् ? तदापि अस्वव्याघातकैरेव त्वया ऐक्यं दूष्यमिति चेत्, भेदेऽपि तथेति न स्वव्याघातकैर्भेददूषणं युक्तम् । ब्रह्मातिरिक्तमैक्यमेव नास्तीति चेद्, घटाद्यतिरिक्तो भेदोऽपि नास्तीति समम् । श्रुतिविरोधादैक्यदूषकास्तर्का आभासा इति चेत्, प्रत्यक्षादि-विरोधाद् भेददूषका अपि तथेति समम् । प्रत्यक्षं तर्कविरोधाद् अप्रमाणं चेत्, श्रुतिरपि तद्विरोधादुपचरितार्थेति समम् । त्वन्मतेऽपि स्वस्य स्वाभिन्नत्वादभेदनिरासः स्वव्याहत इति चेत्, त्वन्मतेऽपि ब्रह्मणोऽनृताद् भिन्नत्वाद्भेदनिरासोऽपि स्वव्याहत इति समम् । ब्रह्मणोऽनृतादपि भेदो मिथ्येति चेन्न, स्वस्य स्वाभेदोऽपि मिथ्येति सुवचत्वात् ।

न हि सत्यमसत्येभ्यो भिन्नं नेत्युक्तितोऽपि च ।

सत्यं न सत्यमित्युक्तावधिकाऽस्ति विरुद्धता ॥

एवं च–

शुष्कतर्कैर्भेदबाधे स्यादभेदोऽपि बाधितः ।

प्रमितत्वात्तत्र तर्कास्तुच्छाश्चेत्प्रकृते न किम् ॥

न द्वितीयः । श्रुतेः साक्षिप्रत्यक्षाद्यबाधकत्वस्योक्तत्वात् । श्रुत्यादेः सम्यग-व्याख्यातत्वाच्च । प्रत्यक्षस्यापि भाविबाधकशङ्काभङ्गे उक्तन्यायैर्भेदधीबाधकत्वासम्भवाच्च ।

किञ्च कल्प्यमानमपि बाधकं किं भेदमेव गोचरयेद् उताभेदम्, यद्वा यत्किञ्चित् ? निरालम्बनज्ञानायोगात् । नाद्यः । साधकत्वात् । द्वितीये तदन्यस्तद्विरोधी तदभावो वा नञर्थो वाच्यः । पक्षत्रयेऽपि दुष्परिहरो भेदः । तदनन्यत्वे च तद्विरुद्धत्वतदभाव-त्वयोरयोगात् । भेदाभावादिग्राहिणापि प्रतियोगिविलक्षणतयैव स्वविषयस्य ग्राह्यत्वाच्च । औदासीन्येन प्रवृत्तस्य इदमिति ज्ञानवदबाधकत्वात् । अत एव न तृतीयः । एतेन बाधकं भेदभ्रमाधिष्ठानतत्त्वगोचरमिति निरस्तम् । तस्यापि भेदाद् भेदाभावे भेदविलक्षण-त्वेनाग्रहणे च तज्ज्ञानस्य भेदबाधकत्वायोगात् ।

किञ्च नायं भेद इति वा, नास्त्यत्र भेद इति वा, अन्यदेव भेदात्मना प्रत्यभ•दिति वा बाधकज्ञानेन भवितव्यं, नेदं रजतमित्यादिवत् । तदेतत्सर्वथा भेदावगाहीति कथं तद्बाधकम्? एकमेवानेकात्मना प्रत्य भादिति ज्ञानं बाधकमिति चेन्न, एकानेकयोर्वस्तुतो भेदाभावे वैलक्षण्याग्रहणे च तस्य बाधकत्वायोगात् । एवं च–

भेदाद्भिन्नतया स्वार्थं बाधधीर्गाहते न वा ।

आद्ये भेदः स्थिरोऽन्त्ये तु न सा स्याद्भेदबाधिका ॥

तस्मात्कप्तविषयत्वान्नान्योन्याश्रयतादेरुत्थानम् । उत्थितस्य भवेदाभासत्वम् । एतेन यदुक्तं खण्डने–‘निर्वचनवादिनीदं शोभते नास्मासु । प्रतिभासमानोऽयं भेदः स्वरूपादि-पक्षान्तर्भावबहिर्भावाभ्यां सदसत्वाभ्यां वाऽन्येनापि धर्मेण वाऽनिर्वाच्य इत्यङ्गीकारात्’ इति, तन्निरस्तम् । तर्कबाधमात्रेणानिर्वाच्यत्वे ऐक्यस्यापि तत्प्रसङ्गात् ।

किञ्च त्वयापि अनृतजडदुःखपरिच्छिन्नाद्यनात्मके ब्रह्मणि अनृतादिव्यावृत्ति-र्ब्रह्मज्ञानाबाध्येति वाच्यम् । शून्याद्यनात्मके घटादौ शून्यादितः स्वज्ञानाबाध्यभेददर्श-नात् । अन्यथाऽनृतादिव्यावृत्तिबोधनेन तद्भ्रान्ति निवारकस्य सत्यज्ञानादिवाक्यस्य भ्रान्त्यन्तरहेतुत्वं स्यात् । ब्रह्मण्यनृतत्वादेरधिष्ठानज्ञानाबाध्यात्यन्ताभाव प्रतियोगित्वरूपं मिथ्यात्वं च न स्यात् । उक्तं चैतद्देहात्मैक्याध्यासभङ्गे । न च प्रतियोगिनोऽनृतत्वात्ततो व्यावृत्तिरप्यनृता । शुक्तौ रूप्याभेदवद् बाधगम्यस्य तद्भेदस्यापि प्रातिभासिकत्वापत्या भ्रान्तिबाधव्यवस्थायोगात् । विस्तृतं चैतन्मिथ्यात्वभङ्गे । एवमात्मनि देहादात्मज्ञाना-बाध्यभेदाभावे देहात्मैक्यस्य मिथ्यात्वं न स्यादिति त्वदीया तदैक्याध्यासोक्तिरयुक्ता स्यात् । तथा नित्यस्यानित्यात्तात्विकभेदाभावे साधनचतुष्टयान्तर्गतो नित्यानित्यवस्तु-विवेको भ्रमः स्यादिति तेनानित्यहानेन नित्ये प्रवृत्तिरयुक्ता स्यात् । एवं प्रपञ्चे सद्वैलक्षण्यादि रूपम् अनिर्वाच्यत्वम् अधिष्ठानज्ञानाबाध्यमिति वाच्यम् । अन्यथाऽ-धिष्ठानज्ञानाबाध्यसत्वापातात् । जगन्मिथ्यात्वप्रमाणानाम् अतत्वावेदकत्वापाताच्च । एवम् अभेदस्य भेदात्तात्त्विकभेदाभावे तयोरभेदस्तात्त्विकः स्यादिति भेददोषैरभेदबाधनम्, अभेदप्रमाणैर्भेदसाधनं च स्यात् । न च तात्त्विकभेदाभावेऽपि तात्त्विकाभेदाभाव मात्रेण व्यवस्थेति वाच्यम् । अभेदाभावे भेदध्रौव्यात् । न च व्यवहारिकभेदाद् व्यवस्था । कल्पितेनाकल्पित कार्याप्रतिबन्धादित्युक्तत्वात् । एवं च–

ब्रह्मणोऽनृततो भेदः सत्यश्चेद् भेदखण्डनम् ।

व्याहतं स्यादसत्यश्चेद् ब्रह्मणोऽनृतता भवेत् ॥

भेदाभेदभिदा चेत्स्यात्कथं भेदो निवार्यते ।

भेदाभेदभिदा नो चेत्कथं भेदो निवार्यते ॥

किञ्च भेदस्य व्यावहारिकसत्यत्वरक्षार्थमेव त्वयाप्यन्योन्याश्रयादिकमुद्धार्यम् । न ह्यन्योन्याश्रयादिदुष्टस्य व्यावहारिकतापि दृष्टचरी । न हि मृदवास्तवीत्येतावता स्वजन्यघटजन्या । अन्यथाऽऽकाशवाय्वादेरेवान्योन्य मुपादानत्वाधिष्ठानत्वे स्यातामित्य-ज्ञानब्रह्मणोस्ते न कल्प्ये स्याताम् । यदि चान्योन्याश्रयादिदुष्टस्याप्यविद्या सामर्थ्याद् व्यावहारिकता, तर्हीश्वरसामर्थ्यात् तादृशस्यापि पारमार्थिकतैवास्तु । अपि च कथमत्रापादनक्रमः १) यदि भेददर्शनं स्यात्तर्ह्यन्योन्याश्रयादिकं स्यात् । न च तद्युक्तम् । तस्मान्नास्ति भेददर्शनमिति वा २) यदि भेददर्शनं वास्तवं स्यात्तर्हि अन्योन्याश्रयादिकं स्यादिति वा ३) यदि भेददर्शनं प्रमा स्यात्तदाऽन्योन्याश्रया दिकं स्यादिति वा ४) यदि भेददर्शनं धर्मिप्रतियोग्यादिसापेक्षं स्यात्तदाऽन्योन्या श्रयादिकं स्यादिति वा ।

नाद्यः । यदि भेददर्शनं न स्यात्तदा परः परमतमिव स्वमतमपि निराकुर्यात् । सकलव्यवहारविधुरश्च स्यादित्यादिप्रतिकूलतर्कपराहतेर्भेदादर्शने तन्निरासायोगेन विपर्ययापर्यव सानाच्च । न द्वितीयः । वास्तवेऽन्योन्याश्रयादेरभावेन व्याप्तिवैकल्यात् । दर्शनावास्तवत्वेऽप्यभेदवद्भेदस्यापि सत्त्वोपपत्तेश्च । न तृतीयः । त्वया स्तम्भात्कुम्भस्य भेदप्रतीतौ कुम्भात्स्तम्भस्य भेदधीरिति प्रतीतावेवान्योन्याश्रयत्वस्योक्तत्वेन चोरापराधा न्माण्डव्यस्य शूलप्राप्तिवत्प्रतीतिगतेनान्योन्याश्रयेण प्रमात्वनिषेधायोगात् । न च प्रतीतेर्विचारासहत्वेन भ्रमत्वं, विचारासहप्रपञ्चान्तर्गतचरमवृत्तिवत्प्रमात्वोपपत्तेः । जीवस्य ब्रह्मैक्यप्रतीतौ ब्रह्मणो जीवैक्यधीरिति ऐक्येऽप्यन्योन्याश्रयस्य वक्ष्यमाणत्वाच्च । रूप्यादिभ्रमस्यापि त्वयाऽख्यातिवाद्युक्तहेत्वभावादिबाधकाना मुद्धृतत्वेन विचारा-सहत्वाच्च । चतुर्थेऽपि सापेक्षतामात्रं निवर्ततां भेददर्शनस्य, किमायातम् । प्रकारान्तरा भावात्स्वयमपि निवर्तत इति चेन्न, प्रतीतेः परेणाप्यपेक्षणीयत्वेन निवर्तयितुमशक्य-त्वात् । प्रमात्वनिवर्तने च सामर्थ्याभावस्योक्तत्वात् । अन्यथा स्वाभिमताद्वैतमपि न सिद्ध्येदित्युक्तम् । किञ्च त्वत्पक्षे घटस्य पटाद्भेद इव घटेनाभेदोऽपि व्यावहारिकः । उक्तरीत्या ब्रह्मजीवैक्यमिव ब्रह्मण्यनृतव्यावृत्तिरपि तात्त्विकीति कथमभेदमुपेक्ष्य भेदे द्वेषः । एवं च–

ब्रह्मण्यनृतभेदस्य सत्यत्वे कलशे स्वतः ।

अभेदस्य च मिथ्यात्वे भेदे द्वेषस्तु किं कृतः ॥

॥ इति सामान्यतो भेदखण्डनोद्धारः ॥ १४ ॥

## **अद्वैतसिद्धिः**

स्यादेतद्– इदमयुक्तम्, भेदस्य प्रमाणसिद्धत्वात् । न च भेदस्य स्वरूपत्वेऽनपेक्षत्वापत्त्या धर्मत्वम्, तथा चानवस्था, स्तम्भकुम्भयोः परस्परभेदग्रहोऽन्योन्यभेदग्रहसापेक्ष इत्यन्योन्याश्रयश्च । एवं च भेदासिद्धिरिति वाच्यम् । तत् किं भेदप्रतीतिरेव नास्ति ? कारणाजन्या वा, बाध्यविषया वा । नाद्यः । विकल्पादिकरणरूपव्यवहारविप्लवापत्तेः । न हि भिन्नतया अज्ञातेन विकल्पः । न द्वितीयः । अकारणकोत्पत्तेर्व्याहतत्वेन नित्यत्वापत्त्या तन्निरासक मोक्षोपायाननुसारणापत्तेः । न तृतीयः । उक्तशुष्कतर्कस्याबाधकत्वात् । अन्यथा ऐक्यस्य स्वरूपत्वेऽनपेक्षत्वापत्तिः । धर्मत्वे औतहानिरित्यादिना ऐक्यबुद्धिरपि बाधितविषया स्यात् । न च मम वैतण्डिकस्य परपक्षमात्रं खण्डनीयमिति वाच्यम् । स्वपक्षसत्त्वेऽपि तव तथात्वे ममापि तथात्वाविरोधात् । न च मम परपक्षखण्डनमात्रेण स्वमतभूतैक्यसिद्धिः । ममापि तावन्मात्रेण स्वमतभूतभेदसिद्धिसम्भवात् । न च– मां प्रति भेदखण्डनमात्रनियोगे ममैव वैतण्डिकत्वमिति वाच्यम् । मां प्रत्यप्यैक्यखण्डनमात्र-नियोगसम्भवात् । मध्यस्थस्य त्वदनधीनत्वात् । अस्वव्याघातकैरेव त्वयैक्यं दूष्यमिति यदा तदा अस्वव्याघातकैरेव त्वया भेदो दूष्य इत्यपि स्यादिति चेन् मैवम्, न हि वयं भेदप्रतीतेः स्वरूपं कारणं वाऽपलपामः किन्तु बाधितविषयत्वं ब्रूमः । व्याप्तिसध्रीचीनतया अशुष्कस्तर्कैरेवानन्यपरया श्रुत्या स्मृत्या च भेदस्य बाधितत्वात् । विषयभेदादिना प्रत्यक्षविरोधस्य परिहृतत्वेन श्रुत्यादावुप-चरितार्थत्वाभावात् । यत्त्वभेदस्याप्येवं निरासः । न चाभेदखण्डनयुक्तीनां स्वस्य स्वाभेदोऽपि सिद्ध्येदिति स्वव्याघातादाभासता । भेदखण्डनयुक्तीनामपि भूषणयुक्त्यभेदेन स्वव्याघातकतायाः समानत्वादिति, तन्न, भेदखण्डनयुक्तीनां तत्त्वतो भेदनिवारकत्वेऽपि व्यावहारिकभेदस्यानिराकरणेन स्वाव्याघातकतोपपत्तेः । न चैवं ब्रह्मण्यनृतभेदस्य तत्त्वतो निषेधे तत्र तत्तादात्म्यापत्तिः । घटे कल्पितघटान्तरभेदभ्रमस्थले तत्तादात्म्यादर्शनात् । न चैवमभेदोऽपि तत्त्वतो निषेध्यः, तर्हि स्वरूपापर्यवसानेन शून्यवादापत्तेः । किञ्च ब्रह्मातिरिक्तमैक्यमस्माकं नास्त्येव । तस्य च तथा निषेधे श्रुतिविरोधः । न च मम घटातिरिक्तो भेदो नास्ति, तस्य निषेधे प्रत्यक्षविरोध इति वाच्यम् । प्रत्यक्षस्य पारमार्थिकसत्त्वाविषयत्वेनाविरोधित्वस्य प्रागेवोक्तत्वात् ।

ननु भेदबाधकं न भेदविषयमेव । तत्साधकतापत्तेः । नाप्यभेदविषयम् । एवं हि तदन्यस् तद्विरोधि तदभावो वा नञर्थो विषयो वाच्यः । सर्वथा च भेदो दुष्परिहरः, तदनन्यत्वे तद्विरोधतदभाव-त्वयोरयोगात् । भेदाभावग्राहिणापि प्रतियोगिविलक्षणतयैवाभावस्य ग्रहणाच्च । औदासीन्येन प्रवृत्तस्य इदमिति ज्ञानवदबाधकत्वाच्चेति चेन्न, पारमार्थिकत्वाकारेण भेदाभावविषयस्यैव बाधकत्वात् । न च भेदे दुष्परिहरता । व्यावहारिकभेदेनैव व्यावहारिकतद्विरोधित्वतदभावत्वयोरुपपत्ति सम्भवात् । ‘यक्षानुरूपो बलिः’ इति न्यायात् । भेदभ्रमाधिष्ठानतत्त्वगोचरं ज्ञानं भ्रमबाधकमित्युपपन्नम् । उक्तरीत्या भेदवैलक्षण्येन तद्ग्रहणोपपत्तेः । यत्तु ‘नायं भेदो नास्त्यत्र भेदोऽन्यदेव भेदात्मना प्रत्यभात्’ इत्येवमाकारकं बाधकज्ञानं वाच्यम् । ‘नेदं रजतम्’ इतिवत्, इदं च सर्वथा भेदावगाहीति कथं तत्र बाधकमिति, तन्न, प्रतियोगितया तद्ग्रहणस्य तद्बाधकत्वाविरोधित्वात् । न चात्र भेदो नास्तीति धीः सर्वथा न भेदाभावमवगाहत इति वाच्यम् । अन्यत्र भेदसत्त्वे तद्भेदस्यात्रावश्यकत्वेनात्र भेदो नास्तीत्यस्यैव कुत्रापि नास्तीत्यत्र पर्यवसानाद् एकमेव नानात्मना अभादित्यादि बाधकमनुसन्धेयम् । कोट्योर्व्यावहारिकभेदेन तद्वत्तया ग्रहणाच्च यथा बाधकत्वयोगः, तथोक्तमेव । एतेन–

भेदाद् भिन्नतया स्वार्थं बाधधीर्गाहते न वा ।

आद्ये भेदः स्थिरोऽन्त्ये तु न सा स्याद् भेदबाधिका ॥

इति निरस्तम् । स्वरूपेण स्थैर्येऽपि तत्त्वतोऽस्थिरत्वसम्भवात् । एवं चाकप्तविषयत्वादन्योन्या-श्रयत्वादेरुत्त्थानम् । उत्थितस्य च नाभासत्वम् । किञ्चायं देश्याभासो निर्वचनवादिनः प्रति, नास्मान् । वयं हि भासमानो यो भेदः स स्वरूपादिपक्षान्तर्भावबहिर्भावाभ्यां वा अन्येन वा धर्मान्तरेणानिर्वाच्य इति ब्रूमः । न च तर्काभासेनानिर्वाच्यत्वे ऐक्यस्यापि तत्प्रसङ्गः । भेदबाधकस्यानाभासताया उक्तत्वात् । ऐक्यभेदयोः श्रुत्यनुग्रहाननुग्रहाभ्यां विशेषाच्च ।

ननु ब्रह्मण्यनृतादिव्यावृत्तिर् ब्रह्मज्ञानाबाध्या वाच्या । शून्याद्यनात्मकघटादौ शून्यादितः स्वज्ञाना-बाध्यभेददर्शनादिति चेत्, ब्रह्मघटयोरधिष्ठनाध्यस्तत्वाभ्यां विशेषात् । अनृतत्वस्य मृषात्वेन तद्व्यावृत्तेरपि मृषात्वस्य युक्तत्वेन घटे तज्ज्ञानबाध्यत्वस्य उभयोः समानत्वात् । न चैवं प्रातिभासिक-रूप्यादिव्यावृत्तेरपि प्रातिभासिकत्वापत्तिः । तथा च भ्रान्तिबाधव्यवस्था न स्यादिति वाच्यम् । विशेषदर्शनजन्यत्वतदजन्यत्वाभ्यां बाधभ्रान्तिव्यवस्थोपपत्त्या प्रातिभासिकत्वस्येष्टत्वात् । न चैवं सत्यादिवाक्यस्यानृतव्यावृत्तिबोधकस्याप्रामाण्यापत्तिः । तस्या आर्थत्वात् । न चैवं व्यावृत्तिवन्मृषाप्रतियोगिकस्यात्यन्ताभावस्यापि मृषात्वेनाधिष्ठानज्ञानाबाध्यात्यन्ताभावप्रतियोगित्व-रूपमिथ्यात्वं न स्यादिति वाच्यम् । अधिष्ठानज्ञानबाध्यत्वस्य तत्राविशेषणत्वात् । न चैवमात्मनि देहभेदस्य बाध्यत्वे देहात्मैक्यस्य मिथ्यात्वं न स्यादिति वाच्यम् । भेदमिथ्यात्वस्य प्रतियोग्यैक्या-मिथ्यात्वाप्रयोजकत्वस्योक्तत्वात् ।

न च नित्यानित्यवस्तुविवेकस्य साधनचतुष्टयान्तर्गतस्य ज्ञानं भ्रमः स्यात् । तथा च तेनानित्यपरिहारेण नित्ये प्रवृत्तिर्न स्यादिति वाच्यम् । हानोपादानोपयुक्तरूपावगाहिबुद्धेर्व्यावहारिक-प्रामाण्यशालितया व्यावहारिकहानोपादानस्य निवर्तयितुमशक्यत्वात् । एतेन प्रपञ्चे सद्वैलक्षण्यस्य मिथ्यात्वे सदैक्यापत्तिः । जगन्मिथ्यात्वप्रमाणानां चातत्त्वावेदकत्वापात इति निरस्तम् । मिथ्यात्व-निरुक्तावुक्तोत्तरत्वाच्च । एतेन भेदादभेदस्य भेदाभावेऽन्यतरखण्डनसाधनाभ्यामुभयखण्डनसाधने इति निरस्तम् । तात्त्विकभेदाभावेऽपि कल्पितभेदेन व्यवस्थोपपत्तेः । न च कल्पितेनाकल्पितकार्य-प्रतिबन्धायोगः । अविद्यया स्वप्रकाशरूपब्रह्मकार्यप्रतिबन्धदर्शनात् । कल्पितकान्तया विश्लेषकार्य-प्रतिबन्धदर्शनाच्च ।

ननु भेदस्य व्यावहारिकसत्त्वार्थमपि त्वया अन्योन्याश्रयादिकमुद्धरणीयम् । परस्परसापेक्षेण व्यवहारस्याप्यभावात् । न हि व्यावहारिकमृदः स्वजन्यघटसापेक्षत्वम् । किञ्चात्र १) न भेदमात्रेण तद्दर्शनमात्रेण वा अन्योन्याश्रयाद्यापादनम् । तथा सति व्यावहारिकयोरपि तयोरसिद्धिः स्यात् । २) नापि तत्प्रतीतिवास्तवत्वेन तदापत्तिः । चरमवृत्त्यवास्तवत्वेऽपि तद्विषयवास्तवत्ववदुपपत्तेः । वास्तवे अन्योन्याश्रयादर्शनेन व्याप्त्यसिद्धेश्च । ३) न च प्रमारूपतत्प्रतीत्या तदापादनम्।
प्रतीति-सामान्य एव त्वयाऽन्योन्याश्रयस्योक्तत्वेन प्रमात्वपर्यन्ते तत्र दोषाभावात् । ४) नापि तत्प्रतीते-र्धर्मिप्रतियोगि सापेक्षत्वेन तदापादनम् । तावतापि तत्सापेक्षतामात्रस्यैव निवृत्तिरिति चेन्न, अस्माकम-विद्यासामर्थ्यात् सर्वानुपपत्ति विधूननोपपत्तेः । न हि मायायाम् असम्भावनीयं नाम । तथा च परस्पराश्रितमपि इन्द्रजालवद्दर्शयिष्यति । न च– ईश्वरसामर्थ्यात्तादृशमपि सत्यं स्यादिति वाच्यम् । उभयसिद्धमृषाभूतेन्द्रजालस्थले कारणादिव्यवस्थोल्लङ्घिकार्यादि दर्शनवदन्यत्र तथाऽदर्शनात् । दर्शने च मृषात्व एव पर्यवसानात् । आपादनं च– भेदस्तत्प्रतीतिश्च यदि मायिकी न स्यात्, सर्वव्यवस्थो-ल्लङ्घिनी न स्यात्, सर्वव्यवस्थोल्लङ्घिनी चेयम् । तस्मान्मायिकीति विपर्ययपर्यवसानात्, मायिके व्यवस्थोल्लङ्घनस्य दर्शनेन व्याप्तिसिद्धेः । उक्तश्रुत्या अस्वव्याघातकयुक्त्या च भेदस्य बाधादभेदस्या-बाधाच्च स्वाभेदस्वभेदयोर्व्यावहारिकत्वे समानेऽपि स्वाभेदं परित्यज्य भेद एव सर्वथा प्रद्वेषो नाकारणकः ।

॥ इत्यद्वैतसिद्धौ सामान्यतो भेदखण्डनम् ॥ १४ ॥

### **न्यायामृततरङ्गिणी**

स्वरूपं धर्मो वेतीति ॥ स्वरूपधर्मयोर्भेदानवगमे स्वरूपं वा धर्मो वेति विकल्पो न युज्यते ॥ अकार मात्रेति ॥ धर्मोऽभेदः स्वरूपं वेत्याद्यप्रकारप्रश्लेषः ॥ तदुक्तमिति ॥ कथालक्षणे ॥ वितण्डा त्विति ॥ अन्यैरसद्भिः सह सतां वितण्डैव । यतोऽसत्सु तत्वं निगूहितम् । न प्रकाशनीयम् ॥ निर्वचनवादिनीदं शोभत इति ॥ यस्तु पदार्थान्निरुच्य व्यवस्थापयति तं प्रतीदं दूषणं शोभते न मां प्रतीत्यर्थः ॥ अनिर्वाच्य इति ॥ वक्तुम् अशक्य इत्यर्थः ॥ देहात्मैक्याध्यासभङ्ग इति ॥ अधिष्ठानज्ञानबाध्यात्यन्ताभावप्रतियोगि-त्वस्य सत्यत्वेऽपि सत्वादित्यादिनोक्तम् ॥ कल्पितेनाकल्पितकार्याप्रतिबन्धादित्युक्त-त्वादिति ॥ एतच्चोपलक्षणम् । दूष्यदूषणव्यवस्था दिरूपस्वकार्यकारिणो भेदस्यैव तात्विक-त्वम् । अव्यवस्थारूपस्वकार्याकारिणस्त्वभेदस्य मिथ्यात्वं स्यादिति च वक्ष्यते । यस्तु कल्पितकान्ताया विश्लेषकार्यप्रतिबन्धो दृश्यत इत्याह सोऽश्रद्धेयः । बहुधा निरासात् । कान्ताज्ञानस्यैव तथात्वात् ॥ ईश्वरसामर्थ्यादिति ॥ न चोभयसिद्धमृषाभूतेन्द्रजालस्थले कारणादिव्यवस्थोल्लङ्घिकार्यदर्शनवदीश्वर शक्त्या न तथा कार्यं दृश्यत इति वाच्यम् । पामरशब्दादप्यपकृष्टत्वात् । ईश्वरशक्तिरूपकारणस्य सत्त्वेऽप्यन्यकारणो ल्लङ्घनस्य शीतातप-वातादिषु सरित्सागरादिषु विचित्रकार्येषु पामरैरपि प्रमितत्वात् ॥ प्रमात्वनिषेधायोगा-दिति ॥ अर्थबाधः प्रमात्वनिषेधः । तस्यायोगः । अर्थसत्यमेव स्यादित्यर्थः । विचारसाहित्य-रूप हेतोरन्वयव्याप्तौ व्यभि चारमाह– विचारेति ॥ जीवस्य ब्रह्मैक्यप्रतीताविति ॥ जीवब्रह्मणोरप्रतीतौ भेदेन प्रतीतौ त्वनयोरैक्याप्रतीते रित्यादिनैक्येऽप्यन्योन्याश्रयस्य वक्ष्यमाणत्वात् ॥ स्वाभिमतेति ॥ ऐक्यप्रतीतेरप्यन्योन्या श्रयवत्त्वात् ॥ तत्पक्ष इति ॥

न हि सर्वत्र भेदो मिथ्या येन स द्वेष्यः स्यात् । नापि सर्वत्र भेदः सत्यः येन स इष्टः स्यात् ।

॥ इति सामान्यतो भेदखण्डनोद्धारः ॥ १४ ॥

### **न्यायामृतकण्टकोद्धारः**

ननु ब्रह्म जीवाद् भिन्नं किं व्यवहारतस्तत्वतो वा ? आद्ये इष्टापत्तिः । स्वरूपत्वादि-पक्षदोषदुष्टत्वेनानुपपन्नत्वादिति मायिमतमुत्थापयति– यच्चेदमिति ॥ स्वरूपं, धर्मिण इति शेषः ॥ निरपेक्षत्वादीति ॥ धर्मिणो निरपेक्षत्वात् । यद् यत्स्वरूपं तस्य तादृशत्वादिति भावः ॥ अनवस्थेति ॥ भेदस्य धर्मित्वे धर्मधर्मिणोर्भेदस्यावश्यकत्वात् । तस्यापि धर्मत्वेन भेदपरम्परयाऽ-नवस्थेत्यर्थः ॥ कुम्भस्येति ॥ कुम्भप्रतियोगिकस्तम्भभेदज्ञाने कुम्भस्य प्रतियोगित्वेन ज्ञानं कारणम् । कुम्भस्य प्रतियोगित्वं च स्तम्भप्रतियोगिकभेदवत्त्वमेव । स्तम्भे च भेदप्रतियोगित्वं कुम्भप्रतियोगिक भेदवत्त्वमेव । तथा च कुम्भे प्रतियोगित्वे ज्ञाते स्तम्भनिष्ठभेदधीः । तज्ज्ञाने च तत्प्रतियोगिकभेदवत्त्वरूपप्रतियोगित्व धीरित्यन्योन्याश्रय इत्यर्थः । व्यक्तिभेदाङ्गीकारे चक्रकादिकम् आदिशब्दगृहीतं द्रष्टव्यम् ॥ भेदभ्रमेति ॥ निरस्याभावे निरासायोगात् । न चानिर्वचनीयाद्यभावे तन्निरासवद् भेदभ्रमाभावेऽपि तन्निरासोपपत्तिरिति वाच्यम् । अत्र निरासो नाभावज्ञापनं किन्तु ध्वंसः । न हि वस्तुनोऽभावे ध्वंसः सम्भवतीति ॥ भेदाप्रतीताविति ॥ अप्रतीतस्याभाव ज्ञापनायोगादिति भावः ॥ बहुविप्लवेति ॥ दूषणभूषणव्यवस्था न स्यादिति भावः ।

भेद इति ॥ स्वरूपधर्मयोर्भेदाप्रतीतौ विरुद्धार्थकवाशब्दप्रयोगादित्यर्थः । एतदेवाह– न हीति ॥ पर्यायेणार्थभेदज्ञानं विनेत्यर्थः ॥ धर्मत्व इति ॥ धर्म धर्मिणोर्भेदस्य नियतत्वादित्यर्थः । किञ्च शुष्कतर्केण प्रमितार्थनिराकरणे त्वद्वाक्यविरोधोऽपीत्याह– त्वयैवेति ॥ उक्तमर्थं सङ्गृह्णाति– एवञ्चेति ॥ तथा चैवं भेदखण्डने स्वव्याघात इति भावः । ननु नेयं प्रतिबन्दी । मया पृथग-भेदस्यासाधनात् । भेदाभावातिरिक्तस्याभेदस्याभावादिति शङ्कते– भेदाभावादिति ॥ ऐक्या-भावादिति ॥ तथा च ममापि पृथग् भेदस्यासाधनान्नायं दोषो ममापीति भावः । उक्तमर्थं कारिकया सङ्गृह्णाति– एवञ्चेति ॥ समानन्यायत्वादिति भावः । ननु कथं साम्यम् ? त्वया स्वपरपक्षस्थापनोपालम्भौ विधेयौ । मया परपक्ष एव दूष्य इत्यत आह– स्वपक्षस्येति ॥ ननु ममैव वितण्डा तव तु जल्पादिकमिति कथमनियतमित्याशङ्क्य निषेधति– न चेति ॥ ननु मद्व्यतिरिक्तस्य वितण्डा नैव दृष्टेत्यत आह– अन्यथेति ॥

ननु त्वयापि वितण्डायामधिकाराङ्गीकारे सिद्धान्तविरोधः । त्वत्सिद्धान्ते वितण्डा कर्तव्ये-त्यनुक्तत्वादित्यत आह– उक्तञ्चेति ॥ ननु पक्षपरिग्रहे वितण्डायां ममाप्यधिकार इत्युक्तम् । तन्न पक्षपरिग्रहस्यानुपयोगादित्यत आह– पक्षपरिग्रहहीनस्येति ॥ ननु मया वितण्डैव क्रियते न जल्पादिकमित्यत आह– नापीति ॥ औपनिषदंमन्यस्येति हेतुगर्भमुक्तं तद्विशदयति– उपनिष-दामिति ॥ यदि तव वितण्डैव तदा द्वितीयाध्यायातिरिक्ता मीमांसा व्यर्थैवेत्याह– परपक्षेति ॥ सर्वत्र वितण्डैवेत्यङ्गीकारे स्वभाष्यविरोधोऽपीत्याह–
भाषितञ्चेति ॥ न च व्युत्थितं प्रति मम वितण्डैव । स्वीयान् प्रति वादादिकमपीति वाच्यम् । स्वीयमेव भेदपक्षं गृहीत्वा भेददूषणे तवोत्तराभावप्रसङ्गात् । प्राश्निकानां त्वदननुसारित्वाच्च ॥ मयापीति ॥ न च मया स्वाभिमतं स्थाप्यमिति समयबन्धो भविष्यति । तथा च नाभिमतस्थापनप्राप्तिः । तथा च कथं तद्बन्धायोग इति वाच्यम् । सामान्यसमयबन्धेन कथाविशेषप्रवृत्ययोगात् । समयबन्धानुमानप्रयोगादीनां समानविषयत्वदर्शनाच्च । अत एव विशेषविषयत्वेन शङ्कते– त्वयेति ॥ प्रत्यक्षेति ॥ न च प्रत्यक्षं श्रुतिविरोधाद् भिन्नविषयमिति वाच्यम् । प्रत्यक्षस्य प्रबलत्वेन श्रुत्यभिन्न विषयत्व-कल्पनायोगात् । यथा चैतत्तथा प्रत्यक्षप्राबल्यप्रस्तावे विचारितम् ॥ स्वस्य स्वाभेदोऽपीति ॥

उपलक्षणमेतत् । ब्रह्मणो न तादात्म्यापत्तिस्तात्विकी स्यादित्यपि द्रष्टव्यम् । न च घटे कल्पितघटान्तरभेदस्य कल्पितत्वेऽपि तत्तादात्म्यं न वास्तवमिति वाच्यम् । कल्पितघट-प्रतियोगिकस्यापि तात्विकस्यैव स्वीकारेण दृष्टान्तासम्प्रतिपत्तेः । प्रतियोगिनः कल्पितत्वेऽपि तत्प्रतियोगिकस्य सत्यत्वमज्ञानस्य कल्पितत्वेऽपि तन्निवृत्तेरिवोपपद्यत इति भावः । ननु भवत्पक्षे व्याघात इत्यत आह– न हीति ॥ आद्यपक्षनिराकरणं कारिकया सङ्गृह्णाति– एवञ्चेति ॥ न द्वितीय इति ॥ श्रुत्यादिना भेदप्रतीतेर्बाध्यविषयत्वमिति द्वितीयो नेत्यर्थः । श्रुतिः किं साक्षि-प्रत्यक्षबाधिका उत तदतिरिक्तप्रत्यक्षबाधिका ? नाद्य इत्याह– श्रुतेरिति ॥ प्रत्यक्षबाधप्रस्तावे इति भावः । न द्वितीयः । साक्षिप्रत्यक्षेणैव भेदसिद्धिसम्भवात् । किञ्च यद्विरोधि तद्बाधकम् । श्रुत्यादिकञ्च यथा न विरोधि तथा उपक्रमादिविचार पूर्वकं व्याख्यातमित्याह– श्रुत्यादेरिति ॥ ननु भेदधियो धीत्वात्, शुक्तिरजतधीवद् बाधकं शङ्क्यत इत्यत आह– प्रत्यक्षस्येति ॥ धीत्वमात्रेण बाधकं शङ्क्यते उत बाधितधीत्वेन । नाद्यः । भाविबाधकशङ्काभङ्गोक्तन्यायेनैव ब्रह्मज्ञानादीनामपि बाधकशङ्कापत्तौ बहुविप्लवापत्तेः । द्वितीये त्वन्योन्याश्रय इति भावः ।

किञ्च बाधकज्ञानस्य भेदविषयत्वनियमात् तेन भेददूषणं स्वव्याहतमित्याह– किञ्चेति ॥ भेदमेव ॥ धर्मिप्रतियोगिनोरिति शेषः । ननु बाधकज्ञानं किमपि न गोचरयतीत्यत आह– निरालम्बनेति ॥ निर्विषयस्यापि ज्ञानत्वे घटादेरपि तथात्वापत्तेरिति भावः । साधकत्वाद् भेदस्येति शेषः । ननु पक्षत्रयेऽपि भेदस्य दुष्परिहारत्वमुक्तं, तदभावतद्विरोधपक्षे भेदप्राप्तेर-भावादित्यत आह– तदनन्यत्व इति ॥ नन्वस्तु तदन्यत्वे तद्विरोधायोगः । तदभावायोगास्तु कथम् ? घटे घटानन्यत्वेऽपि घटाभावाभावादिति चेन्न । तदभाव इत्यत्र तच्छब्देन तत्तादात्म्यस्य विवक्षणात् । घटे च तदभावाभावात् । तद्विरोधतदभावपक्षे साक्षादपि भेदविषयत्वमस्तीत्याह– भेदाभावादिग्राहिणापीति ॥ न च पारमार्थिकत्वाकारेण भेदाभावविषयकं बाधकं, तद्विरोधित्वादि- व्यवस्था तु व्यावहारिकभेदेन भविष्यतीति वाच्यम् । निराकारे ब्रह्मणि पारमार्थिकत्वाकारेण तदभावविषयकस्याबाधकत्वात् । अस्यापि तद्वाधकत्वायोगात् । त्वन्मतेऽखण्डार्थनिष्ठवेदान्त-जन्यनिष्प्रकारकज्ञानस्य बाधकत्वेन तादृशसप्रकारकज्ञानस्य बाधकत्वायोगाच्च । व्यावहारिकस्य बाध्यत्वेन तस्य तद्विरोधित्वादिनियामकत्वे स्वस्यापि स्वविरोधित्वापाताच्च । ननु बाधकज्ञानं तदभावं न प्रतियोगि विलक्षणतया गृह्णाति । येन भेदभानमावश्यकमित्यत आह– औदासीन्येनेति ॥ अत एवेति ॥ औदासीन्येन प्रवृत्तस्य बाधकत्वादेवेत्यर्थः ॥ तस्यापीति ॥ अधिष्ठान-त्वस्यापीत्यर्थः । सर्वप्रकारेण बाधकज्ञानपर्यालोचनायां भेदस्य बाधकज्ञानेन विधीयमानत्व-मावश्यकम् । तथा च तेन कथं भेदधीबाध इत्याह– किञ्चेति ॥ न च प्रतियोगितया तद्भानस्य न तद्बाधकत्वविरोधित्वमिति वाच्यम् । अन्यथा विधेयत्वविरोधात् । किं यदि भेदः सर्वथा शशविषाणादिवन्न स्यात् तर्हि अत्रेति न स्यात् । अत्रेत्युक्त्या अन्यत्र सत्त्वप्रतीतेः । न चान्यत्र सत्त्वे अत्रापि सत्वापाते अत्रेत्यस्य कुत्रापि नास्तीत्यत्रैव पर्यवसानमिति वाच्यम् । तथा पर्यवसाने अत्र घटो नास्तीत्यादेरपि तथात्वापत्तौ सर्वप्रमाणविरोधात् । अव्यवस्था च स्यात् । तथा च न सर्वथा भेदधियो बाध इति ॥ तस्येति ॥ एकमेवानेकात्मना प्रत्यभादित्यस्येत्यर्थः । व्यावहारिकभेदेन न कोट्योर्विरोधापादनं प्रत्युक्तम् । उक्तमर्थं कारिकया सङ्गृह्णाति– एवञ्चेति ॥ भेदः स्थिरः । तत्त्वत इत्यर्थः । बाधकाभावादिति भावः । उपसंहरति– तस्मादिति ॥ कप्तविषयत्वात् । प्रामाणिकत्वात् । यथा बीजाङ्कुरादावन्योन्याश्रयादेरनुत्थानं तथेत्यर्थः । एतेनेति परामृष्टं हेतुं दर्शयति– तर्केति ॥ न चैक्यभेदयोः श्रुत्यनुग्रहाननुग्रहाभ्यां बाधाबाधाभ्यां च महान् विशेष इति वाच्यम् । भेदपक्षे श्रुत्यनुग्रहस्य तद्बाधकानामाभासत्वस्य च वक्ष्यमाणत्वात् ।

किञ्च त्वयापि पञ्चसु स्थलेषु भेदस्य सत्यत्वमङ्गीकरणीयम् । अन्यथा सत्यानृतादिव्यवस्था न सिद्ध्येदित्याह– किञ्चेति ॥ ननु कुतो ब्रह्मज्ञानाबाध्या व्यावृत्तिः स्वीकार्येत्यत आह– शून्येति ॥ न च शून्यानधिष्ठानत्वाद् घटस्य ब्रह्मणस्त्वनृताधिष्ठानत्वमिति विशेष इति वाच्यम् । अधिष्ठानेऽपि शुक्तिकाशकले प्रातिभासिकप्रतियोगिकधर्मि ज्ञानाबाध्यभेददर्शनेनाधिष्ठानानधिष्ठान-त्वयोरप्रयोजकत्वात् । यद्यदनात्मकं तत्तत्प्रतियोगिकधर्मिज्ञानाबाध्यभेदवदिति व्याप्तेर्निरुपाधिक-सहचारभङ्गरूपविपक्षबाधकतर्केणाप्रयोजकत्वाच्च ॥ अन्यथेति ॥ ब्रह्मण्यप्यनृतव्यावृत्ते-र्मिथ्यात्वादित्यर्थः । न च व्यावृत्तेरार्थत्वात् कथं सत्यादिवाक्यस्य भ्रान्त्यन्तरहेतुत्वमुक्तमिति वाच्यम् । व्यावृत्तेऽपि व्यावर्तकस्यार्थत्वाभावात् । व्यावृत्तिमिथ्यात्वे व्यावर्तकमिथ्यात्वनियमात् । व्यावर्तके तात्पर्याभावे तस्यानृतादिभ्रान्तिनिरासकत्वं न स्यात् ॥ ब्रह्मणीति ॥ न चाधिष्ठान-ज्ञानाबाध्येति मिथ्यात्वलक्षणे विशेषणं न दीयते इति वाच्यम् । बाध्यात्यन्ताभावप्रतियोगित्व रूपमिथ्यात्वस्य मन्मतेऽपि सत्त्वेन सिद्धसाधनात् । यथा चैतत्तथोक्तमित्याह– उक्तं चैतदिति ॥ शुक्ताविति ॥ न च शुक्तौ प्रातिभासिकप्रतियोगिकोऽपि भेदो मिथ्या विशेषदर्शनजन्य-त्वादित्यादिना बाधकत्वादिव्यवस्था युक्तेति वाच्यम् । बाधकज्ञानेन विधीयमानस्य प्रातिभासिकत्वायोगात् । प्रतियोगितदभावयोरेकत्र समानसत्ताकयोर्विरोधात् ।

यत्तु विशेषदर्शनजन्यस्यापि भ्रान्त्यन्तरस्याबाधकत्वात् तदजन्यस्याप्यखण्डार्थनिष्ठवेदान्त-साक्षात्कारस्य बाधकत्वात् । तस्माद् बाधकत्वे बाध्यविषयसत्ताधिकसत्ताविषयत्वं तन्त्रमिति न बाधगोचरभेदस्य प्रातिभासिकत्वम् । उक्तन्यायमन्यत्रातिदिशति– एवमिति ॥ न च भेदमिथ्यात्वमैक्यमिथ्यात्वाप्रयोजकमिति वाच्यम् । यत्र यद्भेदो मिथ्याव्यावहारिकप्रामाण्यशालितया हानोपादानं निर्वर्तयितुमशक्यमिति वाच्यम् । नित्यानित्ययोर्वास्तवभेदाभावे वास्तवैक्यापत्या एकत्रोपादानप्रयुक्तरूपम् अपरत्र हानोपयुक्तं रूपमित्यस्य व्याहतेः । उदाहरणान्तर भेदसत्यत्वम् अङ्गीकरणीयमित्याह– एवमिति ॥ ययोर्भेदस्तात्विको मतस्तयोरभेदस्तात्विक इति भावः ॥ अभेदाभाव इति ॥ अभावाभावस्य भावत्वादिति भावः ॥ कल्पितेनेति ॥ न चाविद्यया स्वप्रकाशरूपब्रह्मकार्यप्रतिबन्धस्तथा कल्पितकान्तया विश्लेषकार्यप्रतिबन्धो दृष्ट एवेति वाच्यम् । अविद्यायाः कल्पितत्वासिद्धेः । स्वप्रकाशब्रह्मरूपकार्याभावस्य भेदेनाप्युपपत्तेश्च । यत्र कान्तायाः कल्पितत्वं तत्र विश्लेषकार्यप्रतिबन्धादर्शनात् । स्वप्ने तु (तत्र तु) कान्तायाः सत्यत्वादेवेति भावः । उक्तमर्थं बुद्ध्यारोहार्थं कारिकायां सङ्गृह्णाति– एवञ्चेति ॥ कथमिति ॥ भेदाङ्गीकारादिति भावः ॥ कथं भेद इति ॥ अभेदसाधनेनैव भेदस्य साधितत्वादिति भावः ।

किञ्च भेदस्य सत्यत्वं वदताऽवश्यमन्योन्याश्रयाद्युद्धार्यम् । अन्योन्याश्रयादिदुष्टस्य वक्ष्यमाण-रीत्या व्यावहारिकसत्त्वानुपपत्तेः । तथा च यत्रोभयोः समोदोष इति न्यायेन भेदसत्यत्वखण्डनं स्वव्याहतमित्याह– किञ्चेति ॥ अन्यथेति ॥ व्यावहारिकसतोऽन्योन्याश्रयताया अदूषकत्व इत्यर्थः । तथा चाधिष्ठानत्वादिना ब्रह्मसिद्धिर्न स्यादिति भावः ॥ ईश्वरसामर्थ्यादिति ॥ अविद्याया अघटितघटकशक्तित्वे प्रमाणाभावाज्जडत्वादिना तदनुपपत्तेश्व । ईश्वरस्य तद्भावान्महा-चेतनत्वेन सर्वोपपत्तेश्र्चेति भावः । न च मायायामिन्द्रजालादौ विचित्र कार्यकरत्वं दृष्टमिति वाच्यम् । मायिकवैलक्ष्यव्यस्योपपादितत्वेन मायामयत्वानुपपत्तेरुक्तत्वात् । एवमन्योन्याश्रया-द्यापादनम् अयुक्तं स्वव्याहतत्वादित्युक्तं प्रतितर्कपराहतत्वाद् विपर्ययपर्यवसानानुपपत्तेश्चेत्याशयेनाह– अपि चेति ॥ इदं दूषणद्वयं प्रथमकल्प एवेत्याह– यदि भेददर्शनमिति ॥ वास्तव इति ॥ इदं च दूषणं पूर्वकल्पेऽपि द्रष्टव्यम् । अनेनापादनेन भेदस्यावास्तवत्वं सिषाधयिष्यंस्तत्र न सिद्ध्यतीत्यर्थान्तरमित्याह– दर्शनमिति ॥

वैयधिकरण्यात् तृतीयपक्षोऽयुक्त इत्याह– न तृतीय इति ॥ न च प्रतीतिपदं प्रमितिपरं, तथा च न वैयधिकरण्यमिति वाच्यम् । प्रमित्यभावेऽपि प्रतीतिमात्रेण कार्योत्पत्तेर् व्याप्ति-विकलत्वात् । यदेवमन्योन्याश्रयेण भेद निराकरणं तर्ह्यैक्यनिराकरणमपि सुशकमित्याह– जीवस्येति ॥ वक्ष्यमाणत्वात् सामान्यत ऐक्यभङ्ग इति शेषः । किञ्च प्रतीतेर्विचारासहत्वेन भ्रमत्वं साधयितुमशक्यम् । असिद्धत्वादित्याह– रूप्यादिति ॥ अन्यथेति ॥ यदि अपेक्ष्यनिवृत्या आपेक्षिकनिवृत्तिस्तदेत्यर्थः । ननु च भेदस्तत्प्रतीतिश्च यदि मायिकी न स्यात् सर्वव्यवस्थोल्लङ्घिनी न स्यात् । मायिके व्यवस्थोल्लङ्घनाभावेन विपर्ययपर्यवसानाभावात् । अप्रयोजकत्वाच्च । अभेदस्तत्प्रतीतिर्यदी त्यापादनसम्भवेनाभाससमान योगक्षेमत्वाच्चेत्यल-मतिविस्तरेण । किञ्चाभेदं विहाय भेददूषणं द्वेषमात्रकारणकमित्याह– किञ्चेति ॥ उक्तमर्थं कारिकायां सङ्गृह्णाति– एवञ्चेति ॥ कलशे स्वतो ऽभेदस्य मिथ्यात्वे इत्यन्वयः ।

॥ इति सामान्यतो भेदखण्डनोद्धारः ॥ १४ ॥

### **न्यायामृतप्रकाशः**

निरपेक्षत्वेति ॥ प्रतियोग्यादिनिरपेक्षधर्म्यभिन्नत्वाद्भेदस्यापि निरपेक्षत्वं स्यादित्यर्थः ॥ अनवस्थेति ॥ भेदस्य धर्मत्वमङ्गीकृत्य भिन्नत्वाङ्गीकारे भेदपरम्परयाऽनवस्थेत्यर्थः ॥ भेदे प्रतीत इति ॥ तथा च्ं कुम्भस्य स्तम्भधर्मिकभेदं प्रति प्रतियोगित्वसिद्धिरित्यर्थः । भिन्नत्वेन ज्ञातस्यैव प्रतियोगित्वादिति भावः ॥ किं भेदेति ॥ निरपेक्षत्वानवस्थादिदूषणेनेति शेषः ॥ बाध्येति ॥ बाध्यभूतभेदविषयेत्यर्थः ॥ तन्निरासेति ॥ भेदनिरासेत्यर्थः ॥ भेदः स्वरूपमिति ॥ स्वरूपधर्मयोर्भेदानवगमे तयोरभेदेन पर्यायत्वापत्त्या स्वरूपं धर्मो वेति सहप्रयोगेन विकल्पो न स्यादित्यर्थः । तदेवोपपादयति– न हीति ॥ अयं घटो वा करीरो वेति विकल्पादर्शनादित्यर्थः ॥ नित्यत्वेति ॥ उक्तदूषणेन भेदप्रतीतेः कारणाजन्यत्वेन नित्यत्वप्राप्त्या ब्रह्मज्ञानानिवर्त्यत्वप्राप्ते-र्मायावादिनः स्वप्रातिकूल्याचरणप्रसङ्ग इत्यर्थः ॥ श्रुत्यादिनेति ॥ ‘अद्वितीयम्’ इति श्रुत्यादि-नेत्यर्थः । तद्वदेव निरपेक्षब्रह्मस्वरूपवदेव । तथा च शुष्कतर्कैरेव बाध्यत्वोक्तौ तद्विरोध इत्यर्थः ।

अकारमात्रेति ॥ भेदः स्वरूपं धर्मो वेत्यत्र अभेदः स्वरूपं धर्मो वेत्यकारप्रक्षेपे भेदपक्षोक्त-विकल्पादेरभेदपक्षेऽपि साम्यादिति भावः ॥ भेदेति ॥ तथात्वे हि तत्र विकल्पप्रसर इति भावः ॥ ऐक्यसिद्धिरिति ॥ तथा च तत्र पृथक्प्रमाणं नोच्यते येन तत्रोक्तदूषणप्रसर इति भावः ॥ साध्य इति ॥ तथा चाभेदस्य मयाऽसाध्यत्वान्नोक्तदोष इति भावः । ननु जल्पादौ स्वपक्षस्य भेदस्य स्थाप्यत्वात्तत्र चोक्तदोष इत्यत आह– स्वपक्षस्येति ॥ अभेदस्येत्यर्थः । तत्र चोक्तदूषणमिति भावः । वितण्डायां मयाऽभेदस्यासाध्यत्वान्नोक्तदोष इति चेत्तत्राह– वितण्डायां त्विति ॥ ननु वितण्डायामभेदवादिनो ममैवाधिकारः मम पक्षपरिग्रहशून्यत्वेन स्थाप्यपक्षाभावात् । तव तु न वितण्डायामधिकारः । पक्षपरिग्रहत्त्वात् । अतः भेदसाधनेन तवोक्तदूषणं स्यान्न ममेति चेत्तत्राह– न चेति ॥ तवैवेति ॥ अभेदवादिन एवेत्यर्थः । किन्तु तत्त्ववादिनो ममाप्यस्तीति भावः । न भेदवादिनस्तव पक्षपरिग्रहवत्त्वान्न वितण्डेति चेत्तत्राह– सत्यपीति ॥ ममेति शेषः । तदा वितण्डावस्थायाम् ।

तदस्थापनेन परिगृहीतभेदपक्षासाधनेन ॥ अन्यथेति ॥ पक्षपरिग्रहस्य वितण्डानधिकार-प्रयोजकत्व इत्यर्थः । ‘शब्दानित्यत्वादौ’ विषये । मीमांसकादिना शब्दनित्यत्ववादिना । वितण्डा तदसाधनरूपा । तार्किकः स्वपरिगृहीतशब्दानित्यत्वमप्रसाध्य मीमांसकाभिमतशब्दनित्यत्वमेव खण्डयतीति वितण्डाऽस्ति । सा न स्यात् । तार्किकस्य पक्षपरिग्रहवत्त्वादिति भावः । एवं शब्द-नित्यत्वादौ मीमांसकादेस्तार्किकादिना सह वितण्डा न स्यादित्यपि द्रष्टव्यम् । किञ्च वितण्डा तत्ववादिनो ममैव युक्तः । मम सज्जनत्वात्, न तव, तवासज्जनत्वादित्याह– उक्तं चेति ॥ किञ्च पक्षपरिग्रहहीनत्वस्य न वितण्डाधिकारप्रयोजकत्वं, तथात्वे वितण्डायामपसिद्धान्तादिनिग्रहोद्भावनं न स्यात् । तदङ्गीकृतसिद्धान्ताभावादित्याह– पक्षेति ॥ ननूपनिषदां परपक्षनिरसमात्ररूपत्वेनौपनिषदं-मन्यस्य ममाऽपि वैदिकतया सज्जनत्वाद्वितण्डैवेति चेत्तत्राह– नापीति ॥ त्वदिच्छेति ॥ तथा च तैः स्वपक्षोऽभेदस्त्वया साध्य इत्युक्त्वा मम वितण्डादानेऽभेदस्य त्वया साधनीयत्वेनोक्तदूषणं स्यादेवेत्यर्थः ।

किञ्चोपनिषदां परपक्षनिरासमात्ररूपत्वाभावाच्चौपनिषदंमन्यस्य तव न वितण्डेत्याशयेनाह– उपनिषदामिति ॥ आद्यादीति ॥ समन्वयसाधनफलाध्यायानाम् । त्वया तत्ववादिना । मया मायावादिना ॥ कथमिति ॥ तथा चेत्थं समयबन्धदशायां स्वपक्षस्य स्थापनीयत्वे तत्रोक्तदूषणं भवतां स्यादेव न ममेति भावः । त्वया स्थाप्यं मया दूष्यमित्येवं सामान्याकारेण समयबन्ध एवायुक्तः । मया मदनभिप्रेतप्रमेयस्यास्थाप्यत्वात् । त्वयापि त्वदभिमतस्यादूष्यत्वेन सामान्यतः समयबन्धे स्वानभिप्रेतस्यापि स्थाप्यत्वापत्तेः स्वाभिमतस्यापि दूष्यत्वापत्तेश्च । अतो नैवं समयबन्धो युक्त इत्याह– मयापीति ॥ अस्वव्याघतकैरिति ॥ अभेदः किं स्वरूपं धर्मो वेति दूषणं तु स्वव्याघातकं, भेदेऽपि सम्भवादिति भावः ॥ भेदेऽपीति ॥ अस्वव्याघातकैरेव दूषणैर्भेदो दूष्यः । भेदः स्वरूपं धर्मो वेत्यादिदूषणं च स्वव्याहतमिति भावः ॥ नास्तीति ॥ तथा च भवदुक्तदूषणविषय एव नास्तीति भावः । अभेदनिरासो ऽभेद मात्रनिरासः । स्वव्याहत्युपपादनायोक्तं स्वस्येति ॥ स्वस्मिन्स्वाभेदाङ्गीकारादिति भावः ।

भेदनिरासो भेद मात्रनिरासः । अत्रापि स्वव्याहत्युपपादनायोक्तं ब्रह्मण इति ॥ ब्रह्मण्यनृतव्यावृत्त्यङ्गीकारादित्यर्थः । ननु स्वस्मिन्स्वाभेदस्य सत्वात्स्वाभेदो मिथ्येत्यङ्गीकारे सत्यं न सत्यमित्युक्तं स्यात् । तथा च विरुद्धतेति चेत् तर्हि सत्यस्य ब्रह्मणोऽनृताद्भेदस्य मिथ्यात्वे सत्यमसत्येभ्यो भिन्नं नेत्युक्तं स्यात् । तथा च सत्यस्यासत्याभेदप्राप्त्या विरुद्धता स्यादिति सममित्याह– न हीति ॥ अधिका विरुद्धता न ह्यस्ति । विरुद्धत्वं सममिति यावदित्यर्थः । प्रकृते भेदविषये ॥ न द्वितीय इति ॥ श्रुत्यादिना बाध्यत्वाध्यवसाय इति द्वितीयोऽपि नेत्यर्थः ॥ साक्षीति ॥ जीवेशभेदग्राहकसाक्षिप्रत्यक्षेत्यर्थः ॥ श्रुत्यादेरिति ॥ अभेदबोधकाद्वितीयश्रुत्यादेरित्यर्थः ॥ प्रत्यक्षस्येति ॥ प्रत्यक्षे या भाविबाधकशङ्का तद्भङ्ग इत्यर्थः ॥ बाधकेति ॥ कप्तस्य कल्प्यमानस्य वा बाधकस्याभावादित्यर्थः । ननु कप्तस्य बाधकस्याभावेऽपि कल्प्यमानम् अस्त्विति चेन्न । भाविबाधेऽपि बाधकल्पनापातादित्युक्तत्वात् ।

दूषणान्तरं चाह– किञ्चेति ॥ यत्किञ्चिद्गोचरत्वं कुतो वक्तव्यमित्यत आह– निरालम्बनेति ॥ ननु अभेद इत्यत्र नञस्तदन्यत्वरूपार्थपक्षेऽन्यशब्देनैव भेदप्राप्त्या तस्य दुष्परिहरत्वेऽपि तद्विरुद्धत्व-तदभावत्वरूपार्थद्वयपक्षे कथं भेदस्य दुष्परिहरत्वमित्यत आह– तदनन्यत्वे चेति ॥ लोके घटस्य घटानन्यत्वेन घटविरुद्धत्वघटाभावत्वयोरयोग दर्शनात्प्रकृतेऽपि भेदानन्यत्वे भेदविरुद्धत्वादेरयोगेन तदङ्गीकारे तद्व्याप्यमन्यत्वमप्यङ्गीकार्यमिति भेदो दुष्परिहर इत्यर्थः । ग्राहिणा बाधकेन ॥ प्रतियोगीति ॥ भेदरूपेत्यर्थः ॥ विलक्षणतयेति ॥ तथा च वैलक्षण्यस्य भेदरूपत्वेन तदवगाहिनः प्रमाणस्य न भेदधीबाधकत्वमित्यर्थः । बाधकप्रमाणं प्रतियोगिवैलक्षण्येन स्वविषयं न गृह्णाति किन्त्वौदासीन्येनेति चेत्तत्राह– औदासीन्येनेति ॥ प्रतियोगिवैलक्षण्यादिप्रकारानवगाहितयेत्यर्थः ॥ अत एवेति ॥ यत्किञ्चिदिति ज्ञानस्य इदमिति ज्ञानवद्भेदधीबाधकत्वाभावादेवेत्यर्थः । ‘अधिष्ठान-तत्वं’ ब्रह्मस्वरूपम् । तस्यापि अधिष्ठानतत्वस्यापि ॥ तज्ज्ञानस्येति ॥ अध्यस्तभेदप्रतियोगिक-भेदरहितम् अध्यस्तभेदविलक्षणत्वेनागृहीतं यद् भेदभ्रमाधिष्ठानतत्वं तद्गोचरस्य बाधकज्ञानस्य इदमिति ज्ञानवदबाधकत्वादित्यर्थः ।

नेदमिति ॥ इदं रजतमिति भ्रमे सति यथा नेदं रजतमिति बाधकज्ञानं भवति एवं भेदभ्रमे सति नायं भेद इति बाधकेन भवितव्यमित्यर्थः । नास्त्यत्र रजतमितिवत्, अरजतमेव रजतात्मना प्रत्यभादितिवदित्यर्थः ॥ तदेतदिति ॥ आद्ये द्वितीये च बाधक ज्ञानेऽधिकरणप्रतियोगिनोर्भेद आवश्यकः । तृतीयेऽन्यदेवेत्युक्त्या स्पष्टं भेदावगाहित्वमिति मन्तव्यम् ॥ अयोगादिति ॥ इदमिति ज्ञानवदित्यर्थः ॥ न सेति ॥ इदमितिज्ञानातुल्यत्वादित्यर्थः ॥ भेदेति ॥ प्रमाणप्रमितभेदेत्यर्थः ॥ भवेदिति ॥ प्रमाणविरोधादेवेत्यर्थः ॥ निर्वचनवादिनीति ॥ यस्तु पदार्थान्निरुच्य व्यवस्थापयति तं प्रतीदं दूषणं शोभते नानिर्वचनीयवादिनं मां प्रतीत्यर्थः । अनिर्वाच्यो वक्तुमशक्यः । एतेनेत्युक्तं विवृणोति– तर्केति ॥ स्वज्ञानेति ॥ घटादिज्ञानेत्यर्थः ॥ अन्यथेति ॥ अनृतादिव्यावृत्तेरपि अनृतत्वादिवद् ब्रह्मज्ञानबाध्यत्वेन मिथ्यात्वाङ्गीकार इत्यर्थः ॥ भ्रान्त्यन्तरेति ॥ मुमुक्षोर्ब्रह्मण्य-नृतत्वादिभ्रान्तिं वारयितुं प्रवृत्तेन सत्यादिवाक्येन पुनरनृतव्यावृत्तिभ्रान्त्युत्पादनायोगादित्यर्थः ॥ न स्यादिति ॥ अनृतत्वादिव्यावृत्ति रूपस्यानृतत्वाद्यत्यन्ताभावस्याधिष्ठानभूतब्रह्मज्ञानबाध्यत्वाङ्गीकारा-दुक्तरूपमिथ्यात्वं न स्यादित्यर्थः। अनृतेति ॥ प्रतियोगिभूतं यदनृतत्वं तस्य ब्रह्मण्यनृतत्वेन तत्प्रतियोगिकत्वात्तत्र व्यावृत्तिरप्यनृतेत्यर्थः ॥ प्रातिभासिकत्वापत्त्येति ॥ प्रातिभासिकरूप्य प्रतियोगिकाभेदस्येव रूप्यभेदस्यापि रूप्यप्रतियोगिकत्वेन प्रातिभासिक त्वेत्यर्थः । इष्टापत्तिपरिहारायोक्तं बाधगम्यस्येति ॥ अयोगादिति ॥ भ्रान्तिबाधयोरुभयोरपि प्रातिभासिकरूप्याभेद रूप्यभेद-विषयकत्वाविशेषादित्यर्थः । इतोऽपि भेदनिराकरणं तवायुक्तमित्याह– एवमिति ॥ मिथ्यात्वमिति ॥ देहात्सदात्मनो भेदस्यात्मज्ञानबाध्यत्वे देहात्मैक्यस्याधिष्ठानज्ञानाबाध्यात्यन्ताभावप्रतियोगित्वरूपमिथ्यात्वं न स्यात् । देहात्मभेदस्य देहात्मैक्यात्यन्ताभावरूपत्वात्तस्य चाधिष्ठानभूतात्मज्ञानबाध्यत्वाङ्गीकारादिति भावः ॥ अयुक्तेति ॥ उक्तरीत्या देहात्मैक्यस्य मिथ्यात्वाभावे तदैक्यस्याध्यस्तत्वोक्तिरयुक्तेत्यर्थः । किञ्च नित्यानित्यवस्तुविवेकः शमदमादिसम्पत्तिर्वैराग्यं मुमुक्षेति साधनचतुष्टयमध्ये नित्यवस्तुविवेकाख्यं

साधनमङ्गीकुर्वताऽवश्यं तात्विको भेदोऽङ्गीकार्यः । कुत इति चेत्तत्राह– तथेति ॥ तेन भ्रमरूपविवेकेन ।

इतोऽपि न तव भेददूषणं युक्तमित्याह– एवमिति ॥ अन्यथेति ॥ प्रपञ्चनिष्ठसद्वैलक्षण्य-स्याधिष्ठानभूत ब्रह्मज्ञानबाध्यत्वे परस्परविरुद्धयोरिति न्यायेन प्रपञ्चसत्वस्याधिष्ठानज्ञानाबाध्य-सत्वापातादित्यर्थः ॥ जगन्मिथ्यात्वेति ॥ सद्वैलक्षण्यरूपानिर्वाच्यत्वाख्यमिथ्यात्वस्याधिष्ठान-ज्ञानबाध्यत्वाङ्गीकारेण मिथ्यात्वादित्यर्थः । एवं च सद्वैलक्षण्यरूप भेदस्याधिष्ठानज्ञानाबाध्यत्व-मङ्गीकार्यमिति भावः । किञ्चाभेदभेदयोरेवान्ततस्तात्विको भेदोऽङ्गीकार्य इति न तद्दूषणं तव युक्तम् । नन्वभेदभेदयोर्भेदः कुतोऽङ्गीकार्य इति चेत्तत्राह– एवमिति ॥ अस्त्विति चेत्तत्राह– भेददोषैरिति ॥ स्यादिति ॥ अभेदभेदयोरेकत्वादिति भावः ॥ तात्विकेति ॥ अभेदभेदयोरिति शेषः ॥ व्यवस्थेति ॥ भेददोषैर्भेदस्यैव बाधनम् अभेदप्रमाणैरभेदस्यैव साधनमित्येवंरूपा व्यवस्थेत्यर्थः ॥ भेदेति ॥ परस्परविरुद्धयोरिति न्यायेन भेदाभेदयोस्तात्विकाभेदाभावे तात्विकभेदध्रौव्यादित्यर्थः । ननूक्तव्यवस्थार्थम् अभेदभेदयोस्तात्विकभेदः कुतोऽङ्गीकार्यः । व्यावहारिकभेदेनोक्तव्यवस्थोपपत्ते-रित्याशङ्क्य निषेधति– न चेति ॥

कल्पितेनेति ॥ एवं च त्वन्मते अभेदभेदयोस्तात्विकाभेदसद्भावेन तत्कार्यस्य भेददोषैर-भेदबाधनस्य अभेदप्रमाणैर्भेदसाधनरूपस्य व्यवस्थाभावरूपकार्यस्य कल्पितेन व्यावहारिकभेदेन प्रतिबन्धायोगादित्यर्थः । तथा च व्यावहारिकभेदेनाप्युक्तव्यवस्था न स्यादेवेति भावः । किञ्च भेदेऽन्योन्याश्रयादिदोषपरिहारस्तवाप्यावश्यको न ममैवेत्याशयेनाह– किञ्चेति ॥ ननु व्यावहारिकेऽ-न्योन्याश्रयो न दोष इति चेत्तत्राह– न हीति ॥ अवास्तवी व्यावहारिकसती । तदप्यस्त्विति चेत्तत्राह– अन्यथेति ॥ ते उपादानत्वाधिष्ठानत्वे । दुष्टस्यापि भेदस्य ॥ अविद्यासामर्थ्यादिति ॥ दुर्घटघटनास्वभावत्वादविद्याया इति भावः ॥ तादृशस्यापीति ॥ अन्योन्याश्रय दुष्टस्यापीत्यर्थः । वास्तवं स्यात्, प्रमा स्यादित्यनयोः को भेद इति चेदुच्यते । रूप्याभावेपि रूप्यज्ञानस्वरूपं वास्तवं दृष्टम् । एवं भेदरूपार्थाभावेऽपि तद्दर्शनस्वरूपस्य वास्तवत्वं युक्तं, प्रमात्वं त्वर्थसत्ताघटितम् । अतो भेददर्शनस्य प्रमात्वे तद्विषयस्य भेदरूपार्थस्य सत्वमुपपद्यत इति भावः ॥ यदि भेददर्शनं स्यादिति ॥ अन्योन्याश्रयादिना भेददर्शनमेव नास्तीति ब्रूयादित्यर्थः ।

इत्यादीत्यादिपदेन ‘स्त्रीत्वमपरिगृह्णीयान्मातरं गर्दभीं सुताम्’ इत्यतिप्रसङ्गसङ्ग्रहः । तस्मान्नास्ति भेददर्शनमिति विपर्ययपर्यवसानायोगः । कुत इत्यत उक्तं भेदादर्शन इति ॥ भेददर्शनस्यैवाभावे प्रतियोगिज्ञानाभावेन भेददर्शनं नास्तीति भेददर्शननिरासायोगेन भेददर्शनेऽङ्गीकार्ये विपर्ययापर्यवसान-मित्यर्थः । वास्तवे भेददर्शनस्य वास्तवत्वे ॥ व्याप्तीति ॥ यत्र वास्तवत्वं तत्रान्योन्याश्रयादिकमिति व्याप्त्यभावादित्यर्थः । व्याप्त्यभावोपपादनायोक्तं वास्तव इत्यादि ॥ भेददर्शनस्य वास्तवत्वाङ्गीकारपक्षे तत्रान्योन्याश्रयादेरेवानुत्थानात्तथात्वे च वास्तवत्वमेव न स्यादित्यर्थः । एवं च व्याप्त्यभाव इति भावः । अस्तु भेददर्शनस्य तर्केणावास्तवत्वं तथापि तद्विषयस्य भेदस्य वास्तवत्वमस्तु । तथा हि तत्वन्मतेऽभेददर्शनस्य ब्रह्मव्यतिरिक्तत्वेनावास्तवत्वेपि तद्विषयस्याभेदस्य वास्तवत्वं यथा तथाऽ-न्योन्याश्रयादिना भेददर्शनस्यावास्तवत्वेऽपि तद्विषयस्य भेदस्य वास्तवत्वौचित्यादित्याह– दर्शनेति ॥

प्रमात्वनिषेधायोगादिति ॥ अर्थबाधः प्रमात्वनिषेधः । तस्यायोगः भेदरूपार्थसत्वमेव स्यादित्यर्थः । प्रतीतौ अन्योन्याश्रयप्राप्त्या प्रतीतिरेव निवर्तते न तु तस्याः प्रमात्वं प्रतीतिनिवृत्तेरेवापादने चाद्यपक्षान्तर्भाव इति भावः । तत्र दृष्टान्तश् चोरापराधादिति ॥ केचिच्चोरा रात्रौ धनिकगृहस्थ-द्रव्यमपहृत्य गच्छन्तो ग्रामपालैरनुद्रुताः सन्तस्तद्द्रव्यं माण्डव्यसमीपे प्रक्षिप्यापलायन्त । ते ग्रामपालास्तद्द्रव्यं दृष्ट्वाऽयमेव चोरो द्रव्यमपहृत्य मुधा समाधिरास्त इति माण्डव्यं शूलमारोपिवन्त इति कथा । तथा च प्रतीतिगतान्योन्याश्रयापराधेन प्रमात्वनिषेधायोगाद्यदि भेददर्शनं प्रमा स्यादित्या-पादनमेवायुक्तमिति हृदयम् । ननु प्रतीतावन्योन्याश्रयो मया नोच्यत इत्याशङ्कापरिहारायोक्तं त्वयेत्यादि उद्धृतत्वेनेत्यन्तम् ॥ नन्वन्योन्याश्रयत्वेन प्रतीतेर्विचारासहत्वमुच्यते । तेन च भ्रमत्वं शुक्तिरूप्यवत् । तथा च साक्षात्प्रमात्वानिषेधेऽपि तद्व्याप्यधर्मभूतभ्रमत्वेन प्रमात्वनिषेधोऽपि लब्ध एवेत्याशङ्क्य निषेधति– न चेति ॥ विचारासहत्वेन न भ्रमत्वं साधयितुं शक्यम् । चरमवृत्तौ व्यभिचारादित्याह– विचारेति ॥ विचारासहत्वोपपादनाय प्रपञ्चान्तर्गत इत्युक्तम् ॥ जीवस्येति ॥ ब्रह्माभिन्नत्वेन ज्ञातस्यैव जीवस्याभेदप्रतियोगित्वादित्यर्थः । अप्रतीताभेदस्य प्रतियोगित्वे दहनस्यापि तुहिनाभेदप्रतियोगित्वं स्यात् । एवं चान्योन्याश्रयदुष्टतयैक्यप्रतीतेरपि विचारासहत्वप्राप्त्या भ्रमत्वं स्यादिति व्यभिचार इति भावः । दृष्टान्ते साधनवैकल्यं चेत्याह– रूप्यादीति ॥ अख्याति-वादीति ॥ अन्यथाख्यात्यनङ्गीकारिप्राभाकरोक्तेत्यर्थः ॥ हेत्वाभावेति ॥ विषयस्यासत्वे चेन्द्रियसन्निकर्षायोगेन हेत्वभावान्न भ्रमाङ्गीकारो युक्त इत्यर्थः । यथाऽऽहुः प्राभाकराः–

‘साकारवादादसतो न भानात्संविद्विरोधादथ हेत्वभावात् ।

धियामनाश्वासभयाच्च नेष्टा यतोऽन्यथाख्यातिरतो यथार्था’ ॥ इति ॥

उद्धृतत्वेनेति ॥ रूप्यस्यासद्वैलक्षण्यम् अङ्गीकृत्याविद्यारूपदोषस्य सन्निकर्षत्वं स्वीकृत्य हेतुसद्भावाद्भ्रमो युक्त इत्युद्धृतत्वेनेत्यर्थः ॥ सापेक्षतेति ॥ धर्म्यादिसापेक्षतेत्यर्थः ॥ प्रकारान्तरेति ॥ भेदः प्रतीयमानो धर्म्यादिप्रतीतिमपेक्ष्यैव प्रतीयेत नान्योन्याश्रयादिना तदपेक्षानिवृत्तौ प्रकारान्तरेण तत्प्रतीत्युपायाभावात्स्वयमपि भेददर्शनं निवर्तत इत्यर्थः । प्रतीतेर् भेदप्रतीतेः ॥ अपेक्षणीयत्वेनेति ॥ अन्यथा परमतमिव स्वमतमपि निराकुर्यादित्यतिप्रसङ्गापत्तेरित्याशयः । अन्योन्याश्रयेण धर्म्यादिप्रती-त्यपेक्षानिवृत्त्या प्रतीतेः प्रमात्वं निवर्तत इति चेत्तत्राह– प्रमात्वेति ॥ उक्तत्वादिति ॥ चोरापराधा-दित्यादिनेत्यर्थः ॥ अन्यथेति ॥ एवमुक्तरीत्या आपादनक्रमासम्भवोऽपि पुनरन्योन्याश्रयेण भेददूषण इत्यर्थः ॥ न सिद्ध्येदिति ॥ तत्राप्यन्योन्याश्रयस्य साम्यादित्यर्थः ॥ किञ्चेति ॥ अभेदमुपेक्ष्य भेदे द्वेषः कुतः । ततश्चाभेदोपेक्षा न कर्तव्या । भेदवत्तत्रापि द्वेष एव कार्यः । ननु घटाभेदस्य व्यावहारिकत्वादभेदस्य पारमार्थिकत्वाद्भेद एव द्वेषो नाभेद इति चेन्न, घटपटभेदवद् घटे घटाभेदस्यापि व्यावहारिकत्वात् । ननु घटे घटाभेदस्य व्यावहारिकत्वेऽपि जीवब्रह्मणोरभेदो न व्यावहारिकः किन्तु तात्विक एवातो न तद्द्वेष इति चेन्न । तर्हि घटपटभेदस्य व्यावहारिकत्वेऽपि ब्रह्मण्यनृतव्यावृत्तिरूपस्य भेदस्यापि ब्रह्मवत्तात्विकत्वेन भेदद्वेषो न युक्त एवेत्यर्थः । इदं दूषणं सङ्गृह्णाति– एवं चेति ॥ कलशे स्वतः स्वरूपेण घटे स्वरूपेण घटेनाभेदस्य घटपटभेदवन्मिथ्यात्वे व्यावहारिकत्वे सति अभेदमुपेक्ष्य भेद एव द्वेषः किङ्कृतः । ननु घटे घटाभेदस्य मिथ्यात्वेऽपि जीवब्रह्मैक्यं न मिथ्येति चेत्तत्राह– ब्रह्मणीति ॥ घटपटभेदस्य मिथ्यात्वेऽपि ब्रह्मण्यनृतभेदस्य सत्यत्वात्तस्य सत्यत्वे सति ‘भेदे द्वेषस्तु किङ्कृतः’ इति पूर्वोक्तदूषणानुसारेण कारिका योजनीया ॥

॥ इति सामान्यतो भेदखण्डनोद्धारविवरणम् ॥ १४ ॥

### **न्यायकल्पलता**

ब्रह्मणो जिज्ञास्यत्वोपयिकजीवजडात्मकप्रपञ्चभेदं व्यवस्थापयितुमाह– यच्चेदमिति ॥ स्वरूपं धर्मो वेतीति ॥ स्वरूपधर्मयोर्भेदानवगमे स्वरूपं वा धर्मो वेति विकल्पो न युज्यते ॥ अकार-मात्रेति ॥ धर्मोऽभेदः स्वरूपं वेत्याद्यकारप्रश्लेषः ॥ तदुक्तमिति ॥ कथालक्षणे ॥ वितण्डा त्विति ॥ अन्यैरसद्भिः सह सतां वितण्डैव । यतोऽसत्सु तत्वं नि(वि)गूहितं न प्रकाशनीयम् ॥ निर्वचनवादिनीदं शोभत इति ॥ यस्तु पदार्थान्निरुच्य व्यवस्थापयति तं प्रतीदं दूषणं शोभते न मां प्रतीत्यर्थः ॥ अनिर्वाच्य इति ॥ वक्तुम् अशक्य इत्यर्थः ॥ देहात्मैक्याध्यासभङ्ग इति ॥ ‘अधिष्ठानज्ञानबाध्यात्यन्ताभावप्रतियोगित्वस्य सत्यत्वेऽपि सत्वात्’ इत्यादिनोक्तम् ॥ कल्पितेना-कल्पित कार्याप्रतिबन्धादित्युक्तत्वादिति ॥ एतच्चोपलक्षणम् । दूष्यदूषणव्यवस्थादिरूपस्वकार्य-कारिणो भेदस्यैव तात्विकत्वम् । अव्यवस्थारूपस्वकार्याकारिणस्त्वभेदस्य मिथ्यात्वं स्यादिति च वक्ष्यते । नन्वविद्यया स्वप्रकाशरूपब्रह्मकार्यप्रतिबन्धः । कल्पितकान्ताया विश्लेषकार्यप्रतिबन्ध-दर्शनादिति । बहुधा निरासात् । अत्रपोक्तेः । कान्ताज्ञानस्यैव तथात्वात् ॥ ईश्वरसामर्थ्यादिति ॥ यदत्रोक्तम्– उभयसिद्धमृषाभूतेन्द्रजालस्थले कारणादिव्यवस्थोल्लङ्घिकार्यदर्शनवदीश्वरशक्त्या न तथा कार्यं दृश्यत इति । तदतीव त्रपाकरम् । पामरेभ्योऽप्यपकृष्टोऽसि यतः । अघटितघटकशक्ति-मदीश्वररूपकारणस्य सत्त्वेनान्यकारणोल्लङ्घनस्य शीतातपवातादिषु सरित्सागरपर्वतादिषु विचित्रकार्येषु पामरैरपि प्रमितत्वात् । वैदिकानादि परम्परासिद्धत्वात् । प्रमात्वनिषेधायोगादिति ॥ अर्थबाधः प्रमात्वनिषेधः । तस्यायोगः । अर्थसत्वमेव । प्रमात्वस्यार्थाबाधगर्भितत्वादित्यर्थः ।
विचारासाहत्व-रूपपराभिमतहेतोरन्वयव्याप्तौ व्यभिचारमाह– विचारेति ॥ जीवस्य ब्रह्मैक्यप्रतीताविति ॥ जीवब्रह्मणोरप्रतीतौ भेदेन प्रतीतौ च तयोरैक्याप्रतीतेरित्यादिनैक्येऽप्यन्योन्याश्रयस्य वक्ष्यमाणत्वादित्यर्थः ॥ स्वाभिमतेति ॥ अभेदप्रतीतेरप्यन्योन्याश्रयग्रस्तत्वात् ॥ त्वत्पक्ष इति ॥ न हि सर्वत्र भेदो मिथ्या येन स द्वेष्यः स्यात् । नापि सर्वत्राभेदः सत्यः येन स इष्टः स्यात् ॥ किं कृत इति ॥ विनिगमकाभावादित्यर्थः ।

**॥ इति सामान्यतो भेदखण्डनोद्धारः ॥ १४ ॥**

