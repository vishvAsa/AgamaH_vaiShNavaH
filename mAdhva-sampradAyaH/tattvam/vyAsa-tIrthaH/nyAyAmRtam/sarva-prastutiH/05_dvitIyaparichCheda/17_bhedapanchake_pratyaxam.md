+++
title = "१७ भेदपञ्चके प्रत्यक्षम्"

+++


## ननु तथापि न तावज्जीवेश्वरभेदे प्रत्यक्षं मानम्..

**१७. भेदपञ्चके प्रत्यक्षम्**

# **न्यायामृतं**

ननु तथापि न तावज्जीवेश्वरभेदे प्रत्यक्षं मानम्, ईश्वरस्याप्रत्यक्षत्वेन तद्धर्मिकस्य तत्प्रतियोगिकस्य वा भेदस्याप्रत्यक्षत्वात् । नाप्युमानम्– (१) जीवेश्वरौ भिन्नौ विरुद्ध-धर्माधिकरणत्वाद्, दहनतुहिनवदित्यत्र तात्त्विके भेदे साध्ये दृष्टान्तस्य साध्यवैकल्यात् । अतात्त्विके साध्ये सिद्धसाधनात् । दुःखादेरन्तःकरण धर्मत्वेनासिद्धेश्च । (२) ब्रह्म तत्त्वतो जीवाद्भिन्नम्, सर्वज्ञत्वाद्, व्यतिरेकेण जीववदित्यत्राप्रसिद्धविशेषणत्वात् । ब्रह्म धर्मिसत्तासमानसत्ताकभेदवदिति साध्यनिर्देशेऽप्यसाधारण्यात् । (३) नाप्यात्मत्वम्, नानाव्यक्ति निष्ठम्, जातित्वात्पृथिवीत्ववदित्यादिभिरात्मभेदमात्रसिद्धिः, आत्मैक्यवादिनं प्रत्यसिद्धेः । (४) दुःखं गुणत्वावान्तरजात्या स्वजातीयाश्रयभिन्नाश्रितं गुणत्वा-द्रूपवदित्यत्र शब्दे व्यभिचारात् । दुःखादीनाम् अन्तःकरणधर्मत्वेन सिद्धसाधनाच्च । (५) विमतानि शरीराणि स्वसङ्ख्यासंख्येयात्मवन्ति, शरीरत्वात्, सम्मतवदित्यत्र योगिशरीरे व्यभिचारात् ।

(६) आत्मा धर्मिसत्तासमानसत्ताकात्मप्रतियोगिकभेदवान्, द्रव्यत्वाद्, घटवत् । (७) आत्मा द्रव्यत्वव्याप्यजात्या नाना अश्रावणविशेषगुणाधिकरणत्वाद्, घटवदित्यत्र चात्मनो निर्गुणत्वेनासिद्धेः । उक्तसाध्य एव शरीरात्मसंयोगाधारत्वात् शरीरवदित्यत्रा-भाससाम्यात् । नापि द्वा सुपर्णे‘त्यादिश्रुतिः, अनुवादकत्वात् । व्यावहारिकभेद-परत्वाद्वा । एवं भेदान्तरेऽपि प्रमाणं निरसनीयमिति । उच्यते– प्रत्यक्षं तावज् जीवस्य ब्रह्मतो भेदे प्रमाणम्, घटः पटो नेतिवत् ‘नाहं सर्वज्ञः नाहं निर्दुःखः’ इत्यनुभवात् । न च ब्रह्मणोऽप्रत्यक्षत्वात्ततो भेदोऽप्यप्रत्यक्षः । यत्र हि यत्सत्त्वम् अनुपलब्धिविरोधि तत्र तदभावः प्रत्यक्षः, न तु प्रतियोगिप्रत्यक्षत्वम् अभावप्रत्यक्षत्वे तन्त्रम् । जलपरमाणौ पृथिवीत्वाभावस्य प्रत्यक्षत्वापातात् । ‘स्तम्भः पिशाचो न भवति, ‘घटः परमाणुर्न भवति’ इति प्रत्यक्षप्रतीतेश्च । प्रतीत्यनुसारेण च प्रयोजकं कल्प्यम् । अन्यथा जीवेश्वराभेदश्रुतेरप्रसक्तप्रतिषेधत्वं स्यात् । तद्भेदश्रुतेश्च त्वदुक्तं प्रत्यक्षप्राप्तानु-वादित्वं न स्यात् । ईश्वरस्य जीवाद्भेदे तु ‘तान्यहं वेद सर्वाणि न त्वं वेत्थ परन्तप’ ‘उत्तमः पुरुषस्त्वन्यः’ इत्यादि तद्वचनानुमितमीश्वरप्रत्यक्षं प्रमाणम् ।

नन्वत्र यो भाति अन्तःकरणाविद्याविशिष्टस्याहमर्थस्य निर्दुःखाद्भेदः, स ममापीष्टः, यस्तु नेष्टः शुद्धचैतन्यस्य निर्दुःखाद्भेदः, सोऽत्र न भातीति चेन्न, योऽहम् अस्वाप्सं तस्य ममाज्ञानं संसारश्च सोऽहं निर्दुःखो नेति सुषुप्तिकालीनान्तःकरणानवच्छिन्नाभेदेन च प्रत्यभिज्ञायमाने शुद्धे प्रतीतेः संसाराधारस्य तदनाधाराद्भेद एव ह्यावयोर्विवादः, न तु चैतन्यस्य चैतन्यान्तरात् । साधितं चाहमर्थस्य शुद्धात्मत्वम् । यद्यपि घटाद्यपि निर्दुःखं तथापि निर्दुःखमात्राद्भेदधीरियं ब्रह्मणोऽपि भेदविषयैव । न चाद्वैतमते जीवदुःखेन ब्रह्मापि दुःखीति न निर्दुःखं ब्रह्मेति वाच्यम्, बहुजीववादे ब्रह्मभाव-रूपमुक्तेरपुमर्थत्वापातात् । एकजीववादेऽप्यौपाधिकश्यामत्वादेर्बिम्बमहाकाशयोरिव दुःखित्वादेर्ब्रह्मण्यसत्त्वात् । विस्तृतं चैतदविद्याश्रयभङ्गे । साधितं च प्रत्यक्षप्रामाण्यावसरे बाह्यप्रत्यक्षस्य बलवत्प्रत्यक्षेतरेण न बाधः, साक्षिप्रत्यक्षस्य तु न केनापि बाध इति । तस्माज्जीवेशभेदः प्रत्यक्षः । एवं शब्दाद् अनुमानादिना वा चैत्रात्मादिकं ज्ञातवता मैत्रेण (१) नाहं चैत्रः, (२) घटो न ब्रह्म, (३) घटो न पटः, (४) नाहं घटः, (५) नाहं ब्रह्म– इत्यनुभवात् पञ्चापि भेदाः प्रत्यक्षाः । इति भेदपञ्चके प्रत्यक्षम्

॥ १७ ॥

## **अद्वैतसिद्धिः**

एवं प्रत्यक्षतः प्राप्तभेदस्यैव निवारणात् । असाक्षात्कृतजीवेशभेदादौ का कथा तव ॥

तथा हि– ईश्वरस्याप्रत्यक्षत्वेन तद्धर्मिकस्य तत्प्रतियोगिकस्य वा भेदस्य ग्रहीतुम् अशक्यत्वात् । ननु– ईशधर्मिकभेदस्य जीवाप्रत्यक्षत्वेऽपि स्वधर्मिकभेदस् तथापि तत्प्रत्यक्षः, ‘नाहं सर्वज्ञो नाहं निर्दुःखः’इत्याद्यनुभवात् । न च– योग्यप्रतियोगिकत्वम् अभावयोग्यत्वे प्रयोजकमिति वाच्यम् । ‘स्तम्भः पिशाचो न’ इत्यादिप्रत्यक्षरूपफलबलेन संसर्गाभावे तथात्वेऽपि अन्योन्याभावे अधिकरण-योग्यताया एव तन्त्रत्वात् । वस्तुतस्तु– संसर्गाभावेऽपि न तन्मात्रं योग्यता । जलपरमाणौ योग्य-पृथिवीत्वाभावग्रहप्रसङ्गात् । किन्तु यत्र यत्सत्त्वम् अनुपलब्धिविरोधि, तत्र तस्याभावो योग्य इति अधिकरणनियतैव सर्वाभावसाधारणी योग्यता । सा च प्रकृतेऽप्यस्त्येव । अन्यथा अभेदश्रुतेरप्रसक्त प्रतिषेधकतापत्तेः । भेदश्रुतेश्च त्वदुक्तप्रत्यक्षसिद्धभेदानुवादित्वं न स्यात् । ईशधर्मिकजीवभेदेऽपि ‘तान्यहं वेद सर्वारुषस्त्वन्यः’ इत्यादितद्वचनानुमितप्रत्यक्षसिद्धत्वमेवेति चेन्न, उक्तानुभवस्यान्तःकरणा-द्यवच्छिन्नचैतन्यस्य तदनवच्छिन्नचैतन्यप्रतियोगिकभेदावगाहितया शुद्धचैतन्यधर्मिकनिर्दुःखादिप्रतियोगिक-भेदानवगाहित्वात् । श्रुतिरप्यवच्छिन्नभेदानुवादिनी । भेदनिषेधश्रुतिस्तु अनुमानादिप्रसक्तभेदनिषेधपरा । न च ‘योऽहमस्वाप्सं तस्य ममाज्ञानसंसारादि, सोऽहं निर्दुःखो न’ इति सुषुप्तिकालीनान्तःकरणा-वच्छिन्नाभेदेनाज्ञानाद्याश्रयाभेदेन च प्रत्यभिज्ञायमाने शुद्धे भेदप्रतीतिः, संसाराधारस्य तदनाधाराद् भेद एव ह्यावयोर्विवादः, न तु चैतन्यस्य चैतन्यादिति वाच्यम्, एतावता अज्ञानावच्छिन्न एव भेदग्रहो न तु शुद्धे । न हि सुषुप्तिकाले अन्तःकरणानवच्छिन्नत्ववद् अज्ञानानवच्छिन्नत्वमप्यस्ति । यत्तु चैतन्यस्य चैतन्याद् भेदो नास्तीति, तदस्माकमनुकूलम् । चैतन्ये स्वाभाविकस्याभेदस्यैवास्मद्रहस्यत्वाद् भवत्प्रतिकूलं च । न हि भवतां चैत्रमैत्रादिचैतन्यानामैक्यमिति मतम् । अहमर्थस्य यथा न शुद्धात्मत्वं तथोक्तं प्राक् । साक्षिप्रत्यक्षस्याध्यस्तादिसाधारणतया तत्सिद्धत्वमात्रेण भेदे अबाधितत्वम् असम्भावितमेव । एतेन– जीवानां परस्परं भेदे प्रत्यक्षं प्रमाणमिति निरस्तम् । ‘नाहं चैत्रः’ इत्यादेर-वच्छिन्नभेदविषयत्वात् । ‘घटो न ब्रह्म, घटो न पटः, नाहं घटः’ इत्यादिप्रत्यक्षस्य कल्पितभेदविषय-त्वेन तात्त्विकभेदासिद्धेः । तस्माद् भेदपञ्चके न प्रत्यक्षं प्रमाणम् ॥ इत्यद्वैतसिद्धौ भेदपञ्चके प्रत्यक्षभङ्गः ।

नाप्यनुमानम् । (१) जीवेश्वरौ, भिन्नौ, विरुद्धधर्माधिकरणत्वाद्, दहनतुहिनवदित्यत्र दुःखादे-रन्तःकरणादिधर्मत्वेन स्वरूपासिद्धेः, एकत्रैव निर्दुःखत्वदुःखवत्त्वयोरवच्छेदकभेदेन दृष्टतया धर्मिभेदासाधकत्वाद्, भेदमात्रे सिद्धसाधनात्, तात्त्विकभेदे साद्यवैकल्यात् (२) ब्रह्म, तत्त्वतो जीवाद् भिन्नम्, सर्वज्ञत्वात्, व्यतिरेकेण जीववदित्यत्राप्रसिद्धविशेषणत्वाद् ब्रह्म, धर्मिसत्तासमानसत्ताकभेदवदिति साध्यकरणे असाधारण्यात्, (३) आत्मत्वं, नानाव्यक्तिनिष्ठम्, जातित्वात्, पृथिवीत्ववदित्यत्रात्मैक्य-वादिनं प्रत्यसिद्धेः, कल्पितव्यक्तिनिष्ठत्वेन सिद्धसाधनाच्च (४) दुःखं, गुणत्वावान्तरजात्या सजातीय-श्रयाद् भिन्नाश्रितम्, गुणत्वाद्रूपवदित्यत्र शब्दे व्यभिचारात्, दुःखादीनामन्तःकरणधर्मत्वेन सिद्धसाधनाच्च (५) विमतानि शरीराणि, स्वसङ्ख्यासङ्ख्येयात्मवन्ति, शरीररत्वात्, संमतवदित्यत्र योगिशरीरे व्यभिचारात् । (६) आत्मा, धर्मिसत्तासमानसत्ताकात्मप्रतियोगिकभेदवान्, द्रव्यत्वाद्, घटवत्, (७) आत्मा, द्रव्यत्वव्याप्यजात्या नाना, अश्रावणविशेषगुणाधिकरणत्वाद्, घटवदित्यत्र चात्मनो निर्गुण-त्वेनासिद्धेश् चैत्रश्चैत्रप्रतियोगिकोक्तभेदवान्, उक्तहेतोरुक्तदृष्टान्तवदित्याभाससाम्याच्च ॥ १७ ॥

### **न्यायामृततरङ्गिणी**

॥ असाधारण्यादिति ॥ धर्मिसमसत्त्वभेदस्य घटादौ सत्त्वेऽपि तत्र सार्वज्ञरूप-हेतोरभावात् ॥ आभाससाम्यादिति ॥ शरीरात्मसंयोगाधारत्वेन हेतुनाऽऽत्मन्यनित्यत्वादेरपि सुसाधत्वात् ॥ यत्र हीति ॥ एतद्व्याख्या ख्यातिबाधान्यथानुपपत्तिभङ्गे ॥ यस्य ममाज्ञानमिति ॥ नन्वेतावताप्यज्ञानावच्छिन्न एव भेदग्रहो न तु शुद्धे । न हि सुप्तिकाले अन्तःकरणानवच्छिन्नत्ववदज्ञानानवच्छिन्नत्वमप्यस्तीत्यत आह– अज्ञानाद्याश्रयाभेदेन चेति ॥ यादृशं चैतन्यमज्ञानाश्रयस्त्वयोच्यते तस्य निर्दुःखाद् भेदप्रतीतेः । न ह्यज्ञाना-वच्छिन्नमज्ञानाश्रयः । नन्वज्ञानाश्रयशुद्धान्निर्दुःखस्य शुद्धस्य कथञ्चिद् भेदः सिध्यति न तु जीवादत आह– संसाराधारस्येति ॥ मम मते जीवस्यैव संसाराधारत्वाज्जीव एव निर्दुःखेश्वरभेदः पर्यवस्यति । तव तु जीवगतशुद्धांशस्य शोधितत्वंपदार्थरूपनिर्दुःखेन भेद इति जीवब्रह्मभेदसिद्धिः । शोधिततत्वंपदार्थयोर्भेदपर्यवसानात् ॥ चैतन्यान्तरादिति ॥ चैतन्यसामान्यादित्यर्थः । चैतन्ये चैतन्यविशेषभेदसत्त्वेऽपि तत्र तत्सामान्यभेदस्य मयाप्यनङ्गीकारात् । एतेन चैतन्यस्य चैतन्याद्भेदो नास्तीत्येतदस्मदनुकूलं भवत्प्रतिकूलं च । न हि भवतां चैत्रमैत्रादिचैतन्यानामैक्यमिति मतमिति निरस्तम् ॥ भेदपञ्चके प्रत्यक्षम्

॥ १७ ॥

### **न्यायामृतकण्टकोद्धारः**

नन्वेवं बाधकपरिहारेऽपि जीवेश्वरभेदासिद्धिः । साधकप्रमाणाभावात् । न हि बाधकाभाव-मात्रेण वस्तुसिद्धिः । तथा च नृशृङ्गादिसिद्धिरपि स्यात् । न च जीवेशभेदे प्रत्यक्षादिसद्भाव इति शङ्कते– ईश्वरस्येति । भेदस्योभयधर्मत्वे धर्मिप्रत्यक्षरूपकारणाभावात्, भेदप्रतियोगित्वस्य परमात्मनिष्ठत्वे प्रतियोगिप्रत्यक्षरूपकारणाभावाद् भेदस्याप्रत्यक्षत्वमिति भावः ॥ जीवेश्वराविति ॥ अत्र जीवेश्वरशब्दाभ्यां संसाराधिकरणचैतन्ये विवक्षिते । अतो नार्थान्तरतेति द्रष्टव्यम् ॥ विरुद्धेति ॥ सर्वथेति द्रष्टव्यम् ॥ अतात्विक इति ॥ नन्वेवम् अनुमानदूषणेऽनुमानमात्रोच्छेदः । पर्वतो वह्निमानित्यत्रापि तात्विकादिविकल्पैर्दूषणसम्भवात् । स्वकृतमिथ्यात्वाद्यनुमानेऽपि अस्य सम्भवेन स्वव्याघाताच्चेति चेन्न । अस्य दूषणस्य सिद्धान्ते वक्तव्यत्वात् । पूर्वपक्षिणा च वितण्डारीत्योक्त-त्वात् ॥ दुःखादेरिति ॥ यद्यपि दुःखादिस्वामित्वादिरूपविरुद्धधर्मविवक्षायां नासिद्धिः । दुःखादेरन्तःकरणधर्मत्वेऽपि तत्स्वामित्वस्यात्मनिष्ठत्वात् । तथापि निर्धर्मके चैतन्ये विरुद्धधर्मानङ्गी-कारेणेदमुक्तमिति द्रष्टव्यम् ॥ अप्रसिद्धेति ॥ उपलक्षणमेतत् । वेदान्तवेद्यस्याखण्डस्य सर्वज्ञत्वानङ्गीकारेणासिद्धिरपीति द्रष्टव्यम् । यद्यप्यसिद्धविशेषणत्वं न दोषः । तत्वेऽपि व्यतिरेकव्याप्तिग्रहसम्भवस्य सिद्धान्त उपपादितत्वात् तथापीदमापातत इति द्रष्टव्यम् । अप्रसिद्धविशेषणतापरिहारार्थमाह– ब्रह्मेति ।

असाधारण्यादिति । साध्यवति घटादौ सर्वज्ञत्वाभावाद् असाधारण्यमित्यर्थः । यद्यप्य-साधारण्यं दशाविशेषे दोषस् तथापि अनुकूलतर्काभावे तद्दोषत्वम् अभिप्रेत्योक्तम् ॥ ऐक्येति ॥ ऐक्यवादिनाऽऽत्मत्वस्य जातित्वानङ्गीकारात् । कल्पितभेदेन जातित्वोपपत्तेरन्यथासिद्धिश्चेत्यपि द्रष्टव्यम् ॥ दुःखमिति ॥ गुणत्वावान्तरजातित्वानङ्गीकारात् कल्पितभेदेन जातित्वोपपत्ते-रन्यथासिद्धिश्चेत्यपि द्रष्टव्यम् । स्वं दुःखमिति । गुणत्वावान्तरजातिर्गुणत्वविभाजकोपाधिर् दुःखत्वादिः । तेन सजातीयं दुःखान्तरम् । तद्भिन्नाश्रितमित्यर्थः । तेन दुःखिभेदसिद्धिः ॥ शब्द इति ॥ न चाश्रावणेति हेतुविशेषणमिति वाच्यम् । अप्रयोजकत्वात् । यदि चौपाधिकभेदमादाय व्यभिचारपरिहारस्तदा नैव सिद्धसाधनतेति द्रष्टव्यम् ॥ योगीति ॥ नचायोगीति शरीरविशेषणम् अतो न व्यभिचार इति वाच्यम् । अप्रयोजकत्वापरिहारात् ॥ अश्रावणेति ॥ गुणाधि-करणत्वादित्युक्ते काले व्यभिचारः । अत उक्तं विशेषेति । तावत्युक्त आकाशे व्यभिचारः । अत उक्तम् अश्रावणेति ॥ असिद्धेरिति ॥ गुणाश्रयत्वं द्रव्यत्वं, जातिर्वा ? उभयथाप्य-सिद्धिरित्यर्थः ॥ आभासेति ॥ ‘आकाशं द्रव्यत्वापरजात्या नाना । शरीराकाशसंयोगाधारत्वात् । शरीरवत्’ इत्यभाससाम्यमित्यर्थः । अनुवादकत्वात् । तथा च न तस्यास्तत्र तात्पर्यमिति भावः । यद्यपि जीवेश्वर भेदे प्रत्यक्षादीनां दूषितत्वान्न श्रुतेरनुवादकत्वं तथाप्याभाससिद्धिमङ्गीकृत्येदमुक्तम् । अत एवाह– व्यावहारिकेति ।

उक्तं न्यायम् अन्यत्रातिदिशति– एवमिति । भेदान्तरे जडजीवभेदादावित्यर्थः । जीवेश्वरभेदे प्रत्यक्षं प्रमाणं नेति वदन् प्रष्टव्यः किं जीवधर्मिको भेदो न प्रत्यक्ष उतेश्वरधर्मिक इति । आद्ये न दोष इत्याह– घट इति । अनुभवात् । साक्षिणेति शेषः । न च भेदस्योभयधर्मत्वाद् ईश्वर-प्रत्यक्षत्वे कथं भेदस्य प्रत्यक्षत्वमिति वाच्यम् । भेदस्योभयधर्मत्वानङ्गीकारात् । उभयधर्मत्वे द्वित्ववदुभयसत्व एव प्रतीयेतेति भावः । ननु तथापि प्रतियोगि प्रत्यक्षत्वस्याभावप्रत्यक्षत्वे तन्त्रत्वात् । तदभावे कथं भेदस्य प्रत्यक्षत्वमित्याशङ्क्य निषेधति– न चेति । यत्र हीति । तथा च योग्यानुपलब्धिमत्त्वेनैवाभावस्य योग्यत्वम् । प्रकृते च यदि निर्दुःखतादात्म्यमात्मनि स्याद्, उपलभ्येतेति योग्यानुपलब्धिसत्वादिति भावः । प्रतियोगिप्रत्यक्षत्वमात्रं किं संसर्गाभावप्रत्यक्षे तन्त्रमुतान्योन्याभावप्रत्यक्षे इति विकल्प्याद्यं प्रत्याह– जलेति । योग्यानुपलब्धिस्तु तत्र नास्ति । जलत्ववदनुपलम्भसम्भवात् । द्वितीयं प्रत्याह– स्तम्भ इति । स्तम्भवृत्तिस्तम्भत्वादेरिवानुप-लब्धिविरोधित्वात् पिशाचत्वादेरिति भावः ।

ननु तथापि प्रयोजकाभावे कथं प्रत्यक्षत्वमित्यत आह प्रतीतिति । अन्यथेति । जीवेश्वर-भेदस्य प्रत्यक्षत्वाभावे । न चानुमानादिप्रसक्तिमादाय नोक्तदोष इति वाच्यम् । प्रत्यक्षेण विरुद्ध-धर्माद्यग्रहे लिङ्गाभावेनानुमानाद्यसम्भवात् । अनुमानाद्यङ्गीकारे च निर्निमित्तं प्रत्यक्षनिरासानु-पपत्तेश्च । अनुमानादिगम्यत्वेनैव भेदप्रामाणिकत्वसम्भवाच्च । ईश्वरधर्मिकभेदस्य न प्रत्यक्षत्वमिति द्वितीयं निराकरोति– ईश्वरस्येति । ‘तान्यहम्’ इति स्मृतिर्विरुद्धधर्मप्रत्यक्ष एव मानं, न भेदप्रत्यक्ष इति, ‘उत्तमः’ इति स्मृत्यन्तरोदाहरणम् । न चास्य कृष्णवाक्यत्वात् कृष्णस्य चा-ब्रह्मत्वात् कथं ब्रह्मधर्मिकभेदस्य प्रत्यक्षत्वे इयं स्मृतिः प्रमाणमिति वाच्यम् । ‘कृष्णस्तु भगवान् स्वयम्’ इत्यादि स्मृत्यनुरोधेन विश्वरूपप्रदर्शनादिना तस्य परब्रह्मत्वनिर्णयाय ‘अहम्’ इति । न चात्रापि अज्ञानाद्यवच्छिन्न एव भेदप्रतीतिर्न शुद्धचैतन्य इति वाच्यम् । दण्डत्वादेरवच्छेदकत्वेन कारणत्वस्य दण्डमात्रनिष्ठत्ववदज्ञानादेरवच्छेदकत्वेन शुद्ध एव तस्य प्रतीतेः ।

ननु संसाराधारे भेदप्रत्यक्षसाधनम् अर्थान्तरग्रस्तमित्यत आह– संसाराधारस्येति । ननु तथाप्यहमर्थस्य चिदचित्संवलनरूपत्वेन तत्र भेदप्रतीतावपि न शुद्धस्य भेदप्रतीतिरित्यत आह– साधितं चेति । तथा चाहंशब्देन जीवचैतन्यमेवाभिधीयते । ततस्तस्यैव भेदः प्रत्यक्ष इति भावः । न चेति । तथा च न ब्रह्मभेदसिद्धिरिति भावः । इदं बहुजीववादिना चोद्यते उतैकजीववादिना ? आद्य आह– बह्विति । द्वितीय आह– एकेति । ननु बिम्बे विशिष्टे दुःखित्वादेरभावेऽपि ब्रह्मणि तदस्तीत्यत आह– विस्तृतं चेति । अस्तु भेदप्रत्यक्षं, तथापि तस्य प्रत्यक्षानुमानाभ्यां बाधान्न तेन भेदसिद्धिरित्यत आह– साधितं चेति । उपसंहरति– तस्मादिति । न चैतावता जीवेश्वरभेदस्य प्रत्यक्षत्वं, न तु जीवादिपरस्य भेदचतुष्टयस्य प्रत्यक्षत्वम् । अत उक्तन्यायातिदेशेन तत्रापि प्रत्यक्षत्वं साधयति– एवमिति । अनुपपत्तिपरिहारः पूर्ववदेव द्रष्टव्यः । इति भेदपञ्चके प्रत्यक्षम् ॥ १७ ॥

### **न्यायामृतप्रकाशः**

१ईश्वरस्येति ॥ भेदस्याभावरूपत्वेन तत्प्रत्यक्षत्वे धर्मिप्रतियोग्युभयप्रत्यक्षत्वं तन्त्रमिति तस्याभिप्रायः ॥ अप्रत्यक्षत्वादिति ॥ प्रत्यक्षाप्रत्यक्षसम्योगोऽप्रत्यक्षः वायुवनस्पतिसम्योगवदित्यर्थः ॥ अप्रसिद्धेति ॥ तात्विकभेदस्याप्रसिद्धेरित्यर्थः ॥ धर्मीति ॥ घटादौ तत्समसत्ताकव्यावहारिक-भेदवत्त्वं प्रसिद्धमित्यर्थः ॥ असाधारण्यादिति ॥ घटादौ साध्यवति सर्वज्ञत्वहेतोरभावादित्यर्थः । नाप्रसिद्धविशेषणमिति भावः ॥ आत्मभेदमात्रसिद्धिरिति ॥ मात्रशब्दः कात्स््नर्ये बुद्ध्या विवेकेन आत्मशब्देन सम्बध्यते । एवं च सर्वात्मानां भेदसिद्धिरित्यर्थ इत्याहुः । वस्तुतस्तु अनेनानुमानेन आत्मभेदमात्रं सिद्ध्यति न तु तस्य तात्विकत्वम् । तात्विकत्वसिद्धिस्तु प्रकारान्तरेण । आत्मत्वस्य जातित्वे तदाश्रयव्यक्तिभेदस्यौपाधिकत्वायोगात्स्वाभाविकत्वसिद्धिरिति द्रष्टव्यम् । कुतो नेत्यत आह– आत्मैक्येति ॥ आत्मत्वे जातित्वाभावादित्यर्थः । दुःखं देवदत्तदुःखम् ॥ (स्व)सजातीयेति ॥ स्वसजातीयेत्यर्थः । स्वशब्देन पक्षीभूतं दुःखं तत्सजातीयं दुःखं यज्ञदत्तीयादिदुःखं तदाश्रयो यज्ञदत्तादिस्तद्भिन्नो यो देवदत्तस्तदाश्रितमित्यनेनानुमानेन देवदत्ताद्यात्मनां भेदः सिध्यति ।

ननु नानेनानुमानेन जीवानां भेदः सिध्यति । स्वशब्दोक्तं यत्पक्षीभूतं दुःखं पदार्थत्वादिना तत्सजातीयं घटादिस्तदाश्रयो मृत्पिण्डस्तद्भिन्नो यो देवदत्तस्तदाश्रितत्वसिद्ध्या जडजीवभेदसिद्धे-रर्थान्तरमित्यत उक्तं
गुणत्वावान्तरजात्येति ॥ गुणत्वावान्तरजातिर्दुःखत्वं तया यत्सजातीयं तद्दुःखान्तरमेवायास्यति । ततश्च जीवानां भेदसिद्धिरिति ध्येयम् ॥ रूपवदिति ॥ तत्र गुणत्वा-वान्तरजातीयरूपत्वं तेन यत्स्वजातीयं रूपान्तरं तदाश्रयो घटस् तद्भिन्नो य आश्रयः पटस् तदाश्रितमित्यर्थः ॥ शब्द इति ॥ गुणत्ववति शब्दे गुणत्वावान्तरजात्या शब्दत्वेन सजातीयं शब्दान्तरं तदाश्रय आकाशस्तद्भिन्नाश्रितत्वाभावेन साध्याभावादिति भावः ॥ दुःखादीनामिति ॥ गुणत्वावान्तरजात्या दुःखत्वेन स्वसजातीयदुःखान्तराश्रयभूतयज्ञदत्तीयान्तःकरणभिन्नदेव-दत्तीयान्तःकरणाश्रितत्व सद्भावेनान्तःकरणभेदसिद्ध्यान्तःकरणभेदस्य चास्माकं सम्मतत्वेन जीवानां भेदासिद्ध्या सिद्धसाधनतेत्यर्थः । स्वसङ्ख्येति ॥ तथा च शरीराणाम् अनेकत्वात्तत्रत्यात्मना-मप्यनेकत्वसिद्धिरिति ज्ञेयम् ॥ सम्मतवदिति ॥ व्यतिरेकेण घटवदित्यर्थः ॥ योगिशरीर इति ॥ योगसामर्थ्येन गृहीतेषु सौभर्यादिशरीरेषु विद्यमानस्यात्मन एकत्वेन साध्याभावादिति भावः । आत्मा चैत्रात्मा ॥ आत्मेति ॥ मैत्रात्मेत्यर्थः । व्यावहारिकभेदेनार्थान्तरवारणाय धर्मीत्यादिविशेषणम् । धर्मिभूतचैतन्येत्यर्थः । अन्यथा चैत्रस्य व्यावहारिकत्वेन पुनर्व्यावहारिकभेदमादायार्थान्तरतापत्तेरिति ध्येयम् ॥ आत्मेति ॥ आत्मा नानेति साध्ये अन्तःकरणोपाधिकं नानात्वमादायाऽर्थान्तरतापत्तेरुक्तं द्रव्यत्वव्याप्येति ॥ आत्मत्वजात्येत्यर्थः । तथा चात्मत्वजात्याश्रयतया नानेति यावत् । स्वभावत एव नाना न तूपाधित इत्याशयः । सङ्ख्यादिगुणाधिकरणे द्रव्यत्वव्याप्यजातेरभावेन तदाश्रयतया नानात्वशून्ये कालादौ व्यभिचारवारणाय विशेषपदम् । शब्दाख्यविशेषगुणाधिकरणे स्वाभाविक-नानात्वशून्ये आकाशे व्यभिचारवारणाय अश्रावणेति गुणविशेषणम् ॥ घटवदिति ॥ द्रव्यत्व-व्याप्यजातिर् घटत्वं तदाश्रयतया नानात्वमस्तीत्यर्थः ॥ निर्गुणत्वेनेति ॥ निर्धर्मकत्वेनेत्यर्थः । तेन हेतुद्वयस्याप्यसिद्धिरिति भावः ॥ (उक्त)साध्य एवेति ॥ द्रव्यत्वसाक्षाद्व्याप्यजात्या नानात्वरूपे साध्य एवेत्यर्थः ॥ शरीरवदिति ॥ तत्र द्रव्यत्वव्याप्यजातिः शरीरत्वं तदाश्रयतयैव नानात्वमस्तीत्यर्थः ॥ आभाससाम्यादिति ॥ शरीरात्मसंयोगाधारत्वेनैव हेतुना आत्मनि अनित्यत्वादेरपि सुसाधत्वा-दित्यर्थः ॥ भेदान्तरेऽपीति ॥ जड जीवभेदादावपीत्यर्थः ॥ यत्र हीति ॥ एतच्चानिर्वाच्यभङ्गे स्पष्टं व्याख्यातम् । प्रतियोगिप्रत्यक्षत्वम् अभावप्रत्यक्षत्वे न प्रयोजकम् । अन्वयतो व्यतिरेकतश्च व्यभिचारादित्याह– जलपरमाणाविति ॥ ननु तर्ह्यभावप्रत्यक्षत्वे किं प्रयोजकमिति तत्राह– ॥ प्रतीतीति ॥ ‘स्तम्भः पिशाचो न भवति’ इत्यन्योन्याभावस्य प्रत्यक्षत्वदर्शनात्तदनु सारेणान्योन्याभाव-प्रत्यक्षत्वेऽधिकरणप्रत्यक्षत्वमेव प्रयोजकमिति कल्पनीयमित्यर्थः ॥ अन्यथेति ॥ जीवेश्वरभेदस्योक्त-रीत्या प्रत्यक्षत्वाप्राप्तत्व इत्यर्थः । श्रुत्या प्राप्तस्य श्रुत्या निषेधे तु श्रुतेरुन्मत्तवाक्यत्वापत्तेरित्याशयः ॥ तद्भेदश्रुतेरिति ॥ जीवेश्वरभेदस्य प्रत्यक्षसिद्धत्वाभावे तत्प्रतिपादक‘द्वासुपर्णे’त्यादिश्रुतेस्त्वयोच्यमानं प्रत्यक्षप्राप्तभेदानुवादित्वं न स्यादित्यर्थः ॥ एवं च जीवस्येश्वराद्भेदसिद्धिः । तथा ईश्वरस्य जीवाद्भेदोऽपि प्रत्यक्षसिद्ध एव । नन्वस्मदादिप्रत्यक्षेण कथं तत्सिद्धिरिति चेन्न । ईश्वरप्रत्यक्षेणैव तत्सिद्धेरुच्यमानत्वात् । नन्वस्माकं कथं तत्प्रत्यक्षावगम इति चेत् तद्वाक्यादेवेत्याह– तान्यहमिति ॥ यदुक्तं ‘नाहं निर्दुःखः’ इत्यादिप्रत्यक्षमेव जीवेश्वरभेदे प्रमाणमिति तदयुक्तमित्याशङ्कते– नन्वत्रेति ॥ प्रत्यक्ष इत्यर्थः । निर्दुःखाद् ब्रह्मचैतन्यान् नेष्टः मम ॥ शुद्धेति ॥ जीवचैतन्यस्येत्यर्थः । निर्दुःखाद् ब्रह्मचैतन्यात् । अत्र ‘नाहं निर्दुःखः’ इति प्रत्यक्षे ॥ अन्तःकरणानवच्छिन्नेति ॥ चैतन्येत्यर्थः ॥ भेदेति ॥ ‘अहं निर्दुःखो न’ इति भेदप्रतीतेरित्यर्थः ।

नन्वेतावताऽज्ञानाश्रयाच्छुद्धान्निर्दुःखस्य शुद्धस्य भेदः सिध्यति न तु जीवादित्यत आह– संसारेति ॥ अज्ञानमेव संसारः । भेद एव भेदविषय एव । तथा च मम मते जीवस्यैव संसारा-धारत्वाज्जीव एव निर्दुःखेश्वरभेदो विवादापन्नः सिद्ध एवेत्यर्थः ॥ तथापीति ॥ तथा चाहमर्थे निर्दुःखत्वावच्छिन्नप्रतियोगिताको भेदो ह्यत्र प्रतीयते तथा चेश्वरोऽपि निर्दुःखत्वरूपप्रतियोगिता-वच्छेदकावच्छिन्न इति तत्प्रतियोगिको भेदोऽपि प्रतीयत एवेत्यर्थः ॥ न निर्दुःखमिति ॥ तथा च ब्रह्म न निर्दुःखत्वरूपप्रतियोगितावच्छेदकावच्छिन्नमित्यर्थः ॥ बहुजीवेति ॥ एकस्य मुक्तावप्यपरस्य संसारिणः सत्वेन तद्दुःखेन ब्रह्मणोऽपि दुःखितया तद्भावरूपमुक्तेरपुरुषार्थत्वादिति भावः । यद्यप्येकजीववादे ब्रह्मभावरूपमुक्तेः पुरुषार्थत्वं युक्तं तथापि जीवदुःखेन न ब्रह्मणो दुःखित्वं युक्तम् । तथा हि दर्पणाद्युपाधिकृतमपि श्यामत्वं प्रतिबिम्ब एव न बिम्बे । यथा वा घटाद्युपाधिकृतं परिच्छिन्नत्वं घटाकाश एव न महाकाशे एवम् अन्तःकरणाद्युपाधिकृतमपि दुःखादिकं जीव एव न ब्रह्मणि । अतो ब्रह्मणोऽपि प्रतियोगितावच्छेदकावच्छिन्न त्वाद्युक्तः । तस्माज्जीवस्य भेद इत्याशयेनाह– एकजीवेति ॥

ननु निर्दुःखत्वादिग्राहिप्रत्यक्षं बाधितं किं न स्यादिति चेत्तत्राह– साधितं चेति ॥ न बाध इति ॥ साधितमित्यन्वयः । एवं च बाह्यप्रत्यक्षस्यापि यदा बलवत्प्रत्यक्षं विनाऽन्येन बाधो नास्ति तदा किमु वक्तव्यं साक्षिप्रत्यक्षस्य बाधो नास्तीति । प्रकृते च निर्दुःखत्वादिग्राहिप्रत्यक्षं साक्षिरूपमेवेति भावः । एवं जीवेशभेदस्य प्रत्यक्षत्वमुपपाद्य भेदचतुष्टयस्यापि प्रत्यक्षत्वमुपपादयति– एवमिति ॥ ननु ‘नाहं चैत्रः’ इत्यत्र चैत्रस्य प्रतियोगित्वात्परात्मनश्चाप्रत्यक्षत्वात्कथं तत्प्रतियोगिताकभेदस्य प्रत्यक्षत्वमित्यत आह– शब्दादित्यादि चेष्टालिङ्गकानुमानेन नाऽहं चैत्र इति परस्परं जीवभेदानुभवः । घटो न ब्रह्मेति जडेश्वरभेदानुभवः । घटो न पट इति परस्परजडभेदानुभवः । नाहं घट इति जडजीवभेदानुभव इति द्रष्टव्यम् ॥ भेदपञ्चके प्रत्यक्षविवरणम् ॥ १७ ॥

### **न्यायकल्पलता**

जिज्ञासासूत्रोक्तं साधयितुमाह– नन्विति ॥ असाधारण्यादिति ॥ धर्मिसमसत्तस्य भेदस्य घटादौ सत्त्वेऽपि तत्र सार्वज्ञरूपहेतोरभावात् ॥ आभाससाम्यादिति ॥ शरीरात्मसंयोगाधारत्वेन हेतुनाऽऽत्मन्यनित्यत्वादेरपि सुसाधत्वात् ॥ यत्र हीति ॥ एतद्व्याख्यानं ख्यातिबाधान्यथानुपपत्तिभङ्गे ॥ यस्य ममाज्ञानमिति ॥ नन्वेतावताप्यज्ञानावच्छिन्न एव भेदग्रहो न तु शुद्धे । न हि सुषुप्तिकाले अन्तःकरणानवच्छिन्नत्ववदज्ञानानवच्छिन्नत्वम् ्रअप्यस्तीत्यत आह– अज्ञानाद्याश्रयाभेदेन चेति ॥ यादृशं चैतन्यमज्ञानाद्याश्रयस्त्वयोच्यते तस्य निर्दुःखाद् भेदप्रतीतेः । न ह्यज्ञानावच्छिन्नम् अज्ञानाश्रयः । नन्वज्ञानाश्रयशुद्धान्निर्दुःखस्य शुद्धस्य कथञ्चिद् भेदः सिध्यति न तु जीवादत आह– संसाराधार-स्येति ॥ मम मते जीवस्यैव संसाराधारत्वाज्जीव एव निर्दुःखेश्वरभेदः पर्यवस्यति । तव तु जीवगतशुद्धांशस्य शोधितत्वंपदार्थरूपस्य निर्दुःखेन भेद इति जीवब्रह्मभेदसिद्धिः । शोधिततत्वं-पदार्थयोर्भेदपर्यवसानात् ॥ चैतन्यान्तरादिति ॥ चैतन्यसामान्यादित्यर्थः । चैतन्ये चैतन्यविशेष-भेदसत्त्वेऽपि तत्र तत्सामान्यभेदस्य मयाप्यनङ्गीकारात् । एतेन चैतन्यस्य चैतन्याद्भेदो नास्तीत्ये-तदस्मदनुकूलं भवत्प्रतिकूलं च । न हि भवतां चैत्रमैत्रादिचैतन्यानामैक्यमिति मतमिति परास्तम् । निगमयति– तस्मादिति ॥

**॥ इति भेदपञ्चके प्रत्यक्षम् ॥ १७ ॥**

