+++
title = "०७ परमते ब्रह्मणो ज्ञानत्वानन्दत्वाद्वितीयत्वनित्यत्वसाक्षित्वभङ्गः"

+++


## यच्चेदमुच्यते– ब्रह्म ज्ञानानन्दात्मकम् अद्वितीयं..

**७. परमते ब्रह्मणो ज्ञानत्वानन्दत्वाद्वितीयत्वनित्यत्वसाक्षित्वभङ्गः**

# **न्यायामृतं**

यच्चेदमुच्यते– ब्रह्म ज्ञानानन्दात्मकम् अद्वितीयं नित्यं साक्षिरूपं च, न तु ज्ञानादि-गुणकमिति । तत्र परमते (१) ज्ञानत्वं किं जातिविशेषः, साक्षाद्व्यवहारजनकत्वं वा, जडविरोधित्वं वा, जडव्यावृत्तत्वं वा, अज्ञानविरोधित्वं वा, अर्थप्रकाशात्मकत्वं वा, पराङ्गीकृतं वा । नाद्यः, वृत्तिप्रतिबिम्बितज्ञानाभासेषु तत्सम्भवेऽप्यखण्डे स्वरूपज्ञाने तदयोगात् । न द्वितीयः । फलोपधानस्य सुषुप्त्यादावभावात् । शक्त्यादिरूप योग्यताया अपि मुक्तावभावात् । न तृतीयः । स्वरूपज्ञानस्य नित्यत्वेन तद्विरुद्धस्य जडस्य नित्यनिवृत्त्यापातात् । न चतुर्थः । ‘सत्यं ज्ञानम्’ इत्यत्र जडव्यावृत्तेरार्थिकत्वोक्त्य-योगात् । किञ्च जडत्वस्याज्ञातृत्वादि रूपत्वेऽसम्भवः । अज्ञानत्वरूपत्वे त्वन्योन्या-श्रयः । न पञ्चमः । अज्ञानस्य नित्यनिवृत्त्यापातात् । द्वितीयादिषु ज्ञानत्वस्य कारण-त्वादिवद् व्यवहाराद्यन्यतमोपाधिकत्वेन ब्रह्मणो ज्ञानस्वभावत्वायोगाच्च । न च षष्ठः । मोक्षे अन्यार्थोल्लेखाभावात् । स्वरूपोल्लेखे च स्वविषयत्वापातात् । न सप्तमः । पराङ्गीकृताया जातेर्व्यवहारहेतुत्वादेर्वा त्वन्मतेऽसम्भवात् । एवं च–

‘‘अर्थप्रकाशरूपत्वं ज्ञानत्वं ब्रह्मणः कथम् । अन्यार्थाभावतो मोक्षे स्वेन स्वस्याप्य-वेदनात्’’ ॥

(२) किञ्चेदम् आनन्दत्वं जातिविशेषो वा, अनुकूलतया वेदनीयत्वं वा, अनुकूल-वेदनरूपत्वं वा, अनुकूलत्वमात्रं वा, विज्ञानात्मकत्वमेव वा, दुःखविरोधिस्वरूपत्वं वा, दुःखाभावोपलक्षितस्वरूपत्वं वा, पराङ्गीकृतं वा । नाद्यः । अखण्डस्वरूपानन्दे तदयोगात् । न द्वितीयः । मोक्षे वेदितुरभावात् । आत्मनोऽवेद्यत्वाच्च । किञ्चानुकूल्यं किञ्चित्सापेक्षं, न चान्यं प्रति तद्युक्तमिति स्वं प्रत्येव वक्तव्यत्वेन सविशेषत्वापातः । अत एव न तृतीयः । अपि च वेदनस्वभावादधिकस्यानुकूल्यस्य स्वाभाविकत्वे सखण्डार्थत्वापातः । औपाधिकत्वे कदाचिदानन्दनिवृत्त्यापातः । न चतुर्थः, उक्तरीत्यानु-कूल्यासम्भवात् । एतेन निरुपाधिकेष्टत्वम् आनन्दत्वमिति निरस्तम् । न पञ्चमः । दुःखादिज्ञानस्याप्यानन्दत्वापातात् । विषयानुल्लेखिज्ञानं तथेति चेन्न । विरोधात् । ‘विज्ञानमानन्दं ब्रह्म’ इत्यादौ विज्ञानपदेनैव दुःखव्यावृत्ति सिद्धावानन्दपदवैयर्थ्याच्च । न षष्ठः । विरोधस्य निवर्तकत्वादिरूपत्वे दुःखस्य नित्यनिवृत्त्यापत्तेः । तादात्म्या-योग्यत्वरूपत्वे घटादेरप्यानन्दत्वापातात् । ‘विज्ञानमानन्दं ब्रह्म’ इत्यादौ दुःखव्यावृत्ते-रार्थिक त्वोक्त्ययोगाच्च । न सप्तमः । वैशेषिकमोक्षवत् त्वदुक्तस्य दुःखस्याभावे सत्यप्यानन्दाभावेनापुमर्थत्वस्य त्वन्मोक्षेऽप्यापातात् । नाष्टमः । पराङ्गीकृतस्य निरुपाध्यनुकूलतया वेदनीयत्वादेस्त्वन्मतेऽसम्भवात् । यदि चानन्दत्वादेर्दुर्निरूपत्वेऽपि तदधिकरणं ब्रह्माबाध्यम् आनन्दाद्यात्मकं च । तर्हि सत्यत्वादेर्दुर्निरूपत्वेऽपि तदधिकरणं जगदप्यबाध्यं सदात्मकं च स्यात् । एवं च–

‘निरुपाध्यनुकूलत्ववेदनीयं सुखं मतम् ।

निर्विशेषमवेद्यं च कथं ब्रह्मासुखात्मकम्’ ॥

(३) किञ्चेदम् अद्वितीयत्वं द्वितीयाभावविशिष्टत्वं वा, तदुपलक्षितत्वं वा । नाद्यः । द्वितीयाभावस्य प्रामाणिकत्वे तेनैव, अप्रामाणिकत्वे द्वितीयेनैव सद्वितीयत्वापातात् । न चाऽभावस्य प्रामाणिकत्वेऽपि प्राभाकरमत इवाऽधिकरणमात्रत्वाददोषः । ‘अनुप-लब्धिगम्योऽभावः’ इत्यादित्वन्मतभङ्गात् । अनृतव्यावृत्तेरपि ब्रह्ममात्रत्वेन भेदसत्यत्वा-पाताच्च । प्राभाकरमतेऽपि प्रतियोगिमदधिकरणव्यावृत्त्यर्थं कैवल्यादिविशेषितस्यैवाधि करणस्याभावत्वाच्च । न चेत्तन्मतेऽप्यनुपपत्तिरेव । अन्यथा गुणगुण्यभेदमते शौक्ल्यादेरिव शक्त्यादिभाव धर्माणामपि ब्रह्ममात्रत्वं स्यात् । न च भावरूपद्वितीयाभावविशिष्टत्वम् अद्वितीयत्वम् । तथा चाभावस्य द्वितीयस्य प्रामाणिकत्वेऽप्यदोष इति वाच्यम् । दृश्यस्याप्यभावस्येव श्रुत्यादिसिद्धस्य धर्माधर्मादिरूपभावस्यापि मिथ्यात्वायोगा-दित्युक्तत्वात् । अत एव नान्त्यः । उपलक्षणस्याप्यभावस्याप्रामाणिकत्वे तत्प्रतियोगिनो द्वितीयस्य प्रामाणिकत्वावश्यम्भवात् । किञ्चाभावस्य प्रागभावादित्वे द्वितीयस्यानित्यत्व-मात्रं स्यान्न तु मिथ्यात्वम् । अत्यन्ताभावत्वे उपलक्षणत्वम् अयावद्द्रव्यभावित्वेन चेदत्यन्ताभावत्वहानिः । वेदान्ततात्पर्य विषयत्वादिकार्यानन्वयित्वेन चेदत्यन्ताभावा-सिद्धिः । किञ्चाप्रामाणिकेन द्वितीयाभावेनेव द्वितीयेनाप्युपलक्षित त्वसम्भवात् । तेन सद्वितीयं किं न स्यात् ? एवं च–

‘द्वैताभावस्तात्त्विकश्चेत्तेन स्यात्सिद्वितीयता ।

अतात्त्विकश्चेद् द्वैतेन सद्वितीयत्वमापतेत्’ ॥

(४) किञ्चेदं नित्यत्वं यद् ब्रह्मण एवाभिमतं सर्वकालसम्बन्धित्वं वा, काला-वच्छेदराहित्यं वा, ध्वंसाप्रतियोगित्वं वा, उभयावधिराहित्यं वा । नाद्यौ । अविद्यायां काले चाऽतिव्याप्तेः । सापि हि सर्वकालोपादानत्वात्तत्सम्बन्धिनी । इदानीमेव नान्यदेत्येवंरूपतदवच्छेदरहिता च । न तृतीयः । ध्वंसेऽतिव्याप्तेः । ननु ध्वंसोऽपि ध्वंसप्रतियोगी । प्रतियोग्यनुन्मज्जनं तु प्रागभावनिवृत्तिरूपस्य घटस्य निवृत्तावपि प्रागभावानुन्मज्जनवद् युक्तमिति चेन्न । एवं सति मोक्षेऽप्यात्मान्यस्य कस्यचिद् ध्वंसस्य वक्तव्यतया लाघवार्थम् आद्यध्वंसनित्यताया एव युक्तत्वात् । न च ध्वंसस्य नित्यत्वेऽपि भावेषु ब्रह्मैव नित्यमित्यस्याहानिरिति वाच्यम् । निष्प्रतियोगिकत्वेन भावस्य ध्वंसत्वादेर्नित्यत्वावश्यम्भवात् । न चतुर्थः । एवं परिभाषायामपि ब्रह्मण एव नित्यत्वमित्येतत्फलस्य मुक्तावन्याभावस्यासिद्धेः । एवं च–

‘काले कालापरिच्छिन्ने ध्वंसे चाध्वंसयोगिनि ।

नित्ये सति कथं नित्यं ब्रह्मैवेति मतं तव’ ॥

(५) कथं च दृग्रूपस्यात्मनः साक्षाद् द्रष्टृत्वरूपं साक्षित्वम् । ‘साक्षाद् द्रष्टरि संज्ञायाम्’ इति हि सूत्रम् । बुद्ध्युपाधिकस्यापि द्रष्टृत्वस्य सुषुप्त्यादावभावात् । बुद्धेः साक्ष्यधीनसिद्धिकप्रातीतिकाविद्याकार्यत्वेन चक्रकाश्रयत्वाच्च । किञ्च साक्षी किं जीवकोटिः, ब्रह्मकोटिर्वा, उभयानुगतं चिन्मात्रं वा । नाद्यः । जीवो बुद्ध्युपाधि-कोऽणुरिति पक्षे इदमंशावच्छिन्नचिद्वेद्यस्य शुक्तिरूप्यादेः साक्षिवेद्यत्वायोगाच्चक्रकाच्च । ‘अज्ञानोपाधिकः सर्वगतः’ इति पक्षेऽपि अज्ञानस्य साक्ष्यधीनसिद्धिकत्वेनाऽन्योन्या-श्रयात् । न द्वितीयः । तेन ब्रह्मण एव साक्षिवेद्यसुखदुःखादिधीः, न तु जीवस्येति वैपरीत्यापातात् । अन्यथाऽनवच्छिन्नानन्दधीरपि जीवस्य स्यात् । न च ब्रह्मचैतन्यं घटादिप्रकाशकमिति मतेऽज्ञानाभिभवद्वारा तस्य जीवचैतन्याभेदाभिव्यञ्जकान्तः करण-वृत्तिरिवेह तादृशी वृत्तिरस्ति । न तृतीयः । ईश्वरेणेव चिन्मात्रेणापि सांसारिकदुःखस्य तद्गतत्वेनाऽग्रहणेऽपि यद्भागो मुक्तस्तस्य चिन्मात्रस्य दुःखाद्युल्लेखरूपोपप्लवापातात् । सुप्तमैत्रं प्रति मैत्रीयाज्ञानादेर्मैत्रीयतयेव जाग्रच्चैत्रीयदुःखादेरपि चैत्रीयतया सुप्तमैत्रं प्रति प्रतीतिप्रसङ्गेन मैत्रस्यैतावन्तं कालं दुःखं नावेदिषमिति परामर्शायोगाच्च । नापि साक्षात्कर्त्तव्याकाराविद्यावृत्तिप्रतिफलितं चैतन्यं साक्षि, सुषुप्तौ चाज्ञानाद्याकाराविद्या वृत्तिर्नास्तीति वाच्यम्, दुःखादेः स्वानन्तरभाव्यविद्यावृत्तिप्रतिफलितचिद्वेद्यत्वे ज्ञातैक-सत्त्वायोगात् । अविद्यावित्तेरपि साक्ष्यधीनसिद्धकत्वेनान्योन्याश्रयाच्च विस्तृतं चैतदसतः साधकत्वभङ्गे ।

॥ इति परमते ब्रह्मणो ज्ञानत्वानन्दत्वाद्वितीयत्वनित्यत्वसाक्षित्वभङ्गः ॥ ७ ॥

## **अद्वैतसिद्धिः**

वंशीविभूषितकरान्नवनीरदाभात् पीताम्बरादरुणबिम्बफलाधरोष्ठात् ।

पूर्णेन्दुसुन्दरमुखादरविन्दनेत्रात् कृष्णात्परं किमपि तत्त्वमहं न जाने ॥

१) ननु निर्विशेषं चेद् ब्रह्म, तर्हि ब्रह्मैवेकं ज्ञानात्मकम् आनन्दात्मकम् अद्वितीयं नित्यं साक्षि चेति नोप पद्यते । तथा हि– तत्र तावज्ज्ञानत्वं किं जातिविशेषो वा, साक्षाद्व्यवहारजनकत्वं वा, जडविरोधित्वं वा, जडान्यत्वं वा, अज्ञानविरोधित्वं वा, अर्थप्रकाशात्मकत्वं, वा पराङ्गीकृतं वा । नाद्यः । वृत्तिप्रतिबिम्बतज्ञानाभासेषु तत्सम्भवेऽप्यखण्डरूपब्रह्मज्ञाने तदयोगात् । न द्वितीयः । फलोपधानस्य सुषुप्त्यादावभावात् । शक्त्यादिरूपस्वरूपयोग्यताया अपि मुक्तावभावात् । न तृतीयः । स्वरूपज्ञानस्य नित्यत्वेन तद्विरुद्धस्य जडस्य नित्यनिवृत्त्यापातात् । न चतुर्थः । ‘सत्यं ज्ञानम्’ इत्यादावनृतव्यावृत्तेरार्थिकत्वोक्तिविरोधात् । न च पञ्चमः । अज्ञानस्य नित्यनिवृत्त्यापातात् । न षष्ठः । मोक्षेऽन्यार्थोल्लेखाभावात् । स्वरूपोल्लेखे च स्वविषयत्वापातात् । न सप्तमः । पराङ्गीकृतजातेर्व्यवहारहेतुत्वादेर्वा त्वन्मतेऽसम्भवादिति चेन्न । अर्थप्रकाशत्वमेव ज्ञानत्वम् । मुक्तावर्थाभावेऽपि तत्संसृष्टप्रकाशत्वस्य कदाचिदर्थ सम्बन्धेनाप्यनपायात् । अत एव–

‘अर्थप्रकाशरूपत्वं ज्ञानत्वं ब्रह्मणः कथम् ।

अन्यार्थाभावतो मोक्षे स्वेन स्वस्याप्यवेदनात्’ ॥ इति निरस्तम् ।

२) यत्तु– आनन्दत्वं जातिविशेषो वा, अनुकूलतया वेदनीयत्वं वा, अनुकूलवेदनत्वं वा, अनुकूलत्वमात्रं वा, ज्ञानात्मकत्वमेव वा, दुःखविरोधित्वं वा, दुःखाभावोपलक्षितस्वरूपत्वं वा, पराङ्गीकृतं वा । नाद्यः । अखण्ड स्वरूपानन्दे तदभावात् । न द्वितीयः । मोक्षे वेदितुरभावाद्, आत्मनोऽवेद्यत्वाच्च । किञ्चानुकूल्यं किञ्चित्सापेक्षम्, न चान्यं प्रति तद्युक्तमिति स्वं प्रत्येव वक्तव्यत्वेन सविशेषत्वापातात् । अत एव न तृतीयः । किञ्च वेदनस्वभावादधिकस्यानुकूलस्य स्वाभाविकत्वे सखण्डत्वापातः । औपाधिकत्वे कदाचिदानन्दनिवृत्त्यापातः । न चतुर्थः । उक्तरीत्या आनु कूल्या-सम्भवात् । अत एव निरुपाधीष्टत्वम् आनन्दत्वमिति निरस्तम् । न पञ्चमः । दुःखादिज्ञान-स्याप्यानन्दत्वापातात् । विषयानुल्लेखिज्ञानं तथेति चेन्न । ज्ञानस्य सविषयत्वनियमाद्, ‘विज्ञानमानन्दं ब्रह्म’ इत्यादौ विज्ञानपदेनैव दुःखव्यावृत्ति सिद्धावानन्दपदवैयर्थ्यापाताच्च । न षष्ठः । विरोधस्य निवर्तकत्वादिरूपत्वे दुःखस्य नित्यनिवृत्त्यापत्तेः, तादात्म्यायोग्यत्व रूपत्वे घटादावप्यानन्दत्वापातात् । ‘विज्ञानमानन्दं ब्रह्म’ इत्यादौ दुःखव्यावृत्तेरार्थिकत्वोक्त्ययोगाच्च । न सप्तमः । वैशेषिकमोक्षवत् त्वदुक्तस्य दुःखस्याभावे सत्यप्यानन्दाभावेनापुमर्थत्वस्य त्वन्मोक्षेऽप्यापातात् । नाष्टमः । पराङ्गीकृतस्य निरुपाध्यनुकूलवेदनीयत्वादेस्त्वन्मतेऽसम्भवात् ।

यदि चानन्दत्वादेर्दुर्निरूपत्वेऽपि तदधिकरणं ब्रह्माबाध्यम् आनन्दाद्यात्मकं च तर्हि सत्यत्वादे-र्दुर्निरूपत्वेऽपि तदधिकरणं जगदबाध्यं सदात्मकं च स्यादिति चेन्न । आनन्दत्वस्य निरुपाधिकेष्टत्व रूपत्वात् । न च दुःखाभावेऽतिव्याप्तिः । दुःखाभावस्यापि सुखशेषत्वात् । अभावस्य विरोधि-भावान्तरत्वाभ्युपगमात् । न च मुक्ताविच्छापाये आनन्दापायापत्तिः । इष्टत्वोपलक्षितस्य स्वरूपस्या-नपायात् । उपलक्ष्ये च तदवच्छेदक सत्त्वस्यातन्त्रत्वात् । न च निरुपाधिकेष्टत्वं स्वाभाविकमौपाधिकं वा । नान्त्यः । ब्रह्मण आनन्दरूपत्वापत्तेः । आद्ये ज्ञानातिरेकि, तदनतिरेकि वा । आद्ये सखण्डत्वापत्तिः । द्वितीये आनन्दपदवैयर्थ्यमिति वाच्यम् । ज्ञानानन्दयोरभेदेऽपि कल्पितजाति-भेदनिबन्धनप्रवृत्तिकतया पदद्वयप्रयोगस्य व्यावृत्तिभेदेन साफल्यात् । एतेन विषयानुल्लेखिज्ञानमेवानन्द इत्यपि युक्तम् । ज्ञाने विषयोल्लेखिनियमस्य प्रागेव निरासात् । एवं चानन्दत्वस्य सुनिरूपतया न तन्न्यायेन जगतश्च सदात्मकत्वापादनमिति । किञ्च जगति सदाद्यात्मकत्वे बाधकं दृश्यत्वादिकम्, न त्वानन्दे, तस्य दृगनतिरेकात् । एतेन ‘‘निरुपाध्यनुकूलत्ववेदनीयं सुखं मतम् । निर्विशेषमवेद्यं च कथं ब्रह्म सुखात्मकम्’’ ॥ इति निरस्तम् । परमप्रेमास्पदत्वेन वेद्यत्वात्, सुखवेदनभेदाभावात्, वेदनाभावेनासुखत्वापादनानुपपत्तेः ।

(३) नन्वद्वितीयत्वं द्वितीयाभावविशिष्टत्वम्, तदुपलक्षितत्वं वा, उभयथापि विशेषणमुपलक्षणं वा । द्वितीयाभावः प्रामाणिकश्चेत्, तदा तेन सद्वितीयत्वापत्तिः । अप्रामाणिकश्चेत्, तदा द्वितीयेन सद्वितीयत्वापत्तिः । न चाभावे द्वितीयेऽपि न भावाद्वैतहानिः । अभाववद् दृश्यस्य धर्मादेरप्येवं प्रामाणिकत्वे बाधकाभावादिति चेन्न, प्राभाकररीत्या द्वितीयाभावस्याधिकरणानतिरिक्तत्वेन प्रामाणि-कत्वेऽपि तेन सद्वितीयत्वाभावात् । न चैवमनुपलब्धेः पार्थक्येन प्रमाणत्वोक्तिरयुक्ता । प्रमेयानति-रेकादिति वाच्यम् । अतिरिक्ताभाववादिमत एव तदुक्तेः । अतिरिक्ताभावानभ्युपगमेऽप्यभावत्व-प्रकारकज्ञाने तत्प्रामाण्योपपत्तेश्च । न चानृतव्यावृत्तेरपि ब्रह्ममात्रतया भेदसत्यत्वापत्तिः । इष्टापत्तेर् अनृतनिरूपितत्वं परमनृतमिथ्यात्वान्मिथ्या । भेदो ब्रह्माभिन्नतया सत्य एवेति । न च प्राभाकरमते प्रतियोगिमदधिकरण व्यावृत्त्यर्थं कैवल्यादिविशेषोऽवश्यमधिकरणे वक्तव्यः । तथा च स एवाभावः । अन्यथा तेषामप्यनुपपत्तिरेवेति वाच्यम् । यस्मिन् कदापि न प्रतियोगिसम्बन्धस्तस्मिन् स्वरूपरूपोऽभेद एव कैवल्यम् । यस्मिंश्च कदाचित्सोऽपि तदा तस्मिन्प्रतियोगिमदधिकरणकालभिन्नकालावच्छिन्नम् अधिकरणमिति न कैवल्यस्याधिकरणातिरेकः, न वाऽनुपपत्तिरिति । न चैवं गुणगुण्यभेदवादिमते शौक्ल्यादेरिव शक्त्यादेरपि भावरूपधर्मस्य ब्रह्माभेदोऽस्त्विति वाच्यम् । शक्त्यादिना सहाभेदग्राहक-मानाभावात् । अस्तु वा द्वितीयाभावोपलक्षितस्वरूपत्वम् अद्वितीयत्वम् । तस्य च प्रामाणिकत्वेऽपि तत्प्रतियोगिनो द्वितीयस्य स्वप्नोपभुक्तनिगरणादाविव प्रामाणिकत्वानापत्तेः । एतेन– द्वितीयाभावस्य प्रागभावादित्वे द्वितीयस्यानित्यत्वमात्रं स्यान्न तु मिथ्यात्वम् । अत्यन्ताभावत्वे तूपलक्षणत्वानुपपत्तिः, सदातनत्वात्, श्रुतितात्पर्यविषयत्वादिकार्यानन्वयित्वेनोपलक्षणत्वेऽत्यन्ताभावासिद्धिः । एवं च–

‘‘द्वैताभावस्तात्त्विकश्चेत्तेन स्यात्सद्वितीयता । अतात्त्विकश्चेद् द्वैतेन सद्वितीयत्वमापतेत् ।’’

इति परास्तम् । स्वरूपातिरेकितया तत्प्रमाया अनुद्देश्यत्वात् । तद्वोधस्यावान्तरतात्पर्येण यथाकथञ्चित्सम्भवात् । तात्त्विकत्वे ब्रह्मानतिरेकात् । अतात्त्विकत्वे स्वप्ननिगरणन्यायस्योक्तत्वात् । उपपादितं चैतद्विस्तरेण प्रागिति शिवम्।

(४) ननु– ब्रह्मण एव यन्नित्यत्वमभिमतम्, तत् किं सर्वकालसम्बन्धत्वं वा, कालावच्छेदराहित्यं वा, ध्वंसाप्रतियोगित्वं वा, उभयावधिराहित्यं वा । नाद्यौ, अविद्यायां काले चातिव्याप्तेः । अविद्यायाः सर्वकालोपादानत्वेन तत्सम्बन्धनियमात्, इदानीमेव नान्यदेत्येवंरूपतदवच्छेदरहितत्वाच्च । न तृतीयः । ध्वंसेऽतिव्याप्तेः । न च ध्वंसोऽपि ध्वंसप्रतियोगी । प्रतियोग्यनुन्मज्जनं तु प्रागभावनिवृत्तिरूपस्य घटस्य निवृत्तावपि प्रागभावानुन्मज्जनवद्युक्तमिति वाच्यम् । एवं सति मोक्षेऽप्यात्मान्यस्य कस्यचिद् ध्वंसस्य वक्तव्यतया लाघवार्थमाद्यध्वंसनित्यताया एव युक्तत्वात् । न च ध्वंसस्य नित्यत्वेऽपि भावेषु ब्रह्मैव नित्यमिति वाच्यम् । निष्प्रतियोगिकत्वेन भावस्य ध्वंसत्वादेरपि नित्यत्वावश्यम्भावात् । न चतुर्थः । एवं परिभाषायामपि ब्रह्मण एव नित्यत्वमित्येतत्फलस्य मुक्तावन्याभावस्यासिद्धिरिति चेन्न । चतुर्थपक्षस्य क्षोदसहत्वात् । न च अन्त्यावधिरहितस्य ब्रह्मान्यस्य मुक्तावसत्त्वं न सिद्धमिति वाच्यम् । विशेषणान्तरस्यैव सिद्धेः । अत एव–

काले कालापरिच्छेन्ने ध्वंसे चाध्वंसयोगिनि ।

नित्ये सति कथं नित्यं ब्रह्मैवेति मतं तव ॥

इति निरस्तम् । कालस्याप्याविद्यकत्वेनान्त्यावधिमत्त्वाद्, ध्वंसस्याध्वंसप्रतियोगित्वेऽपि आद्यावधिमत्त्वाच्च । न च तावता सद्वितीयत्वम् । तात्त्विकस्य द्वितीयस्यैवमप्यभावात् । न चैवमतात्त्विकत्वे ध्वंसनिवृत्तिः । इष्टत्वात् । न च प्रतियोग्युन्मज्जनम् । तादृग्ध्वंसोपलक्षितस्वरूपस्यैव विरोधित्वात् प्रागभावस्य प्रतियोगिध्वंसादाविव ।

(५) ननु कथं दृग्ग्रूपस्य ब्रह्मणः साक्षाद् दृष्टृत्वरूपं साक्षित्वम् । ‘साक्षाद् द्रष्टरि सञ्ज्ञायाम्’ इत्यनुशासनादिति चेत्, अविद्यातत्कार्यान्यतरप्रतिफलितचैतन्यस्यैव साक्षित्वात् । तथा च दृग्रूपस्यापि उपाधिना द्रष्टृत्वम् । न चोपाधेरपि साक्ष्यधीनसिद्धिकप्रातीतिकाविद्याकार्यत्वेन चक्रकाद्यापत्तिः । उत्पत्तिज्ञप्तिप्रतिबन्धस्याभावादविद्यातदुपाधिक द्रष्टृत्वयोरुभयोरप्यनादित्वात् ।

ननु साक्षी जीवकोटिर्वा, ब्रह्मकोटिर्वा, उभयानुगतं चिन्मात्रं वा । नाद्यः । जीवो बुद्ध्युपाधि-कोऽणुरिति पक्षे इदमंशावच्छिन्नचिद्वेद्यस्य शुक्तिरूप्यस्य साक्षिवेद्यत्वायोगाच्चक्रकाद्यापातात् । अज्ञानोपाधिकः सर्वगत इति पक्षेऽप्यज्ञानस्यापि साक्ष्यधीनसिद्धिकत्वेनान्योन्याश्रयात् । न द्वितीयः । ब्रह्मण एव साक्षिवेद्यदुःखादिधीः, न जीवस्येति वैपरीत्यापातात् । अन्यथाऽनवच्छिन्नानन्दधीरपि जीवस्येति स्यात् । ब्रह्मचैतन्यं घटादिप्रकाशकमिति मतेऽज्ञानाभिभवद्वारा तस्य जीवचैतन्याभेदाभि-व्यञ्जकान्तःकरणवृत्तिवत्तादृशवृत्त्यभावाच्च । न तृतीयः । ईश्वरेणेव चिन्मात्रेणापि संसारिदुःखस्य तद्गतत्वेनाग्रहणेऽपि यद्भागो मुक्तस्तस्य चिन्मात्रस्य दुःखाद्युल्लेखरूपोपप्लवापायात् । सुप्तमैत्रं प्रति मैत्रीयाज्ञानादेर्मैत्रीयतयेव जाग्रच्चैत्रीयदुःखादेरपि चैत्रीयतया सुप्तमैत्रं प्रति प्रतीतिप्रसङ्गेण मैत्रेणैतावन्तं कालं दुःखं नावेदिषमिति परामर्शायोगादिति चेन्न । शुद्धब्रह्मातिरिक्तस्य बुद्ध्युपाधिकजीवातिरिक्तस्य साक्षिणोऽङ्गीकृतत्वेन तत्पक्षोक्तदोषाभावात् । तथा चाविद्यावृत्ति प्रतिफलितं चैतन्यं साक्षि, सुषुप्तावप्य-विद्यावृत्तिस्वीकारस्य प्रागुक्तेः । न चान्योन्याश्रयः, प्रागेव निरासात्, शुद्धस्य साक्षित्वाभावेन मुक्तोप-प्लवापाताभावात् ।

यस्तु सुप्तमैत्रे चैत्रः दुःखग्रहणापत्त्या एतावन्तं कालं दुःखं नावेदिषमिति परामर्शावरोध उक्तस् तन्न, साक्षिणः सर्वजीवसाधारण्येऽपि तत्तज्जीवचैतन्याभेदेनाभिव्यक्तस्य तत्तद्दुःखादिभासकतया अतिप्रसङ्गाभावात् । यच्च सुखादेः स्वानन्तरभाव्यविद्यावृत्तिप्रतिफलितचिद्वेद्यत्वे ज्ञातैकसत्त्वायोग इति, तन्न । मानसत्ववादिमतेऽप्यस्य समानत्वात् । न हि तन्मते ज्ञातैकस्थितिकत्वातिरिक्तं ज्ञातैक-सत्त्वमस्ति । दुःखादिसमसमयोत्पन्नवृत्त्यापि ज्ञातैकसत्त्वोपपत्तेश्च । तस्माज्ज्ञानानन्दैकरूपम् अद्वितीयं नित्यं साक्षि च ब्रह्मेति सिद्धम् । इत्यद्वैतसिद्धौ ब्रह्मणो ज्ञानत्वानन्दत्वाद्वितीयत्वनित्यत्वसाक्षि-त्वोपपत्तिः ॥ ७ ॥

### **न्यायामृततरङ्गिणी**

अखण्डरूपे एकव्यक्तिके ॥ नित्येति ॥ अन्यथा विरोधायोगः ॥ आर्थिकत्वेति ॥ ज्ञानत्वजड व्यावृत्तत्वयेरेकत्वात् ॥ द्वितीयादिष्विति ॥ परमते घटज्ञानस्यापि ब्रह्मस्वरूप-ज्ञानत्वेन द्वितीयादिषु घटज्ञानेष्वज्ञान विरोधित्वरूपज्ञानत्वायोगाज्ज्ञानव्यवहारयोगित्वं ज्ञानत्वम् अस्वाभाविकं ब्रह्मणो जगत्कारणत्वादिवदित्यापद्येत । ननु कदाचिदर्थोल्लेखमात्रेण मोक्षेऽर्थाभावेऽप्यर्थप्रकाशत्वमुपपद्यते । मैवम् । कदाचिदावृतत्वमात्रेण मोक्षेऽप्यावृतत्वा-पातात् । अर्थोल्लेखस्य ज्ञानस्य भावत्वेन मोक्षे तदभावे ज्ञानस्वभावहानेश्च ॥ अवेद्यत्वाच्चेति ॥ तथा चात्मरूपे सुखे चासम्भवः ॥ अन्यं प्रतीति ॥ मोक्षेऽन्याभावात् ॥ वेदनेति ॥ वेदनप्रकारभूतस्यानुकूल्यस्य वेदनादधिकत्वे स्वाभाविकत्वे च सखण्डार्थत्वम् ॥ औपाधिकत्व इति ॥ उपाधिनिवृत्त्यौपाधिकनिवृत्तेरावश्यकत्वात् ॥ एतेनेति ॥ आनुकूल्यवन्निरुपाधि-केष्टत्वस्य स्वरूपादधिकस्य स्वाभाविकत्वे औपाधिकत्वे च दोषात् । दुःखाभावेऽतिव्याप्तेश्च ।

यत्तु दुःखाभावोऽपि सुखविशेष एवाभावस्य विरोधिभावान्तररूपत्वादिति । तन्न । परस्पराभावरूपयोः सुखदुःखयोर्विरहस्यैकत्र पाषाणादावसत्त्वापत्तेः, अपसिद्धान्ताच्च । मुक्ताविच्छाभावेनानन्दाभावापत्तेश्च । न चेष्टत्वोपलक्षितस्वरूपं मोक्षेऽप्यस्तीति वाच्यम् । तथा सति तदुपलक्षितत्वस्य तदाप्यापातात् ॥ विरोधादिति ॥ ज्ञानस्य विषयोल्लेखि-स्वभावत्वात् ॥ विज्ञानमिति ॥ विज्ञानस्यानन्दत्वे विज्ञानपदस्यार्थभूतेन विज्ञाने-नानन्दकार्यदुःख व्यावृत्तिसिद्ध्याऽऽनन्दपदस्य वैयर्थ्यं विज्ञानपदार्थाधिकार्थत्वाभावः । तथा च विज्ञानानन्दयोरेकतरपरिशेषापत्त्या मोक्ष आनन्दप्रकाशो न स्यादिति भावः । यस्तु कल्पितजातिभेदनिबन्धनप्रवृत्तिकपदद्वयस्य व्यावृत्तिभेदेन साफल्यमाह, तदबोधात् । न ह्यत्र पदयोर्वैफल्यमापाद्यते । किन्त्वानन्दस्याप्रकाशः ॥ आर्थिकत्वेति ॥ आनन्दपदेनैव दुःख-व्यावृत्तेरभिधानात् ॥ उक्तस्येति ॥ दुःखाभावोपलक्षितस्वरूपस्य दुःखाभावानन्दयोर्द्वयोरुभय मतेऽप्यभावादित्यर्थः ॥ अनुपलब्धीति ॥ अधिकरणस्वरूपस्याभावस्य यथायथमिन्द्रियादि-भिरेव बोधनसम्भवात् ॥ सत्यत्वेति ॥ सत्यब्रह्मरूपत्वात् ॥ प्राभाकरेति ॥

यत्र कदाऽपि न प्रतियोगिसम्बन्धस्तत्र तत्स्वरूपत्वमेव कैवल्यमन्यत्र तु प्रतियोगि-मदधिकरणकालभिन्न कालावच्छिन्नत्वादिकं कैवल्यं विशेषणं वाच्यम् ॥ अन्यथेति ॥ कैवल्याद्यविशेषितस्याधि करणमात्रस्याभावत्वेऽपि प्राभाकरमतेऽनुपपत्त्यभावे ॥ गुणगुणीति ॥ यथा प्राभाकरमतं प्रविश्य द्वितीयाभावस्य ब्रह्ममात्रत्वमुक्त्वा ब्रह्मणः सद्वितीयत्वं परिहृतं तथाऽधिकरणाभिन्नशौक्ल्याद्यङ्गीकर्तृमतं प्रविश्य शक्त्यादिधर्मान्ब्रह्म स्वरूपानङ्गीकृत्य द्वैतपरिहारः सुकर इति किं शक्त्यादीनां मिथ्यात्ववर्णनेन ॥ प्रामाणिकत्व इति ॥ ननु स्वप्नोपभुक्त-निगरणादेरिव न प्रामाणिकत्वमत उक्तं तत्प्रतियोगिन इति । तद्विरहरूपस्येत्यर्थः ॥ अत्यन्ताभावासिद्धिरिति ॥ यत्त्वत्यन्ताभावप्रमाया अनुद्देश्यत्वेऽप्यवान्तरतात्पर्येण तत्सिद्धि-रिति, तन्न । सार्वज्ञादिष्ववान्तरतात्पर्याभावम् अत्यन्ताभावे च तद्भावमभिदधानमवधानवन्तं प्रत्यवक्तव्यत्वात् ॥ अप्रामाणिकेनेति ॥ द्वितीयाभावद्वितीययोर प्रामाणिकत्वे ब्रह्मप्रत्युपलक्षणत्वे चाविशेषाद्द्वितीयाभावेनाद्वितीयेन सद्धितीयं कथं न स्यात् ॥ सापीति ॥

येन कालेनाविद्यमानं सम्बध्यत इत्युच्यते तत्कालस्वरूपमेवोपादानाभावान्न सिद्ध्येत् ॥ इदानीमेवेति ॥ अन्यदेत्यस्य कालवाचित्वादुपादेयं कालमङ्गीकृत्य तदुपादानाविद्या-नङ्गीकारे व्याघातः ॥ अनुन्मज्जनं त्विति ॥ घटवद्धटनिवृत्तेरपि प्रागभावविरोधित्वाद्यथा घटप्रागभावानुन्मज्जनं तथा घटध्वंसवद्धटध्वंसस्य ध्वंसो घटविरोधीति न घटोन्मज्जनम् ॥ एवं सतीति ॥ घटप्रागभावानुन्मज्जनार्थं घटध्वंसस्य स्थायित्वं यथा मयाङ्गीक्रियते तथा घटध्वंस-वद् ध्वंसादीनामनुन्मज्जनाय कश्चिद् ध्वंसः स्थायीति चरमं गत्वा स्वीकार्यम् । तद्वरं प्रथमत एव ध्वंसे स्थायित्वं स्वीकर्तुम् ॥ निष्प्रतियोगिकत्वेनेति ॥ ध्वंसस्य नित्यस्याङ्गीकारे निष्प्रतियोगिकत्वेन भावरूपाणि ध्वंसत्वादीन्यप्यङ्गीकरणीयानि । आदिपदेन ध्वंसाधिकरणे ध्वंसाधिकरणत्वादीनि ॥ एवमिति ॥ ब्रह्मण एवोभयावधिराहित्यस्यान्यदीयतथात्वं प्रति विरोधित्वेऽपि मुक्तौ च तथाभूतान्यसत्यं प्रत्यविरोधित्वात् ।

ननु दृगेव साक्षिशब्देनाभिधीयतामत आह– साक्षादिति ॥ द्रष्टर्येव साक्षिशब्दस्यानु-शासनात् । ननु स्वरूपेण दृश्येऽप्यन्योपाधिकं द्रष्टृत्वमत आह– बुद्ध्युपाधिकस्येति ॥ तथा च सुषुप्तिसाक्षिण्यव्याप्तिरित्यर्थः ॥ बुद्धेरिति ॥ साक्षिस्वरूपलाभे तदधीनप्रतीति-मात्रशरीराविद्यासिद्ध्यैत्तत्सिद्धौ च तत्कार्या बुद्धिस्तत्सिद्धौ च तदुपाधिकस्य द्रष्टृत्वस्य साक्षि-स्वरूपलाभ इति चक्रकाश्रयः । एतेनाविद्यातदुपाधिकद्रष्टृत्वयोरनादित्वादुत्पाद्य प्रतिबन्धकत्वान्न चक्रकादिदोष इति निरस्तम् । परस्परस्वरूपे परस्परापेक्षणात् । न हि द्रव्यत्वगुणवत्त्वयोः स्वरूपेऽन्योन्यापेक्षा ॥ जीव इति ॥ जीवकोटेः साक्षिणः सकाशादिदमंशावच्छिन्नचैतन्यस्य ब्रह्मस्वरूपस्येदमंश प्रकाशकस्य भेदादित्यर्थः । जीवः परिच्छिन्न इति पक्षे ब्रह्मचैतन्यस्य घटादिप्रकाशकत्वात् ॥ तेनेति ॥ ब्रह्मकोटिना साक्षिणा । ननु ब्रह्मणो दुःखादिधीरेव जीवस्य तद्धीरत आह– अन्यथेति ॥ ब्रह्मधिय एव जीवधीत्वे । ननु ब्रह्मचैतन्यस्य घटादि-प्रकाशकत्वेऽपि जीवोपाधिभूतान्तःकरणीयवृत्त्या जीवस्य घटप्रकाशकब्रह्मचैतन्याभेदाभिव्यक्तौ जीवस्य घटप्रकाशस् तथा ब्रह्मकोटिनः साक्षिणो दुःखाद्यनुभवेऽपि तेन जीवस्याभेदाभिव्यक्तौ जीवस्यापि दुःखादिधीर्युज्यत इत्याशङ्क्याह– न चेति ॥ साक्षिजीवयोरेकोपाध्यवच्छिन्नत्वा-भावादित्यर्थः ॥ ईश्वरेणेवेति ॥ चिन्मात्ररूपः साक्षीश्वरवत्स्वाश्रितत्वेन दुःखमगृह्णन्नपि परकीयदुःखोल्लेखित्वाद्दुःखोपप्लुत एवातस्तद्भावापत्तिरूपा मुक्तिरप्यपुरुषार्थः स्यात् ।

सुप्तेति ॥ चैत्रं प्रति चैत्रदुःखादेश्चैत्रीयतया ग्राहकस्य चिन्मात्ररूपसाक्षिणो मैत्रं प्रत्यनुपगतत्वात् ॥ साक्षात्कर्तव्येति ॥ चिन्मात्रस्य साक्षीतरस्य मुक्तत्वान्न तत्र संसारोप-प्लवः । सुप्तमैत्रे चाविद्यावृत्तिश्चैत्रदुःखाकारा नास्तीति न तं प्रति चैत्रदुःखग्रह इत्यर्थः । यत्तु साक्षिणः सर्वजीवसाधारणत्वेऽपि तत्तज्जीवचैतन्याभेदेनाभिव्यक्तस्य तत्तद्दुःखादिभासकतया नातिप्रसङ्ग इति, तन्न । आवरणाभिभवद्वाराऽभेदाभिव्यञ्जिकाया अन्तःकरणवृत्तेः सुखादाव-भावात् । अविद्यावृत्तेरावरणानिवर्तकत्वात् ॥ दुःखादेरिति ॥ दुःखे हि सति तदाकारावृत्तिः स्यात् । अतो दुःखाद्यनन्तरभाविनी सा । ननु वृत्त्यर्थौ समसमय एवोत्पद्येते इत्यत आह– अविद्यावृत्तेरिति ॥ अविद्यावृत्तौ सत्यां तत्प्रतिफलित चैतन्यरूपसाक्षिसिद्धिः । तत्सिद्धौ साक्षिरूपप्रतीतिमात्रशरीराविद्यावृत्तिसिद्धिरित्यन्योन्याश्रयः ।

॥ परमते ब्रह्मणो ज्ञानत्वानन्दत्वाद्वितीयत्वनित्यत्वसाक्षित्वभङ्गः ॥ ७ ॥

### **न्यायामृतकण्टकोद्धारः**

ननु तथापि ब्रह्मणो नानन्तगुणपूर्णत्वं वक्तुं शक्यम् । ज्ञानादीनां तत्स्वरूपत्वेन तद्गुणवत्त्वाभावात् । न चात्रप्युक्तम् अहिकुण्डलवदिति वाच्यम् । तथात्वे उपचारोपपत्तेः । वस्तुतो गुणित्वाभावापत्तेश्च । न चात्राप्युक्तम् ‘आत्मनि चैवं विचित्राश्च हि’ इति । शक्तेरपि तदभिन्नत्वात् । न च विशेषबलेन शक्तिमत्त्वाद्युपपत्तिरिति वाच्यम् । विशेषस्यापि तदभिन्नत्वात् । न च तस्य स्वनिर्वाहकत्वम् । तदनङ्गीकारादित्यतस्तदनङ्गीकारे परमते जात्यसम्भव इत्यर्थः । न चाभासाखण्डसाधारणमेव ज्ञानत्वमेवमस्त्विति वाच्यम् । तथात्वे तस्य शुद्धलक्षणत्वा-भावापत्तेस्तेन जडव्यावृत्तिसिद्धेश्च । द्वितीये जनकत्वं विवक्षितं स्वरूपयोग्यत्वरूपं वा । आद्य आह– फलेति ॥ द्वितीय आह–
शक्तीति ॥ शक्त्यादिधर्महीनस्वरूपमात्रस्य मुक्तित्वादिति भावः । न च तदा ज्ञानत्वमेव नेति वाच्यम् । तथात्वे तस्य स्वरूपलक्षणत्वाभावापत्तेः ॥ स्वरूपेति ॥

न च वृत्त्युपहितस्यैव तद्विरोधित्वमतो नोक्तदोष इति वाच्यम् । मुक्तौ वृत्त्यभावेन जडात्मकतापत्तेः । न च वृत्त्युपलक्षितस्य तद्विरोधित्वमिति वाच्यम् । पूर्वमपि जडविरोधित्वापत्तेः ॥ सत्यमिति ॥ ज्ञानपदेनैव ज्ञानत्वाभिधायिना जडान्यत्वस्योक्तत्वादिति भावः ॥ असम्भव इति ॥ बुद्धेरेव ज्ञातृत्वेन वस्तुतो ब्रह्मणोऽज्ञातृत्वेन तदन्यत्वमसम्भवीत्यर्थः ॥ अज्ञानत्वेति ॥ अनादिभावरूपत्वे सति ज्ञाननिवर्त्यत्वस्यैवाज्ञानलक्षणत्वेनान्योन्याश्रय इत्यर्थः । न च भ्रमोपादानत्वमेवाज्ञानत्वमतः कथमन्योन्याश्रय इति वाच्यम् । तस्य धर्म्यज्ञानादावव्यापक-त्वेनालक्षणत्वादिति भावः । देहलीप्रदीपन्यायेन प्रथमपक्षातिरिक्तसर्वपक्षेषु साधारणं दूषणमाह– द्वितीयादिष्विति ॥ सोपाधिकत्वेऽपि ज्ञानत्वस्य स्वभावत्वे कारणत्वस्यापि तदापत्तेरिति भावः ॥ स्वरूपेति ॥ स्वविषयत्वं च कर्तृकर्मविरोधात् परैर्नाङ्गीकृतमिति भावः । उक्तमर्थं कारिकया सङ्गृह्णाति ॥ एवञ्चेति ॥ एवं ज्ञानत्वासम्भवमभिधायानन्दत्वमपि न सम्भवतीति वक्तुं विकल्पेन दूषयति– किञ्चेति ॥

मोक्ष इति ॥ वेदनीयत्वं हि वेदनकर्मत्वम् । न च कर्तुरभावे कर्मत्वं सम्भवतीति भावः ॥ अवेद्यत्वादिति ॥ अकर्मत्वादित्यर्थः ॥ औपाधिकत्वेति ॥ औपाधिकस्य त्वन्मते निवृत्ति-नियमादिति भावः ॥ एतेनेति ॥ आनुकूल्यासम्भवेनेष्टत्वासम्भवादेवेत्यर्थः । न हीच्छादि-विषयत्वमिष्टत्वं मुक्तौ सम्भवति । मुक्तौ इच्छानङ्गीकारादिति भावः ॥ विरोधादिति ॥ विषयोल्लेखितस्य ज्ञानत्वादिति भावः ॥ विज्ञानमिति ॥ आनन्दपदेनैव दुःखतादात्म्यायोग्यत्व-रूपदुःखव्यावृत्तेरुक्तत्वादित्यर्थः । नन्वानन्दत्वादेर्दुर्निरूपत्वेऽपि तदधिकरणं ब्रह्माबोध्यं श्रुतिबलादङ्गीक्रियते चेत् को दोष इत्यत आह– यदि चेति ॥ जगतः(तो) सत्यत्वादौ श्रुत्यादेरुक्तत्वादिति भावः । उक्तमर्थं कारिकारूढं करोति– एवञ्चेति ॥ अनुपलब्धिगम्य इति ॥ ब्रह्मण उपनिषदेकसमधिगम्यत्वादिति भावः । उपलक्षणमेतत् । सोपाधिनिरुपाधिकयोरैक्या-सम्भवात् । अन्यथा सार्वज्ञादेरपि स्वरूपत्वापत्तिरित्यपि दूषणं द्रष्टव्यमिति ॥ अनृतेति ॥ अभावत्वाविशेषादिति भावः ॥ प्राभाकरमतेऽपीति ॥ तथा चाभावस्य ब्रह्मस्वरूपत्वे ब्रह्मणः सविशेषत्वापत्तिः । अन्यथा प्रतियोगिमत्यपि प्रसङ्गादिति भावः ।

न चेदिति ॥ कैवल्यादिविशेषितस्याधि करणस्याभावत्वमिति शेषः ॥ अन्यथेति ॥ अभावस्य ब्रह्म स्वरूपत्वे इत्यर्थः ॥ न चेति ॥ तथा चाभावस्य द्वितीयस्य सत्त्वेऽपि न दोष इति भावः ॥ दृश्यस्येति ॥ उपलक्षणमेतत् । साधारणाद्वितीयशब्दस्य भावरूपद्वितीयाभाव विषयत्वेन सङ्कोचेऽभावरूपद्वितीयाभावरूपत्वेनापि सङ्कोचः किं न स्यात् । स्वविरोधप्रमाण-विरोधातिप्रसङ्गानां तुल्यत्वादित्यपि द्रष्टव्यम् ॥ उपलक्षणस्यापीति ॥ सति धर्मिणि विरुद्धयोरेकस्याप्रामाणिकत्वे परस्य प्रामाणिकत्वमिति व्याप्तेरिति भावः ॥ नन्विति ॥ न हि प्रागभावादिप्रतियोगित्वं मिथ्यात्वम् । घटाद्यंशे सिद्धसाधनप्रसङ्गादिति भावः ॥ अत्यन्तेति ॥ त्रैकालिकाभावस्यैवात्यन्ता भावत्वादिति भावः ॥ अत्यन्ताभावासिद्धिरिति ॥ न च प्रत्यक्षादिना तत्सिद्धिरिति वाच्यम् । तेन द्वितीयस्यै वावगाहनेन तदभावस्यानवगाहनात् । नापि श्रुत्या । त्वया तत्र तात्पर्यानभ्युपगमात् । अभ्युपगमे वोपलक्षणत्वायोगादिति भावः । उक्तमर्थं कारिकारूढं करोति ॥ एवञ्चेति ॥

अद्वितीयत्वं दूषयित्वा नित्यत्वमपि दूषयितुं पृच्छति– किञ्चेति ॥ इदानीमेवेति ॥ न च सर्वमुक्तौ अविद्या नेति वाच्यम् । तदापि कालस्य वक्तव्यतया तदुपादानाविद्याया आवश्यकत्वात् । न च तदा कालोऽपि नेति वाच्यम् । तदा इत्यनेन कालं स्वीकृत्य पुनस्तन्निषेधे व्याघातात् ॥ एवं सतीति ॥ अप्रामाणिकानन्तध्वंसस्वीकारात् । प्रामाणिकमाद्यध्वंसस्यैव नित्यत्वं स्वीकर्तव्यमित्यर्थः ॥ निष्प्रतियोगित्वेनेति ॥ अभावनित्यत्वं स्वीकुर्वता अवश्यम् अभावत्वध्वंसत्वादिकं नित्यमिति स्वीकर्तव्यम् । अन्यथा ध्वंसनित्यत्वस्य व्याहतत्वात् । तथा च भावेषु ब्रह्मैव नित्यमित्यस्यापि नियमस्य भङ्ग एवेति भावः ॥ एवमिति ॥ उभयावधि-विधुराणां कालादीनां विद्यमानत्वादिति भावः । उक्तमर्थं कारिकारूढं करोति ॥ एवञ्चेति ॥

एवं साक्षित्वमपि दुर्निरूपमित्याह– कथञ्चेति ॥ एकस्यैव कर्तृत्वक्रियात्वयोर्विरोधाल्लोके क्रियाश्रयस्यैव कर्तृत्वदर्शनादिति भावः । ननु साक्षिशब्दोऽपि क्रियामात्रवाचीत्यत आह– साक्षादिति ॥ ननु स्वतो दृग्रूपत्वेऽपि बुद्ध्युपाधिकद्रष्ट्रत्वमङ्गीक्रियत एवेत्यत आह– बुद्ध्युपाधिकस्यापीति ॥ न च द्रष्ट्रत्वमेव नेति वाच्यम् । अज्ञानादिद्रष्ट्रत्वस्यावश्यकत्वात् । अन्यथा एतावन्तं कालमिदमहं नाज्ञासिषमिति परामर्शो न स्यात् । न च तदज्ञानोपाधिकमेव द्रष्ट्रत्वमिति वाच्यम् । अज्ञानस्य साक्ष्यधीनसिद्धिकत्वेनान्योन्याश्रयात् । अत एवाह– बुद्धेरिति ॥ साक्षिणो जीवकोटित्वेऽपि जीवः किं बुद्ध्युपाधिकोऽणुरज्ञानोपाधिकः सर्वगतो वा ? नाद्य इत्याह– जीवोऽपीति ॥ चक्रकाच्चेति ॥ जीवरूपसाक्षिसिद्धौ अज्ञानसिद्धिः । तत्सिद्धौ तत्कार्यबुद्धि-सिद्धिः । तत्सिद्धौ तदुपाधिकजीवरूप साक्षिसिद्धिरिति चक्रकमित्यर्थः । द्वितीय आह– अज्ञानेति ॥ ननु ब्रह्मणः साक्षित्वेऽपि जीवस्य तत्प्रतिबिम्बत्वात् तत्र दुःखादिधीरित्यत आह– अन्यथेति ॥ ननु जीवस्य साक्षिभूतब्रह्माभेदेनाभिव्यक्ततत्तद्धीरित्याशङ्क्य निराकरोति– न चेति ॥ इह तस्या एवाभावादित्यर्थः ॥ ईश्वरेणेवेति ॥ निरुपपदचिद्भावस्यैव मुक्तित्वाङ्गीकारादिति भावः ॥ सुप्तमैत्रं प्रतीति ॥ चिन्मात्रेण यथा ज्ञानं विषयीक्रियते तथा चैत्रीयदुःखादिकमपि विषयीक्रियत एव । तथा चाज्ञानादिपरामर्शवच्चैत्रीयदुःखादिविषयेऽपि परामर्शः स्यादिति भावः ॥ नापीति ॥ चैत्रीयदुःखाद्याकारा च नाविद्यावृत्तिरिति न दुःखादिधीरित्यर्थः ॥ दुःखादेरिति ॥ तस्य च ज्ञातैकसत्त्वं सर्वसिद्धम् । त्वयापि दुःखादेः प्रातिभासिकत्वाङ्गीकारादिति भावः ॥ अविद्यावृत्ते-रिति ॥ वृत्तेरपि वृत्त्यन्तरस्वीकारेऽनवस्थेति भावः ।

॥ इति परमते ब्रह्मणो ज्ञानत्वा-नन्दत्वा-द्वितीयत्व-नित्यत्व-साक्षित्व-भङ्गः ॥ ७ ॥

### **न्यायकल्पलता**

अखण्डरूपे निर्विशेषैकव्यक्तिके ॥ नित्येति ॥ अन्यथा विरोधायोगः ॥ आर्थिकत्वेति ॥ ज्ञानत्वजड व्यावृत्तत्वयेरेकत्वात् ॥ द्वितीयादिष्विति ॥ परमते घटज्ञानस्यापि ब्रह्मस्वरूपज्ञानत्वेन द्वितीयादिषु घटज्ञानेष्वज्ञान विरोधित्वरूपज्ञानत्वायोगाज्ज्ञानव्यवहारयोगित्वं ज्ञानत्वम् अस्वाभाविकं ब्रह्मणो जगत्कारणत्वादिवदित्यापाद्यतेत्यर्थः । यत्तु कदाचिदर्थोल्लेखमात्रेण मोक्षेऽर्थाभावेऽप्यर्थप्रकाश-त्वम् उपपद्यते इति । तन्न । कदाचिदावृतत्वमात्रेण मोक्षेऽप्यावृतत्वापातात् । अर्थोल्लेखस्य ज्ञानस्य भावत्वेन मोक्षे तदभावे ज्ञानस्वभावहानेश्चेति भावः ॥ अवेद्यत्वाच्चेति ॥ तथा चात्मरूपे सुखेऽ-सम्भवः ॥ अन्यं प्रतीति ॥ मोक्षेऽन्याभावात् ॥ वेदनेति ॥ वेदनप्रकारभूतस्यानुकूल्यस्य वेदना-दधिकत्वे स्वाभाविकत्वे च सखण्डार्थ(त्व)म् ॥ औपाधिकत्व इति ॥ उपाधिनिवृत्त्यौपाधिक-निवृत्तेरावश्यकत्वात् ॥ एतेनेति ॥ आनुकूल्यवन्निरुपाधिकेष्टत्वस्य स्वरूपादधिकस्य स्वाभाविकत्वे औपाधिकत्वे च दोषात् । दुःखाभावेऽतिव्याप्तेश्च ।

यत्तु दुःखाभावोऽपि सुखविशेष एव । अभावस्य विरोधिभावान्तररूपत्वादिति । तन्न । परस्परा-भावरूपयोः सुखदुःखयोर्विरहस्यैकत्र पाषाणादावसत्त्वापत्तेः, अपसिद्धान्ताच्च । मुक्ताविच्छाभावेनानन्दा-भावापाताच्च । न चेष्टत्वोपलक्षितस्वरूपं मोक्षेऽप्यस्तीति वाच्यम् । तथा सति तदुपलक्षितत्वस्य तदाप्यापत्तेश्च ॥ विरोधादिति ॥ ज्ञानस्य विषयोल्लेखिस्वभावत्वात् ॥ विज्ञानमिति ॥ विज्ञान-स्यानन्दत्वे विज्ञानपदस्यार्थभूतेन विज्ञानेनानन्दकार्यदुःख व्यावृत्तिसिद्ध्याऽऽनन्दपदस्य वैयर्थ्यं, विज्ञानपदार्थाधिकार्थत्वाभावः । तथा च विज्ञानानन्दयोरेकतरपरिशेषापत्त्या मोक्ष आनन्दप्रकाशो न स्यादिति भावः । यत्तु कल्पितजातिभेदनिबन्धनप्रवृत्तिकपदद्वयस्य व्यावृत्तिभेदेन साफल्यमिति, तदबोधजल्पितम् । न ह्यत्र पदयोर्वैफल्यमापाद्यते । किन्त्वानन्दस्याप्रकाशः ॥ आर्थिकत्वेति ॥ आनन्दपदेनैव दुःखव्यावृत्तेरभिधानात् ॥ उक्तस्येति ॥ दुःखाभावोपलक्षितस्वरूपस्य । दुःखा-भावानन्दयोर्द्वयोरुभयमतेऽप्यभावादित्यर्थः ॥ अनुपलब्धीति ॥ अधिकरणस्वरूपस्याभावस्य यथा-यथमिन्द्रियादिभिरेव बोधनसम्भवात् ॥ सत्यत्वेति ॥ सत्यब्रह्मरूपत्वात् ॥ प्राभाकरमतेऽपीति ॥

यत्र कदाऽपि न प्रतियोगिसम्बन्धस्तत्र तत्स्वरूपत्वमेव कैवल्यम् अन्यत्र तु प्रतियोगि-मदधिकरणकालभिन्न कालावच्छिन्नत्वादिकं कैवल्यं विशेषणं वाच्यम् ॥ अन्यथेति ॥ कैवल्याद्य-विशेषितस्याधिकरणमात्रस्याभावत्वेऽपि प्राभाकरमतेऽनुपपत्त्यभावे ॥ गुणगुणीति ॥ यथा प्राभाकरमतं प्रविश्य द्वितीयाभावस्य ब्रह्ममात्रत्वमङ्गीकृत्य ब्रह्मणः सद्वितीयत्वं परिहृतं तथाऽधिकरणाभिन्न-शौक्ल्याद्यङ्गीकर्तृमतं प्रविश्य शक्त्यादिधर्मान्ब्रह्मस्वरूपानङ्गीकृत्य द्वैतपरिहारः सुकर इति किं शक्त्यादीनां मिथ्यात्ववर्णनेनेत्यर्थः । न च शक्त्यादिना सहाभेदग्राहकमानाभाव इति देश्यम् । ‘पराऽस्य शक्तिर्विविधैव श्रूयते’ इत्यादिश्रुत्युक्तशक्त्यादीनां ‘नेह नानास्ति किञ्चन’ इति श्रुत्या भेदनिषेधात् ॥ प्रामाणिकत्व इति ॥ ननु स्वप्नोपभुक्तनिगरणादेरिव न प्रामाणिकत्वमत उक्तं तत्प्रतियोगिन इति । तद्विरहरूपस्येत्यर्थः ॥ अत्यन्ताभावासिद्धिरिति ॥ यत्त्वत्यन्ताभावप्रमाया अनुद्देश्य-त्वेऽप्यवान्तरतात्पर्येण तत्सिद्धिरिति, तन्न । सार्वज्ञादिष्ववान्तरतात्पर्याभावम् अत्यन्ताभावे च तद्भावमभिदधानमवधानवन्तं प्रत्यवक्तव्यत्वात् ॥ अप्रामाणिकेनेति ॥ द्वितीयाभावद्वितीययोर-प्रामाणिकत्वे ब्रह्म प्रत्युपलक्षणत्वे चाविशेषाद्द्वितीयाभावेनाद्वितीयेन स(ह)द्धितीयं कथं न स्यादित्यर्थः ॥ सापीति ॥

येन कालेना(विद्या)विद्यमानं सम्बध्यत इत्युच्यते तत्कालस्वरूपमेवोपादानाभावान्न सिद्ध्येत् ॥ इदानीमेवेति ॥ अन्यदेत्यस्य कालवाचित्वादुपादेयं कालमङ्गीकृत्य तदुपादानाविद्यानङ्गीकारे व्याघातः ॥ अनुन्मज्जनं त्विति ॥ घटवद्धटनिवृत्तेरपि प्रागभावविरोधित्वाद्यथा घटप्रागभावानुन्मज्जनं तथा घटध्वंसवद्धटध्वंसस्य ध्वंसोऽपि घटविरोधीति न घटोन्मज्जनम् ॥ एवं सतीति ॥ घट-प्रागभावानुन्मज्जनार्थं घटध्वंसस्य यथा स्थायित्वं मयाऽङ्गीक्रियते तथा घटध्वंसवद् ध्वंसा-दीनामनुन्मज्जनाय कश्चिद् ध्वंसः स्थायीति चरमं गत्वा स्वीकार्यम् । तद्वरं प्रथमत एव ध्वंसे स्थायित्वं स्वीकर्तुमित्यर्थः ॥ निष्प्रतियोगिकत्वेनेति ॥ ध्वंसस्य नित्यस्याङ्गीकारे निष्प्रतियोगिकत्वेन भाव-रूपाणि ध्वंसत्वादीन्यप्यङ्गीकरणीयानि । आदिपदेन ध्वंसाधिकरणे ध्वंसाधिकरणत्वादीनि ॥ एवमिति ॥ ब्रह्मण एवोभयावधिराहित्यस्यान्यदीयतथात्वं प्रति विरोधित्वेऽपि मुक्तावतथाभूतान्यसत्वं प्रत्यविरोधित्वात् ।

ननु दृगेव साक्षिशब्देनाभिधीयताम् अतः पाणिनीसूत्रम् पठति– साक्षादिति ॥ द्रष्टर्येव साक्षिशब्दस्यानुशासनात् । ननु स्वरूपेण दृशोऽप्यन्योपाधिकं द्रष्टृत्वमत आह– बुद्ध्युपाधिक-स्यापीति ॥ तथा च सुषुप्तिसाक्षिण्यव्याप्तिरित्यर्थः ॥ बुद्धेरिति ॥ साक्षिस्वरूपलाभे तदधीनप्रतीति-मात्रशरीराऽविद्या सिध्येत्तत्सिद्धौ च तत्कार्या बुद्धिस्तत्सिद्धौ च तदुपाधिकस्य द्रष्टृत्वस्य साक्षि-स्वरूपलाभ इति चक्रकाश्रयः । एतेनाविद्यातदुपाधिकद्रष्टृत्वयोरनादित्वादुत्पाद्यप्रतिबन्धकत्वान्न चक्रकादिदोष इति निरस्तम् । परस्परस्वरूपे परस्परापेक्षणात् । न हि द्रव्यत्वगुणवत्त्वयोः स्वरूपेऽ-न्योन्यापेक्षाऽस्ति ॥ जीव इति ॥ जीवकोटेः साक्षिणः सकाशादिदमंशावच्छिन्नस्य चैतन्यस्य ब्रह्मस्वरूपस्येदमंशप्रकाशकस्य भेदाभावादित्यर्थः । जीवः परिच्छिन्न इति मतेे ब्रह्मचैतन्यस्य घटादि-प्रकाशकत्वात् ॥ तेनेति ॥ ब्रह्मकोटिना साक्षिणा । ननु ब्रह्मणो दुःखादिधीरेव जीवस्य तद्धीरत आह– अन्यथेति ॥ ब्रह्मधिय एव जीवधीत्वे । ननु ब्रह्मचैतन्यस्य घटादिप्रकाशकत्वेऽपि जीवोपाधि-भूतान्तःकरणीयवृत्त्या जीवस्य घटप्रकाशकब्रह्मचैतन्याभेदाभिव्यक्तौ जीवस्य घटप्रकाशकतया ब्रह्मकोटिसाक्षिणो दुःखाद्यनुभवेऽपि तेन जीवस्याभेदाभिव्यक्तौ जीवस्यापि दुःखादिधीर्युज्यत इत्याशङ्क्य निराकरोति– न चेति ॥ साक्षिजीवयोरेकोपाध्यवच्छिन्नत्वाभावादित्यर्थः ॥ ईश्वरेणेवेति ॥ चिन्मात्ररूपः साक्षी ईश्वरवत्स्वाश्रितत्वेन दुःखम् अगृह्णन्नपि परकीयदुःखोल्लेखित्वाद्दुःखोपप्लुत एवातस्तद्भावापत्तिरूपा मुक्तिरप्यपुरुषार्थः स्यात् ।

सुप्तेति ॥ चैत्रं प्रति चैत्रदुःखादेश्चैत्रीयतया ग्राहकस्य चिन्मात्ररूपसाक्षिणो मैत्रं प्रत्यप्यननु-गतत्वात् ॥ साक्षात्कर्तव्येति ॥ चिन्मात्रस्य साक्षीतरस्य मुक्तत्वान्न तत्र संसारोपप्लवः । सुप्तमैत्रे चाविद्यावृत्तिश्चैत्रदुःखाकारा नास्तीति न तं प्रति चैत्रदुःखग्रह इत्यत आह– नापीति ॥ दुःखा-देरिति ॥ दुःखे हि सति तदाकारा वृत्तिः स्यात् । अतो दुःखाद्यनन्तरभाविनी सा इत्युक्तम् । ननु वृत्त्यर्थौ समकालमेवोत्पद्येते इत्यत आह– अविद्यावृत्तेरिति ॥ अविद्यावृत्तौ सत्यां तत्प्रति-फलितचैतन्यरूपसाक्षिसिद्धिः । तत्सिद्धौ साक्षिरूपप्रतीतिमात्रशरीराविद्यावृत्तिसिद्धिरित्यन्योन्याश्रयः । यत्तु साक्षिणः सर्वजीवसाधारणत्वेऽपि तत्तज्जीवचैतन्याभेदेनाभिव्यक्तस्य तत्तद्दुःखादिभासकतया नातिप्रसङ्ग इति, तन्न । आवरणाभिभवद्वाराऽभेदाभिव्यञ्जिकाया अन्तःकरणवृत्तेः सुखादावभावात् । अविद्यावृत्तेरावरणानिवर्तकत्वात् ।

**॥ परमते ब्रह्मणो ज्ञानत्वानन्दत्वाद्वितीयत्वनित्यत्वसाक्षित्वभङ्गः ॥ ७ ॥**

