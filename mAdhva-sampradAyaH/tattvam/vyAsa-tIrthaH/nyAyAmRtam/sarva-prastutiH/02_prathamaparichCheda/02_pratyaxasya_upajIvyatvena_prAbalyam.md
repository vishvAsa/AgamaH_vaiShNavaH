+++
title = "०२ प्रत्यक्षस्य उपजीव्यत्वेन प्राबल्यम्"

+++


## किं चोपजीव्यत्वात्प्राबल्यमक्षस्य श्रुतेः स्मृतित इव

**२१. प्रत्यक्षस्य उपजीव्यत्वेन प्राबल्यम्**

# **न्यायामृतं**

किं चोपजीव्यत्वात्प्राबल्यमक्षस्य श्रुतेः स्मृतित इव । तच्चाक्षेणानुमितिकारणस्य पक्षसाध्यहेतुव्याप्त्यादेः, शाब्दधीहेतोः शब्दस्वरूपस्य, तद्धर्मस्य योग्यतादेः, उपक्रमोपसंहारैकरूप्यादेः, अनुमितिशाब्दधीस्वरूपतत्प्रामाण्यादेश्च ग्राह्यत्वात् । यदा हि घटो व्यापकः सत्त्वादित्यत्राक्षं धर्मिमात्रग्राहित्वेन, शुचि नरशिरःकपालं प्राण्यङ्गत्वादित्यत्र शब्दः साध्यमात्रग्राहित्वेन, मनो विभु ज्ञानासमवाय्या धारत्वादित्यत्रानुमानं हेतुमात्रग्राहित्वेनाऽनुमानस्योपजीव्यम् । तदेह प्रत्यक्षं लिङ्गशब्दापेक्षितसर्वग्राहीति कथं नोपजीव्यम् ? चक्षुरादेः शब्दतज्जन्यज्ञान प्रामाण्याद्यग्राहित्वेऽपि तद्ग्राहिश्रोत्रसाक्ष्यादिसजातीयत्वाद् रूपादिधर्म्यंशे साक्षादुप-जीव्यत्वाच्च प्राबल्यम् । दृष्टं च नरशिरःकपालाशुचित्वागमस्य तच्छुचित्वानुमानाद् उपजीव्यशुचित्वग्राहिशब्दसाजात्यमात्रेण प्राबल्यम् । यद्यपीन्द्रियमनुमेयम्, तथापि तस्याज्ञातकरणत्वान्नानुमोपजीव्या । अक्षाप्रामाण्ये हि तत्सिद्धस्य व्याप्त्यादे-र्योग्यतादेश्च बाधेनानुमेयस्य शब्दार्थस्य च बाधः स्यात् । अनुमेयस्य व्याप्त्यादि-नाऽनुमितिप्रामाण्यादिना, शब्दार्थस्य च योग्यतादिना शाब्दधीप्रामाण्यादिना च तुल्ययोगक्षेमत्वात् । अन्यथा प्रातिभासिकव्याप्त्यादिमता बाष्पाध्यस्तधूमेन तात्त्विको व्यावहारिको वाऽग्निः, व्यावहारिकव्याप्त्यादिमता च धूमेन तात्त्विकोऽग्निः, व्यावहारिकेणाबाधेन विरुद्धधर्माधिकरणत्वेन च विश्वस्य जीवेशभेदस्य च तात्त्विकत्वं सिध्येत् । प्रातिभासिकयोग्यतादिमताऽनाप्तवाक्येन च तात्त्विको व्यावहारिको वाऽर्थः, व्यावहारिकयोग्यतादिमता च लौकिकवाक्येनाग्निहोत्रादि-वाक्येन च तात्त्विकोऽर्थः सिध्येत् । प्रतिबिम्बस्य मिथ्यात्वेऽपि बिम्बरहितावृत्तिरूपा व्याप्तिरस्त्येव । न च धूमस्य तात्त्विकाग्निना न व्याप्तिः, दृश्यत्वस्य तु तात्त्विक-मिथ्यात्वेन व्याप्तिरित्यस्ति । न ह्यद्यापि मिथ्यात्वप्रमाणं तत्त्वावेदकमन्यदतत्वा-वेदकमिति व्यवस्था सिद्धा । येन क्लृप्तनियमत्यागः । अकस्मात् त्यागे च दृश्यत्वस्य मिथ्यात्वनियमोऽपि त्याज्यः ।

## **अद्वैतसिद्धिः**

ननु – उक्तन्यायैः प्रत्यक्षस्य जात्या प्राबल्याभावेऽपि उपजीव्यत्वेन प्राबल्यम् । उपजीव्यत्वं चानुमानागमापेक्षिताशेषार्थग्राहतकतया । सा च क्वचित् साक्षात् क्वचित्परम्परया । दृष्टं चापेक्षितैक-देशग्राहिणामप्युपजीव्यत्वम्, तद्विरुद्धग्रहणे तेन बाधश्च । यथा घटविभुत्वानुमाने पक्षग्राहिणा अक्ष्णा, नरशिरश्शुचित्वानुमाने साध्यग्राहकेणागमेन, मनोवैभवानुमाने ज्ञानासमवाय्याधारत्व-हेतुग्राहकेणानुमानेन । किमु वक्तव्यमपेक्षिताशेषग्राहिणा स्वविरुद्धग्राहकस्य बाधः? चक्षुरादेश्च शब्दतज्जन्यज्ञानप्रामाण्याद्यग्राहित्वेऽपि तद्ग्राहिश्रोत्रसाक्ष्यादिसजातीयत्वादुपजीव्यत्वम् । दृष्टं च नरशिरःकपालाशुचित्वबोधकागमस्य तच्छुचित्वानुमानोपजीव्यशुचित्वागमसजातीयत्वेन तदनुमानात् प्राबल्यम् । न चेन्द्रियमपि स्वज्ञानार्थमनुमानमुपजीवतीति सम एवोपजीव्योपजीवकभावः । अज्ञातकरणतया ज्ञानजननार्थमनुमानानपेक्षणात् । अनुमानागमादिना तु ज्ञानजननार्थमेव तदपेक्षणादिति विशेषाद् इति चेन्न । उपजीव्याविरोधात् । तथा हि – यत्स्वरूपमुपजीव्यते तन्न बाध्यते । बाध्यते च तात्त्विकत्वाकारः । स च नोपजीव्यते । कारणत्वे तस्याप्रवेशात् । तदुक्तम्–

‘पूर्वसम्बन्धनियमे हेतुत्वे तुल्य एव नौ ।

हेतुतत्वबहिर्भूतसत्त्वासत्त्वकथा वृथा ॥’ इति

किञ्चापेक्षितग्राहित्वमात्रेण चेदुपजीव्यता, तया च बाधकत्वम्, तदाऽपेक्षितप्रतियोगिग्राहकत्वेन ‘इदं रजतम्’ इति भ्रमस्य बाधोपजीव्यत्वात् कथं ‘नेदं रजतम्’ इति बाधबुद्धिस्तद्विरुद्धोदियात्?

### **न्यायामृततरङ्गिणी**

श्रुतेः स्मृतित इति । प्रथमस्य तृतीयेऽभिहितम् । ‘‘धर्मस्य शब्दमूलत्वादशब्दमनपेक्षं स्यात्’’ । मन्वादिस्मृतीनां प्रामाण्यसिध्द्यर्थं श्रुतिमूलत्वसदसद्भावविचारणायां पूर्वपक्षः – न तावदमीषां प्रत्यक्षादिमूलत्वेन प्रामाण्यम् । तेषां धर्माधर्मयोरप्रवृत्तेः । नापि स्वातन्त्र्येण वेदवत् । पौरुषेयत्वात् । न चोदनामूलत्वेन । तदनुपलम्भात् । न हि तासां प्रत्यक्षेणोपलम्भ-सम्भवः । अनुच्चार्यमाणत्वात् । उच्चार्यमाणत्वे वा स्मृतिप्रणयनवैयर्थ्यम् । प्राक् पठिता अपि सम्प्रति पुरुषाशक्त्या उत्सन्ना इति चेत् किमेका काचिच्छाखा स्मार्तश्रुतिसङ्घातात्मिका पूर्वमासीत् सेदानीमुत्सन्नेति कल्प्यते, किं वा बहुशाखास्वितस्ततः श्रुतयः स्मृतिमूलभूताः पठिताः सम्प्रत्युत्सन्ना इति । तत्र सहस्रं सामशाखा एकशतमध्वर्युशाखा एकविंशतिशाखा बह्वृच इत्यादिशाखापरिमाणस्य परम्परया सर्वलोकस्मरणान्नातोऽधिका शाखा सम्भावयितुं शक्यते । नापि पठ्यमानानामत्यन्तावहिताध्येतृकाणां मध्ये कासाञ्चिच्चोदनानामुत्सादसम्भवः । नापि नित्यानुमेयाः । अन्धपरम्परापातात् ।

ननु स्मृतिलिङ्गवशेन निश्चेष्यन्ते चोदनाः, लिङ्गादिनेव श्रुतय इति चेत्, विषम उपन्यासः । लिङ्गादयो हि सर्वपुरुषप्रत्यक्षविषयाः श्रुतिमन्तरेणानुपपद्यमाना युक्तं यत्तस्यानिश्चयमादधति । स्मृतिवाक्यरचनात् पौरुषेयी यदर्थविषयोपलभ्यते तद्विषयमेव रचयितुर्ज्ञानं कल्पयति । अष्टका-कर्तव्यताविषयं च स्मृतिवाक्यमिति । नूनमयमष्टकाकर्तव्यतां वेदेत्येतावत् प्रथमं कल्प्यते । न श्रुतिस्वरूपं नापि तज्ज्ञानम् । एवमर्थज्ञाने स्मृतिकारस्य कल्पिते पश्चाद् ज्ञानलिङ्गाज्ज्ञेय-भूतार्थानुमानम् । न श्रुतिकल्पनम् । अथोच्येत । न खलु परकीयेन ज्ञानेन झटित्येवार्थनिर्णयः । मूलानुसन्धानसापेक्षत्वात् । तत्र स्मृतिकारस्यार्थविषयज्ञानमनुसन्दधानः स्मृत्यन्तरमेव सम्भाव-येत् । तदपि च ज्ञानस्यैव लिङ्गं नार्थस्य । एवं च ततः पूर्वतरमपि स्मरणं ज्ञानस्यैव लिङ्गं नार्थस्येति न क्वचिदर्थनिश्चयो लैङ्गिको लभ्यत इति श्रुतिरेव कल्पयितव्या । यद्येवं श्रुतावपि तुल्यमेवैतत् स्मृतिकारस्य मूलतया श्रुतिज्ञानमेव प्रथमं कल्प्यते न श्रुतिसद्भावः । श्रुतिविषयेण तु ज्ञानेन ज्ञेयभूतश्रुतिनिर्णयः । परज्ञानेन च तद्विषयश्रुतिनिश्चयो मूलानुसन्धानसापेक्षः । मूलं च स्मृतिकारस्य स्मृत्यन्तरमेव । तदपि चार्थज्ञानद्वारेण श्रुतिज्ञानस्यैव लिङ्गं न श्रुतिसद्भावस्येति न क्वचित्कस्यचिदपि श्रुतिसद्भावनिश्चयो लैङ्गिको लभ्यते । तेन यदि परकीयज्ञानेन प्रागेवार्थ-निश्चयस्ततोऽर्थस्मरणं परम्परयार्थस्यैवानुमानान्न श्रुतिसिद्धिः । अथ स्मृत्यन्तरमेव मूलं स्यादन्धपरम्परया न स्वरूपनिश्चयः स्यात् । एवमुभयथापि न श्रुतिर्नित्यानुमेया सिध्यतीति न तन्मूलत्वेन प्रामाण्यं स्मृतीनाम् । तदाहुः–

‘‘नैतासां श्रुतिमूलत्वे प्रत्यक्षादि प्रवर्तते ।

अर्थापत्तिस्तु नास्त्यत्र भ्रान्त्यादेरपि सम्भवात् ॥

नोच्छिन्नश्रुतिमूलत्वं नित्यतोक्तिविरोधतः ।

पठितश्रुतिमूलत्वे स्मृतिप्रणयनं वृथा ॥

नित्यानुमेयतायां तु मूलत्वं नैव सम्भवेत् ।

स्मर्तॄणामपि नास्मद्वत्कल्पनं ह्युपपद्यते ॥’’ इति ।

सिद्धान्तस्तु ।

‘‘वैदिकार्थप्रयोक्तॄणामादरेण परिग्रहः ।

स्मार्तेषु वेदमूलत्वं विना नैवोपपद्यते ॥

मन्वादयश्च वेदेऽपि प्रवक्तृत्वेन कीर्तिताः ।

तेन तद्वाक्यसत्यत्वं वेदेनैवावधारितम् ॥’’

यद्वै किञ्चिन्मनुरवदत्तद्भेषजमिति वेदेनैव मानवस्य ग्रन्थस्य प्रमाणत्वाभिधानादेवं- विधशिष्टपरिग्रहदार्ढ्यात्प्रामाण्यमेव वेदमूलत्वेन स्मृतीनाम् । कथमनुच्चारितानां मूलत्वोपपत्ति-रिति चेन्न । उच्चार्यन्त एव हि स्मृतिमूलभूताः श्रुतयः । सम्प्रत्यभिप्रकीर्णाः । कश्चित्क्वचि-त्कस्याञ्चिच्छाखायां विप्रकीर्णत्वाच्छाखान्तराध्यायिभिः शाखान्तरगतानामनुपलम्भात्तादर्थ्ये-नार्थवत्तन्निबाधनम् । उपलम्भेऽपि वा मन्दधीभिरनुपसंहरणीयानामुपसंहारफलं स्मृतिप्रणयनमिति न वैयर्थ्यम् । धर्मस्य शब्दमूलत्वाद् वेदमूलत्वात् । अशब्दमवेदमूलम् । अनपेक्षं धर्म-प्रमायामनपेक्षणीयं स्यादिति सूत्रार्थः । एवं स्मृतेः सकाशादुपजीव्यत्वेन यथा श्रुतेः प्राबल्यं तथा द्वैतश्रुति ग्राहिप्रत्यक्षस्याप्यद्वैतश्रुत्यपेक्षया प्राबल्यमित्यर्थः ।

प्रत्यक्षस्योपजीव्यत्वमुपपादयति । तच्चेति । अक्षेण ग्राह्यत्वादित्यन्वयः । यदा हीति । दृष्टं चापेक्षितैकदेशग्राहिणामप्युपजीव्यत्वम् । तद्विरुद्धग्रहणे तेन बाधश्च । यथा घटविभुत्वानुमाने पक्षग्राहिणाऽक्षेण । नरशिरःकपालशुचित्वानुमाने साध्यग्राहकेणाऽगमेन । मनोवैभवानुमाने ज्ञानासमवाय्याधारत्वहेतुग्राहकेणानुमानेन । किमु वक्तव्यमपेक्षिताशेषग्राहिणा स्वविरुद्ध-ग्राहकस्य बाध इत्यर्थः ॥

ननु यथाऽनुमानस्य व्याप्त्याद्यंशे प्रत्यक्षापेक्षा तथा प्रत्यक्षस्यापि स्वरूपसिद्धिं प्रत्यनुमाना-पेक्षा तुल्येत्याशङ्क्य निराकरोति । यद्यपीति । इन्द्रियस्याज्ञातकरणतया ज्ञानजननाद्यनपेक्षा । अनुमानादीनां तु ज्ञानजननार्थमेव तदपेक्षणादिति विशेष इत्यर्थः । अक्षाप्रामाण्ये हीति । व्याप्त्यादेरित्यत्रातद्गुणसंविज्ञानबहुव्रीहिणाऽबाधितत्वमुक्तम् । साध्याभावप्रमाविरहरूपाबाधित-त्वस्य बाधे अनुमेयस्य बाधनियमात् । योग्यतायाश्चेतरपदार्थसंसर्गेऽपरपदार्थनिष्ठात्यन्ताभाव प्रतियोगित्वाभावरूपाया बाधे शब्दार्थबाधस्यावश्यकत्वमित्यर्थः । तत्र हेतुमाह । अनुमेय-स्येति । व्याप्त्यादिनेत्यत्राप्यबाधितार्थकत्वमेवोक्तम् । अन्यथेति । अनुमेयस्याबाधितार्थ-कत्वादिना तुल्ययोगक्षेमत्वाभावे ॥ प्रातिभासिकव्याप्त्यादिमतेति ॥ प्रातिभासिकबाधि-तत्ववतेत्यर्थः । व्यावहारिकव्याप्त्यादिमतेति ॥ व्यावहारिकबाधितत्ववतेत्यर्थः । व्यावहारिकव्याप्त्यादिमतेत्यत्रातद्गुणसंविज्ञानबहुव्रीहिणाऽबाधितार्थकत्वमनुमानेऽभिहितम् । संप्रति घटादिगोचरप्रत्यक्षे व्यावहारिकेणाबाधेन विश्वस्य तात्विकत्वं सिद्ध्येदित्युच्यत इति भेदः । ननु प्रतिबिम्बस्य मिथ्यात्वपक्षे प्रतिबिम्बेऽबाधितार्थकत्वस्यासिद्ध्या कथमबाधितार्थकत्व-स्यानुमेयतुल्ययोगक्षेमत्वमित्यत आह । प्रतिबिम्बस्य मिथ्यात्वेऽपीति । तन्मिथ्यात्व-पक्षेऽपीत्यर्थः । तथा च प्रतिबिम्बेऽपि व्यतिरेकव्याप्तिसत्त्वादबाधितार्थकत्वमस्त्येवेत्यबाधितत्व-तुल्ययोगक्षेमत्वमनुमेयस्यास्त्येवेति भावः ।

ननु यादृशं साध्यस्य सत्त्वमादाय हेतोरबाधितत्वं सम्भवति तादृशमेव साध्यस्य सत्त्वं हेतुना सिध्यति । धूमादेस्तु व्यावहारिकसाध्यसत्त्वमादायाबाधितत्वमुपपन्नमिति धूमादिगतेना-बाधितविषयत्वेन व्यावहारिक एव वह्निः सिध्यति । दृश्यत्वस्याबाधितविषयत्वं तु तात्विक-साध्यसत्त्वगर्भम् । अतो व्यावहारिकेणापि दृश्यत्वगतेनाबाधितविषयत्वेन तात्विक-मिथ्यात्वसिद्धिः । धूमादिना तु व्यावहारिकवह्निसिद्धिरित्यत आह । न च धूमस्येति । व्याप्तिशब्देनाबाधितविषयत्वम् । धूमे विद्यमानमबाधितत्वं व्यावहारिकसाध्यसत्त्वेनाप्युपपन्नम् । दृश्यत्वे विद्यमानमबाधितविषयत्वं तु तात्विकमिथ्यात्वं विनाऽनुपपन्नम् । अतस्तात्विकं मिथ्यात्वं साधयति । तथा चानुमेयस्याबाधितविषयत्वेन तुल्ययोगक्षेमत्वानङ्गीकारेऽपि धूमादे-र्व्यावहारिकवन्ह्यनुमितिरेव, दृश्यत्वादेस्तु तात्विकमिथ्यात्वानुमितिरेवेति व्यवस्थासिध्द्यभाव इत्यर्थः । ननु दृश्यत्वादेस्तात्विकार्थसाधनस्वभावादेव तथाविधार्थसिद्धिः । धूमादेस्तु तात्विकार्थसाधनस्वभावो नास्तीति यवबीजात्कलमाङ्कुरस्येव न धूमादेस्तात्विकार्थसिद्धिरित्यत आह । न चाद्यापीति । क्लृप्तनियमत्याग इति । अनुमेयस्याबाधितविषयत्वादिना समानयोगक्षेमत्वादिति नियमस्य त्याग इत्यर्थः । कारणं विनापि क्लृप्तनियमत्यागे बाधकमाह । अकस्मादिति । तथा दृश्यत्वहेतुना मिथ्यात्वसिद्धिरपि न स्यादिति भावः ।

अत्र वदन्ति – ‘एतावता हि व्याप्त्यादिसमानसत्ताकमनुमेयं सिध्यत्वित्यापत्तेः फलितोऽर्थः । स चास्माकमिष्ट एव । न हि ब्रह्मभिन्नं किञ्चिदप्यत्यन्ताबाध्यमस्ति । न चानुमेयादेर्व्याप्त्यादिना समसत्ताकत्वनियमोऽप्यस्ति । व्यभिचारिणापि लिङ्गेन साध्यवति पक्षेऽनुमितिप्रमादर्शनात् । ध्वनिधर्मह्रस्वत्वदीर्घत्वादिविशिष्टत्वेन मिथ्याभूतैरपि नित्यैर्विभुभि-र्वर्णैः सत्या शाब्दप्रमितिः क्रियत इति मीमांसकैरपि स्वीकारात् । गन्धप्रागभावावच्छिन्ने घटे तात्विकव्याप्त्यादिमतापि पृथिवीत्वेनातात्विकगन्धानुमितिदर्शनात् । प्रतिबिम्बेन बिम्बानुमिति-दर्शनात् । न च तत्रापि बिम्बरहितावृत्तित्वरूपा व्याप्तिस्तात्विक्येवेति वाच्यम् । एवं सत्यवृत्तिगगनादेरपि व्याप्यतापत्तेः । न च तत्र बिम्बपूर्वकत्वमेवानुमीयते । बिम्बव्यतिरेक-प्रयुक्तव्यतिरेकप्रतियोगित्वरूपेण प्रातिभासिकेन हेतुनेति वाच्यम् । प्रयुक्तत्वं न तज्जन्य-जनकत्वादिरूपम् । व्यतिरेकयोः परस्परं तदभावात् । किन्तु व्याप्यव्यापकभावः । तथा च बिम्बव्यतिरेकव्यापकव्यतिरेकप्रतियोगित्वं हेतुः । स चाकाशादौ व्यभिचार्येव । तस्मात्तत्र प्रतिबिम्बेनैव बिम्बानुमानम् । अनुमेयस्य लिङ्गव्याप्त्यादिसमानसत्ताकत्वनियमस्यापास्तत्वात् । एतेन शब्देऽपि योग्यतासमानसत्ताकेन शब्दार्थेन भवितव्यम् । योग्यतावाक्यार्थयोः समान-सत्ताकत्वनियमादिति कथं वेदान्तवाक्यार्थो योग्यताबाधेऽप्यबाधितः स्यादिति परास्तम् । वेदान्तवाक्ये अखण्डार्थरूपवाक्यार्थाबाधरूपाया योग्यताया अप्यबाधाच्चेति ।

अत्रोच्यते । यत्तावदुक्तमनुमेयस्य व्याप्त्यादिना समानसत्ताकत्वमिष्टमिति तन्न । दृश्यत्वेन मिथ्यात्वानुमितेरेवातात्विकविषयत्वापातेनानिष्टत्वात् । यच्चोक्तमनुमेयस्य व्याप्त्यादिना समान-सत्ताकत्वनियमोऽसिद्ध इत्यादि । तदयुक्तम् । व्याप्तिशब्देनाबाधितविषयत्वस्योक्तत्वात् । तस्य चानुमेयसमसत्ताकत्वनियमात् । साध्यवति साध्यज्ञानजनके व्यभिचारिणि लिङ्गेऽप्यबाधित-विषयत्वस्य सत्त्वात् । रूपप्रागभावकाले रूपज्ञानजनके पृथिवीत्वे व्याप्तिपक्षधर्मतयोः सत्त्वेऽप्य-बाधितत्वस्याभावेन साध्यज्ञानस्य भ्रमत्वात् । अत एवाबाधितत्वं प्रमानुमितौ गुण इति नैयायिकाः । यच्चोक्तं वर्णेष्वविद्यमानेन दैर्ध्यादिना सत्या शाब्दप्रमितिः क्रियते इति । तन्न । दैर्घ्यस्याहेतुत्वात् । तज्ज्ञानस्यैव हेतुत्वात् । तस्य च वाक्यार्थसमसत्ताकत्वात् । तार्किकमते दैर्घ्यस्यापि सत्त्वाच्च । यच्चोक्तं प्रतिबिम्बे यदि बिम्बरहितावृत्तित्वरूपा व्याप्तिस्तर्ह्याकाशस्यापि बिम्बरहितावृत्तित्वेन बिम्बव्याप्त्यापत्तिरिति । तन्न । इष्टापत्तेः । पक्षधर्मताविरहादाकाशादेः परं नानुमितिहेतुत्वम् । यच्चोक्तमखण्डवाक्यार्थबाधरूपा योग्यता वेदान्तवाक्येष्वप्यस्तीति तन्न । वाक्यार्थस्य क्रियाकारकभावसंसर्गरूपस्याभेदसंसर्गरूपस्य वाऽखण्डत्वविरोधात् । तस्मात्साधूक्त- मनुमेयस्य व्याप्त्यादिना तुल्ययोगक्षेमत्वमिति ।

### **न्यायामृतकण्टकोद्धारः**

॥ प्राबल्यमिति ॥ अनुमानागमादित इति शेषः ॥ श्रुतेरिति ॥ यथा श्रुतेः स्मृत्युपजीव्यत्वात् स्मृतितः प्राबल्यं तथेत्यर्थः ॥ तच्चेति ॥ उपजीव्यत्वमित्यर्थः । व्याप्त्या-देरनुमितिस्वरूपतत्प्रामाण्यादेश्च ग्राह्यत्वाद् उपजीव्यत्वमनुमानं प्रति; ऐकरूप्यादेः शब्दस्वरूप-तत्प्रामाण्यादेश्च ग्राह्यत्वादुपजीव्यत्वं शब्दं प्रतीति विवेकः । ग्राह्यत्वं च साक्षात्परम्परा-साधारण्येनेति भावः । कारणस्य प्रयोजकस्येत्यर्थः । हेतोः प्रयोजकस्येत्यर्थः । प्रयोजकत्वं च जनकज्ञानविषयत्वं न तु जनकजनकत्वम् । ज्ञानमात्रे विषयस्य जनकत्वाभावादिति । ननु येन विना यस्योत्पत्तिर्न तत्तस्योपजीव्यम् । न हि प्रामाण्यग्रहं विना अनुमित्यनुत्पत्तिः । तथा च कथं प्रामाण्यग्राहकत्वेनोपजीव्यत्वमिति चेन् न । येन विना यस्योत्पत्तिकार्ये न भवतस्तदुप-जीव्यमिति विवक्षितत्वात् । प्रकृते प्रामाण्यग्रहं विना निष्कम्पप्रवृत्तिरूपकार्याभावादिति भावः । पक्षाद्यन्यतममात्रग्राहकत्वेनोपजीव्यत्वं यदा तदाऽनुमानोपयोगि सर्वग्राहकत्वादुपजीव्यत्वमिति किमु वक्तव्यमिति कैमुत्येनाह ॥ यदेति ॥ अक्षमिति ॥ परिच्छिन्नो घट इत्येवं रूपमित्यर्थः ॥ शब्द इति ॥ अग्निः शुचिव्रततम इत्यादिरूप इत्यर्थः ॥ अनुमानमिति ॥ मनो ऽणुत्वे सति ज्ञानासमवाय्यधिकरणं सुखाद्युपलब्धिकरणत्वाद् व्यतिरेकेण चक्षुरादिव-दित्यर्थः । कथं नोपजीव्यमिति ॥

ननु यत्स्वरूपमुपजीव्यते तन्न बाध्यते । बाध्यते च तात्त्विकाकारः । स च नोपजीव्यते । कारणत्वे तस्याप्रवेशात् । तदुक्तं–

पूर्वसम्बन्धनियमे हेतुत्वे तुल्य एव नौ ।

हेतुतत्त्वबहिर्भूतसत्त्वासत्त्वकथा वृथा ॥ इति ।

तथा च कथमुपजीव्यविरोध इति चेदुच्यते । स्वरूपस्याबाध्यत्वे स्वरूपस्यैव तात्विकत्व-प्रसङ्गात् । अबाध्यत्वातिरिक्तस्य तात्विकत्वस्याभावात् । किञ्च तात्त्विकाकारस्य बाध्यत्वे स्वरूपस्यापि बाध एव । तात्त्विकाकारातिरिक्तस्वरूपाकाराभावात् । न च व्यावहारिकस् तात्त्विकाकारव्यतिरिक्ताकारोऽस्तीति वाच्यम् । अस्य मिथ्यात्वसिद्ध्युत्तरकालीनत्वेना-न्योन्याश्रयस्योक्तत्वात् । किञ्चोदाहृतेषु उपजीव्यविरुद्धेषु घटादिस्वरूपमेवोपजीव्यं, न तु अव्यापकत्वादीति । तत्राप्युपजीव्याविरोधेनाप्रामाण्यं न स्यात् । तथा च घटादेर्व्यापकत्वादि तात्त्विकं स्यात् । किञ्चैवं दहनशैत्यानुमानस्यापि उष्णस्वरूपमेवोपजीव्यं, न तु तस्य तात्त्विकाकार इति तत्राप्युपजीव्याविरोधेनाप्रामाण्याभावे कालातीतकथैव लुप्येत । यच्चोक्तं सत्त्वस्य कारणत्वेऽप्रवेशादिति । तन्न । पूर्ववृत्तित्वस्य कारणत्वे प्रवेशेन सत्त्वप्रवेश-स्यावश्यकत्वात् ।

नन्वपेक्षितग्राहकत्वेन उपजीव्यतया बाधकत्वे इदं रजतमिति भ्रमस्यापि प्रतियोगिग्राहकतया नेदं रजतमिति ज्ञानं प्रत्युपजीव्यत्वात् तद्विरुद्धं नेदं रजतमिति बाधकज्ञानं कथमुत्पद्येत । न च निषेध्यार्पकतया प्रतियोगिज्ञानत्वेन तस्योपजीव्यत्वेऽपि तत्प्रामाण्यं नोपजीव्यम् । न हि प्रतियोगिप्रमात्वेनाभावज्ञानजनकता । गौरवात् । प्रतियोगिभ्रमादप्यभावज्ञानदर्शनाच्च । किन्तु प्रतियोगिज्ञानत्वेनैव लाघवात् । ततस्तद्विरुद्धं ज्ञानमुदियादेवेति वाच्यम् । प्रकृतेऽपि पक्षज्ञान-त्वादिना कारणता न तु तत्प्रमात्वादिनाऽपीति तत्प्रामाण्यस्यानुपजीव्यत्वात् (न) प्रत्यक्षबाध इति चेन्मैवम् । दृष्टान्तदार्ष्टान्तिकयोर्वैषम्यात् । तथा हि – दृष्टान्ते प्रतियोगिज्ञानप्रामाण्येन बाधकज्ञानस्याप्रामाण्यादर्शनात् । नेदं रजतमिति ज्ञानं प्रति प्रतियोगिज्ञानत्वेनैव कारणता । दार्ष्टान्तिके च पक्षज्ञानाप्रामाण्ये पक्षस्यासत्त्वापत्त्या पक्षसाध्यसंसर्गस्य बाधनियमेन प्रमारूपानु-मितौ पक्षप्रमात्वेन कारणत्वस्यावश्यकत्वात् तत्प्रामाण्यस्याप्युपजीव्यतया तद्विरुद्धानुमितिर् न स्यादेव । न च पक्षासत्त्वेऽपि प्रत्यक्षसाध्यसंसर्गस्य सत्त्वमस्त्विति वाच्यम् । सम्बन्धिनोऽसत्त्वे सम्बन्धस्यासत्त्वनियमात् । न हि पर्वतो नास्ति, पर्वते वह्निरस्तीति सम्भवति । तथा च पक्ष-सत्त्वस्यापि अनुमेयार्थाबाधार्थम् अपेक्षया नियमेन पक्षसत्त्वग्राहि प्रत्यक्षविरुद्धमनुमानं प्रत्यक्ष-स्योपजीव्यत्वेन प्रबलत्वादुपजीव्यबाधितमेव । अन्यथा आश्रयासिद्धेरदोषत्वापत्तेः । न च वन्ध्यासुतो न वक्ताऽसत्त्वादित्यादौ धर्म्यसत्त्वेऽप्यनुमेयाबाधवत् प्रकृते किं न स्यादिति वाच्यम् । आश्रयासिद्धेर्दूषणत्ववादिभिरेवं वक्तुमशक्यत्वात् । न च तददूषणत्ववादिमते प्रकृतानुमानं स्यादिति वाच्यम् । तन्मतेऽपि प्रमारूपानुमितौ पक्षप्रमैव कारणम् । तत्रासत्पक्षक-प्रमानुमितौ असत्त्वप्रकारकपक्षप्रमा कारणम् । तदितरपक्षकप्रमानुमितौ सत्त्वप्रकारकप्रमा कारणम् । प्रकृते तदुभयाभावात् तन्मतेऽपि न प्रमानुमितिरित्यत्र तात्पर्यादित्यलं विस्तरेणेति ।

शब्दस्वरूपप्रामाण्यादिग्राहिश्रोत्रसाक्षिणोरुपजीव्यत्वेऽपि अतथाविधचक्षुरादेर् घटादिसत्त्व-ग्राहिणो नोपजीव्यत्वप्राप्तिरित्याशङ्कानिरासाय चक्षुरादेः शब्दं प्रत्युपजीव्यत्वमुपपादयति ॥ चक्षुरादेरिति ॥ उपजीव्यजातीयत्वेन प्राबल्यं क्व दृष्टमित्यत आह – दृष्टं चेति ॥ ननु चक्षुरादिग्राहित्वेनानुमानस्याप्युपजीव्यत्वेन प्रबलत्वात् प्रत्यक्षबाधकत्वं स्यादित्यत आह ॥ यद्यपीति ॥ अज्ञातचक्षुरादेरपि प्रत्यक्षज्ञानोदयादिति भावः । अस्त्वेवमुपजीव्यत्वं ततः किमित्यत आह ॥ अक्षाप्रामाण्येति ॥ न चैतावता व्याप्त्यादिसमसत्ताकमनुमेयं सिद्ध्य-त्वित्यापादितम् । तच्च नास्माकमनिष्टम् । अस्माभिर्ब्रह्मभिन्नं किञ्चिदत्यन्ताबाध्य-मस्तीत्यनङ्गीकारादिति वाच्यम् । अत्र ह्यनुमेयोऽर्थो मिथ्यात्वम् । तस्य बाध्यत्वे मिथ्याभूत-बाध्यत्वेन जगत्सत्यं स्यात् । बाध्यमिथ्यात्वस्य प्रतिवाद्यङ्गीकृतत्वेन सिद्धसाधनाच्च । यदत्र परवचनं तत्सामान्यतो मिथ्यात्वभङ्ग एव परिष्कृतम् । तत्रैवानुसन्धेयम् । तस्मादनुमेयबाध्यत्वं परस्यानिष्टमेवेति ।

नन्वयमनुमेयादेर्व्याप्त्यादिसमसत्ताकत्वनियमो नास्ति । व्यभिचारिणाऽपि लिङ्गेन साध्यवति पक्षे अनुमितिप्रमादर्शनात् । ध्वनिधर्मह्रस्वत्वदीर्घत्वादिविशिष्टत्वेन मिथ्याभूतैरपि नित्यैर्विभुभि-र्वर्णैः सत्या शाब्दप्रमितिः क्रियत इति मीमांसकैरभ्युपगतत्वात् । प्रतिबिम्बेन वाऽसत्येन व्याप्त्यादिरहितेन बिम्बानुमितिदर्शनाच्च । गन्धप्रागभावावच्छिन्ने घटे तात्त्विकव्याप्त्यादिमता पृथिवीत्वेनातात्त्विकगन्धानुमितिदर्शनाच्च । तथा च व्याप्त्यादितात्त्विकत्वस्यानुमेयादि-तात्त्विकत्वं प्रति अन्वयव्यतिरेकाभ्यां व्यभिचारादनुमेयादेर् व्याप्त्यादिसमानयोगक्षेमता-नियमोऽसिद्ध एवेति चेन्मैवम् । एवं वदताऽनुमितिप्रामाण्यप्रयोजकत्वेन किञ्चित् स्वीकृतं न वा ? नेति पक्षे किञ्चिज्ज्ञानं प्रमारूपमुत्पद्यते किञ्चिदप्रमारूपमिति प्रामाण्याप्रामण्ये आकस्मिके स्यातामिति सर्वत्र तत्प्रसङ्गे प्रमाप्रमारूपज्ञानद्वयव्यवस्था न स्यात् । अथ दोषजन्यत्वं बाधितत्वमप्रामाण्यप्रयोजकम् । तदभावे प्रामाण्यमिति नोक्तातिप्रसङ्ग इत्याद्योऽस्त्विति चेत् तर्हि बाधकाभावसमानयोगक्षेमता अनुमेयार्थस्य स्वीकृतेति बाधाभावग्राहकाप्रामाण्ये बाधाभावबाध-नियमेनानुमेयार्थबाधप्रसङ्ग इत्यापादनान्न दोषः । न चैवं व्याप्त्यादिसमसत्ताकत्वमनुमेयार्थस्येति गतमिति वाच्यम् । व्याप्त्यादीत्यत्र अतद्गुणसंविज्ञानबहुव्रीहिणा बोध्यवत्पक्षबाधाभावयो-र्ग्रहणात् । अक्ष•)प्रामाण्ये तयोरप्यक्षेणैव सिद्ध्या तद्बाधेनानुमेयार्थबाधनियमात् । न हि बोध्यवत्पक्षबाधे बाधाभावबाधे वा अनुमेयार्थाबाधो दृष्टः । वस्तुतस्तु अनुमेयार्थमात्राबाधे व्याप्त्याद्यबोधो न प्रयोजकः । किन्तु यादृच्छिकसंवादातिरिक्तस्थले पक्षतावच्छेदकाविरोध्यनु-मेयार्थाबाधे । न चैवं सति व्यभिचारशङ्काऽस्ति । प्रकृतमिथ्यात्वानुमितिर् यादृच्छिकसंवादि-व्यतिरिक्ता, प्रकृतमनुमेयं मिथ्यात्वं च पक्षतावच्छेदकाविरोधीति परेणाभ्युपगतत्वात् । तथा चात्र व्याप्त्यादिबाधे अनुमेयार्थबाधः स्यादेवेति ।

यदुक्तं मिथ्याभूतैरेव वर्णैः शाब्दप्रमा क्रियत इति । तन्न । तत्र वर्णानां मिथ्यात्वा-भावात् । न च ह्रस्वत्वादिविशिष्टत्वेन वर्णानां मिथ्यात्वमिति वाच्यम् । बाधकाभावेन ह्रस्वत्वादीनां वर्णधर्मत्वोपपत्तेः । तेन रूपेण मिथ्यात्वेऽपि न तेषां शाब्दप्रमाहेतुत्वम् । शब्द-ज्ञानस्यैव अन्वयव्यतिरेकाभ्यां शाब्दप्रमाहेतुत्वात् । यदप्युक्तम् असत्येनैव प्रतिबिम्बेन बिम्बानु-मानमिति तन्न । प्रतिबिम्बसत्यतायास्तत्र व्याप्तिसत्त्वस्य चोपपादयिष्यमाणत्वात् । बिम्ब-प्रतिबिम्बैक्यं वदता प्रतिबिम्बासत्यत्वस्यावक्तव्यत्वाच्च । एतेनैव शाब्दार्थाबाधे योग्यताद्यबाधस्य तन्त्रत्वाद् अक्षाप्रामाण्ये तत्सिद्धयोग्यतादेश्च बाधनियमेन शाब्दार्थस्य बाधः स्यादित्यतिप्रसङ्गः समाहितो वेदितव्यः । न हि योग्यताबाधे शब्दार्थाबाधः क्वचिद् दृष्टः । न वा प्रत्यक्षाप्रामाण्ये तत्सिद्धयोग्यताद्यबाधः सम्भवति । न च प्रत्यक्षाप्रामाण्येऽपि वेदान्तवाक्ये अखण्डार्थरूप-वाक्यार्थाबाधरूपयोग्यताबाधो नास्त्येवेति वाच्यम् । अखण्डार्थत्वस्याग्रे निराकरिष्यमाणत्वेना-खण्डार्थरूपवाक्यार्थाबाधरूपयोग्यताया बाधितत्वात् । न च वेदान्ततज्ज्ञानप्रामाण्यमिथ्यात्वेऽपि तात्त्विकाद्वैतसिद्धिर्युक्ता । शब्दतज्ज्ञानतात्विकत्वस्य विषयतात्त्विकत्वे प्रयोजकत्वाभावात् । इदं रजतमिति अनाप्तवाक्यस्य तज्जन्यभ्रमस्य च त्वन्मते तात्त्विकत्वेऽपि तद्विषयस्यातात्त्विक-त्वादिति वाच्यम् । न हि शब्दतज्ज्ञानातात्त्विकत्वे विषयातात्त्विकत्वमापादितम् । किन्तु शब्दतज्ज्ञानप्रामाण्याबाधस्य विषयाबाधे प्रयोजकत्वात् । प्रकृते तद्बाधे विषयबाधः स्यादिति । तथा चानाप्तवाक्यभ्रमयोः स्वरूपसत्यत्वेऽपि अबाधितार्थकत्वरूपाबाधाभावाद्युज्यते विषयबाध इति प्रकृते वेदान्ततज्ज्ञानप्रामाण्यस्य मिथ्यात्वे विषयमिथ्यात्वापादनं युक्तमिति ।

॥ अन्यथेति ॥ यदि प्रातिभासिकादिव्याप्त्यादिमता हेतुना अबाधितानुमेया(र्थ)-सिद्धिस्तथा प्रातिभासिकयोग्यतादिमता शब्देन तात्त्विकार्थसिद्धिस्तदेत्यर्थः । उक्तनियमस्य कथञ्चिद् व्यभिचारमाशङ्क्य निषेधति – प्रतिबिम्बस्येति ॥ मिथ्यात्वेऽपीति प्रौढिवादः । प्रतिबिम्बसत्यताया अन्यत्रोपपादितत्वात् । अत्र व्याप्त्युपपादनमपि वस्तुगतिमनुरुध्य । तद-भावेऽपि बाधाभावेन अनुमेयार्थाबाधसिद्धेरित्यर्थः । नन्वेवं सत्यवृत्तिगगनादेरपि व्याप्यता-पत्तिः । न च तत्र बिम्बपूर्वकत्वमेवानुमीयते । बिम्बव्यतिरेकप्रयुक्तव्यतिरेकप्रतियोगित्वरूपेणा-प्रातिभासिकहेतुनेति वाच्यम् । प्रयुक्तत्वं हि न तज्जन्यत्वादिरूपम् । व्यतिरेकयोः परस्परं तदभावात् । किन्तु व्याप्यव्यापकभावः । तथा च बिम्बव्यतिरेकव्यापकव्यतिरेकप्रतियोगित्वं हेतुः । स चाकाशादौ व्यभिचार्येव । तथा च प्रतिबिम्बेनैव बिम्बानुमानम् । अनुमेयस्य लिङ्ग-व्याप्त्यादिना समसत्ताकत्वनियमस्यापास्तत्वादिति चेन्मैवम् । अविनाभाव इत्यस्य यद्देशकाल-सम्बद्धस्य यस्य यद्देशकालसम्बन्धेन येन विना अनुपपत्तिस्तत्तद्व्याप्यमिति विवक्षितार्थस्य गगनादावभावेन तद्व्याप्यतापादनस्यायुक्ततात् । अत्रेदानीमाकाशमिति प्रतीत्या गगनादेर-वृत्तित्वाभावाच्च । अनुमेयस्य लिङ्गव्याप्त्यादिना समसत्ताकत्वनियमस्योपपादितत्वेन उक्तानु-मानासम्भवाच्चेति ।

### **न्यायामृतप्रकाशः**

श्रुतेः स्मृतित इति । स्मृतीनां श्रुतिमूलकत्वेनोपजीव्यत्वाद्यथा श्रुतेः स्मृतितः प्राबल्यं तथा द्वैतग्राहिप्रत्यक्षस्याप्यद्वैतश्रुत्यपेक्षया प्राबल्यमित्यर्थः । तदुपपादयति ॥ तच्चेति ॥ तच्चोपजीव्यत्वेन प्राबल्यम् । अक्षेणाचाक्षुषप्रत्यक्षेण । ग्राह्यत्वाद्धेतोरित्यन्वयः ॥ अनुमितिकारणस्येति ॥ स्वरूप-सतः पक्षादेरनुमितिकारणत्वाभावात्कथमेतत् । न च पक्षशब्देन तज्ज्ञानग्रहणम् । तथात्वेऽक्षेण पक्षस्य ग्राह्यत्वादित्युक्त्ययोगात् । उच्यते । अनुमितिकारणस्येत्येतत् प्रयोजकस्येति व्याख्येयम् । पक्षादीनां च ज्ञानद्वारा प्रयोजकत्वं त्वस्तीति ध्येयम् ॥ शब्दस्वरूपस्येति ॥ तस्य ज्ञानकरण-त्वादिति भावः । उपक्रमोपसंहारयोर्यदैकरूप्यं तदादेः ॥ धर्मिमात्रग्राहित्वेनेति ॥ एतदनुमान-बाधकं यदक्षं तस्य व्यापकत्वविरोधिपरिच्छिन्नपरिमाणग्राहकस्य पक्षीभूतघटग्राहकत्वेनैवोपजीव्यत्वम् । यदिच सत्त्वरूपहेतुग्राहकत्वेनाप्युपजीव्यत्वं ब्रूयास्तर्हि सिद्धान्तेऽतिरिक्तसत्ताया अभावात्तस्या अपि पक्षकोटावेव निवेश इत्यवधेयम् । प्राण्यङ्गत्वादित्यनन्तरं शङ्खवदिति शेषः ॥ साध्यमात्रग्राहित्वे-नेति ॥ दृष्टान्ते साध्यग्राहकागमजातीयत्वमात्रेणेति व्याख्येयम् ।

अयमभिप्रायः । नरशिरःकपालं शुचि प्राण्यङ्गत्वाच्छङ्खवदिति नरशिरःकपालशुचित्वानुमानस्य बाधकतयाऽभिप्रेतो यो ‘‘नारं स्पृष्ट्वाऽस्थिसस्नायु सवासा जलमाविशे’’दित्यशुचित्वागमस्तस्य दृष्टान्ते शङ्खे शुचित्वग्राहको यः

‘‘त्रैलोक्ये यानि तीर्थानि वासुदेवस्य चाज्ञया ।

शङ्खे तिष्ठन्ति विप्रेन्द्र तस्माच्छङ्खं प्रपूजयेत्’’

इत्याद्यागमस्तज्जातीयत्वमात्रेण प्राबल्यमिति सम्प्रदायः ॥ ज्ञानासमवायीति ॥ ज्ञानासमवायि-कारणात्ममनस्संयोगाधारत्वादात्मवदित्यर्थः ॥ हेतुमात्रेति ॥ ‘‘युगपज्ज्ञानानुत्पत्तिर्मनसो लिङ्ग’’-मित्युक्तत्वेन यत्संयोगवशाज्ज्ञाने क्रमः प्रक्रमते तदेकं क्रमिकज्ञानासमवायिकारणसंयोगाधारभूतं किञ्चिद्द्रव्यमणुभूतमङ्गीकार्यम् । तथा च मनोविभुत्वानुमानस्य बाधकीभूतं यत् ‘‘सुखादिप्रतीतिः क्रमिकसंयोगवत्करणसाध्या क्रियात्वाच्छिदिक्रियावत्’’ इत्येवमाद्यनुमानं तत् हेतुमात्रग्राहकत्वे-नोपजीव्यमित्यर्थः । यद्यपीदं पक्षीभूतमनोग्राहकमपीति न हेतुमात्रग्राहकं तथापि ज्ञानासमवाय्या-धारत्वेनैव मनोग्राहकम् । न मनस्त्वेन केवलं मनःस्वरूपमात्रग्राहकमिति सम्प्रदायः ॥ सर्वेति ॥ व्याप्त्याद्यशेषेत्यर्थः । ननु युष्माभिः सन्घट इत्यादिचाक्षुषप्रत्यक्षविरोधोऽभिहितस्तस्य दृश्यत्वादि-लिङ्गापेक्षितग्राहित्वेनोपजीव्यत्वेऽपि ‘‘नेह नाने’’त्यादिशब्दस्वरूपादिग्राहकत्वाभावाच्छब्दापेक्षित-सर्वग्राहित्वेन कथमुपजीव्यत्वं येन प्राबल्यं स्यादित्यत आह ॥ चक्षुरादेरिति ॥ सन्घट इत्यादिसत्त्वग्राहिण इत्यर्थः ॥ तद्ग्राहीति ॥ शब्दस्वरूपग्राहि श्रोत्रं, तज्जन्यज्ञानप्रामाण्यादिग्राही साक्षीति ध्येयम् । रूपादीनामपि पक्षत्वाद् रूपादिरूपधर्म्यंश इति वा रूपादिमद्धटादि-प्रपञ्चरूपधर्म्यंश इति वाऽर्थः ।

ननु साक्षादनुपजीव्यस्य उपजीव्यसजातीयत्वमात्रेण प्राबल्यमदृष्टचरमित्यत आह ॥ दृष्टं चेति ॥ अशुचित्वागमस्य ‘‘नारं स्पृष्ट्वे’’त्यादेरित्यर्थः ॥ तदिति ॥ नरशिरःकपालेत्यर्थः ॥ उपजीव्य-शुचित्वेति ॥ दृष्टान्तीभूते शङ्खे शुचित्वग्राहितयोपजीव्यभूत ‘‘त्रैलोक्ये यानी’’त्यादिशब्देत्यर्थः । नन्वथापि अनुमानं प्रति प्रत्यक्षं यथोपजीव्यं तथा प्रत्यक्षं प्रत्यनुमानमप्युपजीव्यम् । ज्ञातेन हि चक्षुरादिना घटादिसत्त्वं गृह्यत इति वक्तव्यम् । तत्स्वरूपज्ञानं च रूपादिज्ञानजन्यम् । तथा चानुमानस्य यथा व्याप्त्याद्यंशे प्रत्यक्षापेक्षा तथा प्रत्यक्षस्यापि स्वस्वरूपसिद्धिं प्रत्यनुमानापेक्षा तुल्येत्याशङ्क्य निराकरोति ॥ यद्यपीति ॥ तथापीति ॥ इन्द्रियस्याज्ञातकरणत्वाज्ज्ञानजननार्थं न स्वस्वरूपज्ञानापेक्षा । अनुमानादीनां तु ज्ञानजननार्थमेव प्रत्यक्षापेक्षेति विशेषसद्भावान्नानुमा प्रत्यक्षं प्रत्युपजीव्येत्यर्थः । नन्वनुमानविरुद्धत्वात्प्रत्यक्षस्यैवाप्रामाण्यं किं न स्यादित्यत आह ॥ अक्षेति ॥ तदिति ॥ चक्षुस्साक्ष्यादीत्यर्थः । अनुमाननिष्ठव्याप्त्यादेः शब्दनिष्ठयोग्यतादेरिति विवेकः । व्याप्त्यादे-र्बाधेऽनुमेयस्य, योग्यतादेर्बाधे शब्दार्थस्य च कुतो बाध इत्यतस्तदुपपादयति ॥ अनुमेयस्ये-त्यादिना ॥ तुल्येति ॥ समसत्ताकत्वादित्यर्थः । नन्विदमयुक्तम् । अनुमेयस्य व्याप्त्यादिसम-सत्ताकत्वनियमाभावात् । धूलीपटले धूमभ्रमादिनाऽनुमितिर्जायते । तत्र दैवाद्वह्निरप्यस्ति । तथा च तत्रानुमेयस्य व्यावहारिकत्वेन व्याप्त्यादेः प्रातिभासिकतयाऽनुमेयस्य व्याप्त्यादिना समसत्ताकत्वाभावा-द्व्यभिचार इति चेत् । अत्र वदन्ति । अत्र व्याप्त्यादीत्यादिपदेन चित्रगुमानयेत्यादिवदतद्गुण-संविज्ञानबहुव्रीहिणा पञ्चरूपमध्येऽबाधितत्वाख्यं रूपं ग्राह्यम् । तथा चानुमेयस्याबाधितत्वरूपेण समसत्ताकत्वनियमोऽभिप्रेतः । एवं चाक्षाप्रामाण्ये तद्गृहीतस्य साध्याभावाप्रमारूपाबाधितत्वस्यापि बाधेनानुमेयस्यापि बाधो नियत एवेति ।

गुरुचरणास्तु यादृच्छिकस्थलेऽनुमेयस्य स्वतःसिद्धत्वेन व्याप्त्यादिबलसिद्धसिद्धिकत्वाभावात् । तथात्वे वह्निरहितस्थलेऽपि कदाचिद्धूलीपटले धूमभ्रमेणापि वह्निसिद्ध्यापत्तेः । ततो व्याप्त्यादि-बलसिद्धसिद्धकं यदनुमेयं तद्व्याप्त्यादिसमसत्ताकं यथा धूमानुमाने वह्निरिति व्याप्तेरत्राभिप्रेतत्वात् । अस्याश्च व्यभिचाराभावाद्व्याप्त्यादीत्येतद्यथास्थितमेवेत्युपदिशन्ति । अत एवोक्तं सुधायां ‘‘यादृच्छिकस्थले व्याप्त्यादिबलसिद्धसिद्धिकत्वाभावादनुमेयस्य’’ इति ॥ अन्यथेति ॥ अनुमेयस्य व्याप्त्यादिसमसत्ताकत्वाभाव इत्यर्थः । वह्निर् हृदे व्यावहारिकव्याप्त्यादिमतेत्येतद् व्यावहारिका-बाधितत्ववतेति व्याख्येयमित्याहुः । व्यावहारिकेणाबाधेन विश्वस्य तात्विकत्वं व्यावहारिकेण विरुद्धधर्माधिकरणत्वेन जीवेशभेदस्य च तात्विकत्वं सिध्येदित्यन्वयः । शब्दार्थस्य योग्यतादिना समसत्ताकत्वाभावेऽतिप्रसङ्गमाह ॥ प्रातिभासिकेति ॥

नन्वयं प्रदेशो बिम्बवान् प्रतिबिम्बवत्त्वादिति प्रतिबिम्बेन बिम्बानुमानं क्रियते तत्र बिम्बस्य सत्यत्वात् प्रतिबिम्बस्य प्रातिभासिकतया मिथ्यात्वेन तत्र सामानाधिकरण्यगर्भव्याप्तेरेवाभावात्कथं सत्यभूतबिम्बरूपानुमेयस्य व्याप्त्यादिसमसत्ताकत्वमित्यत आह ॥ प्रतिबिम्बस्येति ॥ प्रतिबिम्बस्य मिथ्यात्वेन साध्यसामानाधिकरण्यरूपव्याप्त्यभावेऽपि बिम्बरहितस्थलेऽवृत्तित्वं वा बिम्बराहित्येना-वृत्तित्वं वा व्याप्तिरस्त्येव । तथा च प्रतिबिम्बस्य सत्यत्ववादिमतेऽपि बिम्बरहितस्थलेऽवृत्तित्व-मस्त्येव । प्रतिबिम्बस्य मिथ्यात्ववादिमतेऽपि प्रतिबिम्बस्य सत्यत्वाभावादेव प्रतिबिम्बरहितावृत्तित्व-मस्त्येव । अविनाभावरूपव्याप्तिरस्त्येवेत्यर्थः । ननु धूमाद्यनुमानस्यातत्वावेदकत्वेन तन्निष्ठ-व्याप्त्यादेरपि व्यावहारिकत्वेनाग्नेरपि व्यावहारिकतया तात्विकत्वाभावेनानुमेयस्य व्याप्त्यादि-समसत्ताकत्वमस्ति । दृश्यत्वानुमानस्य तु तत्वावेदकतया व्याप्त्यादिसमसत्ताकत्वाभावेऽपि न दोष इत्यप्रयोजकतायामाह ॥ न चेति ॥ कुतो न चेत्यत आह ॥ न हीति ॥ कारणं विनापि क्लृप्तनियमत्यागे बाधकमाह ॥ अकस्मादिति ॥ एवमनुमेयस्य व्याप्त्यादिसमसत्ताकत्वमुप-पाद्यानुमितिप्रामाण्यादिनापि समसत्ताकत्वमुपपादयितुमुत्तरो ग्रन्थः ।

### **न्यायकल्पलता**

प्रकारान्तरेणापि प्रत्यक्षस्य प्राबल्यमुपपादयति । किञ्च उपजीव्यत्वादिति । करणप्राधान्याभिप्रायेण सर्वेन्द्रियसङ्ग्रहार्थमक्षस्येत्युक्तम् । ‘‘अदुष्टमिन्द्रियं त्वक्षम्’’ इति ब्रह्मतर्कोक्तेः । श्रुतेः स्मृतित इवेति । प्रमाणलक्षणे प्रथमाध्याये तृतीयपादे चिन्तितम् । धर्मस्य शब्दमूलत्वादशब्दमनपेक्षं स्यात् । मन्वादि-स्मृतीनां प्रामाण्यसिध्यर्थं श्रुतिमूलत्वसदसद्भावविचारणायां पूर्वपक्षः । न तावदमूषां प्रत्यक्षादिमूलत्वेन प्रामाण्यम् । तेषां धर्माधर्मयोरप्रवृत्तेः । नापि स्वातन्त्र्येण वेदवत्् । पौरुषेयत्वात् । न चोदनामूलत्वेन । तदनुपलम्भात् । नहि तासां प्रत्यक्षेणोपलम्भसम्भवः । अनुच्चार्यमाणत्वात् । उच्चार्यमाणत्वे वा स्मृति-प्रणयनवैय्यर्थ्यम् । प्राक् पठिता अपि सम्प्रति पुरुषाशक्त्योत्सन्ना इति चेत् । किमेका काचिच्छाखा स्मार्तश्रुतिसङ्घातात्मिका पूर्वमासीत्सेदानीमुत्सन्नेति कल्प्यते । किं वा बहुषु शाखास्स्वितस्ततः श्रुतयः स्मृतिमूलभूताः पठिताः सम्प्रत्युत्सन्ना इति । तत्र सहस्रं सामशाखा एकशतमध्वर्युशाखा इत्यादि-शाखापरिमाणस्य परम्परया सर्वलोकस्मरणान्नातोऽधिकशाखाः सम्भावयितुं शक्यन्ते । नापि पठ्यमानानामत्यन्ताव्यवहिताध्येतृकाणां मध्ये कासांचिच्चोदनानामुत्सादसम्भवः। नापि नित्यानुमेयाः। अन्धपरम्पराभावात् । ननु स्मृतिलिङ्गवशेन निश्चेष्यन्ते चोदना लिङ्गादिनेव श्रुतय इति चेत्, विषम उपन्यासः । लिङ्गादयो हि सर्वपुरुषप्रत्यक्षविषयाः श्रुतिमन्तरेणानुपपद्यमाना युक्तं यत्तस्यानिश्चय-मादधति । स्मृतिवाक्यरचना तु पौरुषेयी यदर्थविषतयोपलभ्यते तद्विषयमेव रचयितुर्ज्ञानं कल्पयति । अष्टकाकर्तव्यताविषयं च स्मृतिवाक्यमिति नूनमयमष्टकाकर्तव्यतां वेदेत्येतावत्प्रथमं कल्प्यते । न श्रुतिस्वरूपं नापि तज्ज्ञानम् एवमर्थज्ञाने स्मृतिकारस्य कल्पिते पश्चाज्ज्ञानलिङ्गाज्ज्ञेयभूतार्थानुमानम् । न श्रुतिकल्पनम्् । अथोच्यते । न खलु परकीयेन ज्ञानेन झटित्येवार्थनिर्णयः । मूलानुसन्धानसापेक्षत्वात् । तत्र स्मृतिकारस्यार्थविषयज्ञानमनुसन्दधानः स्मृत्यन्तरमेव सम्भावयेत् ।
तदपि च ज्ञानस्यैव लिङ्गं नार्थस्य । एवं च ततः पूर्वमपि स्मरणं ज्ञानस्यैव लिङ्गं नार्थस्येति न क्वचिदर्थनिश्चयो लैङ्गिको लभ्यत इति श्रुतिरेव कल्पयितव्या । यद्येवम् । श्रुतावपितु तुल्यमेवैतत्, स्मृतिकारस्य मूलतया श्रुतिज्ञानमेव प्रथमं कल्प्यते न श्रुतिसद्भावः । श्रुतिविषयेण तु ज्ञानेन ज्ञेयभूतश्रुतिनिर्णयः । परज्ञानेन च तद्विषय-श्रुतिनिश्चयो मूलानुसन्धानसापेक्षः। मूलं च स्मृतिकारस्य स्मृत्यन्तरमेव । तदपि चार्थज्ञानद्वारेण श्रुतिज्ञानस्यैव लिङ्गं न श्रुतिसद्भावस्येति न क्वचित्कस्यचिदपि श्रुतिसद्भावनिश्चयो लैङ्गिको लभ्यते । तेन यदि परकीयज्ञानेन प्रागेवार्थनिश्चयः । ततोर्थस्मरणं परम्परयाऽर्थस्यैवानुमानान्न श्रुतिसिद्धिः । अथ स्मृत्यन्तरमेव मूलं स्यादन्धपरम्परया न स्वरूपनिश्चयः स्यात् । एवमुभयथापि न श्रुतिर्नित्यानुमेया सिध्यतीति न तन्मूलत्वेन प्रामाण्यं स्मृतीनाम् । पूर्वपक्षसङ्ग्राहका एते श्लोकाः–

नैतासां श्रुतिमूलत्वे प्रत्यक्षादि प्रवर्तते ।

अर्थापत्तिस्तु नास्त्यत्र भ्रान्त्यादेरपि सम्भवात् ।

नोच्छिन्नश्रुतिमूलत्वं नित्यतोक्तिविरोधतः ।

पठितश्रुतिमूलत्वे स्मृतिप्रणयनं वृथा ।

नित्यनुमेयतायां तु मूलत्वं नैव सम्भवेत् ।

स्मर्तॄणामपि नास्मद्वत्कल्पनं ह्युपपद्यते । इति ।

सिद्धान्तस्तु, तत्सङ्ग्राहकावेतौ श्लोकौ भवतः ।

वैदिकार्थप्रयोक्तॄणामादरेण परिग्रहः ।

स्मार्तेषु वेदमूलत्वं विना नैवोपपद्यते ।

मन्वादयश्च वेदेऽपि प्रवक्तृत्वेन कीर्तिताः ।

तेन तद्वाक्यसत्यत्वं वेदेनैवावधारितम् ॥

यद्वै किञ्चिन्मनुरवदत्तद्भेषजमिति वेदेनैव मानवस्य ग्नन्थस्य प्रमाणत्वाभिधानादेवंविधशिष्ट-परिग्रहदार्ढ्यात्प्रामाण्यमेव वेदमूलत्वेन स्मृतीनाम् । कथमनुच्चारितानां मूलत्वोपपत्तिरिति चेत् । न । उच्चार्यन्त एव श्रुतिभूताः स्मृतयः । सम्प्रत्यपि प्रकीर्णाः काश्चित्क्वचित्कस्यांचिच्छाखायां विप्रकीर्णत्वा-च्छाखान्तराध्यायिभिः शाखान्तरणामनुपलम्भात् तादर्थ्येनार्थवत्तन्निबन्धनम् । उपलम्भेऽपि वा मन्दधी-भिरनुपसंहरणीयानामुपसंहारफलं वा स्मृतिप्रणयनमिति न वैय्यर्थ्यम् । जैमिनिसूत्रार्थस्तु । धर्मस्य शब्द-मूलत्वाद् वेदमूलत्वात् । अशब्दमवेदमूलम् । अनपेक्षं धर्मप्रमायामनपेक्षणीयं स्यात्् इति । एवं स्मृत्युपजीव्यत्वेन तत्सकाशाद्यथा श्रुतेः प्राबल्यं तथा अद्वैतश्रुतिग्राहिप्रत्यक्षस्याप्यद्वैतश्रुत्यपेक्षया प्राबल्यमित्यर्थः ।

प्रत्यक्षस्योपजीव्यत्वमुपपादयति । तच्चेति । अक्षेण ग्राह्यत्वादित्यन्वयः । तथाचानुमानोपजीव्यत्वात् शब्दोपजीव्यत्वाच्च स्वेतरसकलप्रमाणोपजीव्यत्वं प्रत्यक्षस्य । तच्चानुमानागमापेक्षिताशेषार्थग्राहकतया साक्षात्क्वचित्परम्परया क्वचिद् इत्यर्थः । यद्यपि लिङ्गपक्षव्याप्त्यादिज्ञानानुमितिरूपत्वनियमेऽनवस्था-प्रसङ्गेन प्रत्यक्षरूपत्वमङ्गीकरणीयमेव । अतीन्द्रियसाध्यकादिस्थलेऽपि परम्परया प्रत्यक्षापेक्षितत्वमिति यथा तथा शब्दाद्युपनीतप्रत्यक्षे अदृष्टद्वारा जन्यप्रत्यक्षमात्रे वा शब्दप्रतीतेरनुमितेरप्युपजीव्यत्वमस्तीति शब्दादेरप्यक्षं प्रत्युपजीव्यत्वमस्ति तथा च प्रमाणविभाजकोपाध्यवच्छेदेनोपजीव्यत्वमिह विवक्षितम् । अस्ति च शब्दत्वावच्छिन्नं च प्रति प्रत्यक्षस्य प्रत्यक्षत्वेनैवोपजीव्यत्वं न तु प्रत्यक्षत्वावच्छिन्ने तयोरुपजीव्यत्वमस्ति । स्वरूपानन्दावगाह्यस्मदादिसाक्षिप्रत्यक्षे परमात्मप्रत्यक्षे च नित्यानुभवत्वेन तदभावादिति । यदाहीति । दृष्टं चैतदपेक्षितैकदेशग्राहिणामप्युपजीव्यत्वं तद्विरुद्धग्रहणे तेन बाधश्च । यथा घटविभुत्वानुमाने पक्षग्राहिणाऽक्षेण । नरशिरःशुचित्वानुमाने साध्यग्राहकेणागमेन । मनोवैभवानुमाने ज्ञानासमवाय्याधारत्वहेतुग्राहकेणानुमानेन । तदा किमु वक्तव्यमपेक्षिताशेषग्राहिणा स्वविरुद्धग्राहकस्य बाध इत्यर्थः । आत्मा स्वसमवेतकार्य्यासमवायिकारणमूर्तसंयोगाधारः विभुत्वात् । आकाशवत् । आत्मवन्मनसो वैभवे ज्ञानादेः सततोत्पादो विभागाभावेन संयोगस्यानित्यत्वादिति । विपक्षबाधसूचनाय मूर्तपदमिति हेतुग्राहकमनुमानं बोध्यम् । चक्षुरादेरिति । प्राबल्यम् । तथा च ज्ञानतद्विपरीतग्राहि-शब्दादेस्तेन बाध इत्यर्थः । सजातीयत्वेन प्राबल्ये निदर्शनमाह । दृष्टं चेति । नरशिरःकपालाशुचित्व-बोधकागमस्य तच्छुचित्वानुमानोपजीव्यशुचित्वानुगमसजातीयत्वेन तदनुमानात् प्राबल्यं प्रमितमित्यर्थः ।

ननु यथानुमानं व्याप्त्याद्यंशे प्रत्यक्षमपेक्षते तथेन्द्रियमपि स्वज्ञानार्थमनुमानमुपजीवतीति सम एवोपजीव्योपजीवकभाव इत्याशङ्क्य निराकरोति । यद्यपीति । इन्द्रियस्याज्ञातकरणतया ज्ञानजननार्थ-मनुमानाद्यनपेक्षा । अनुमानादीनां ज्ञानजननार्थमेव तदपेक्षणादिति विशेष इत्यर्थः । अक्षाप्रमाण्येहीति । व्याप्त्यादेरित्यादिपदेनाबाधितत्वं गृह्यते । अनुमेयस्य व्याप्तिसत्तयाऽपि समानसत्ताकत्वात् । एवं चातद्गुणसंविज्ञानो बहुव्रीहिर्नाश्रयणीयः । साध्याभावप्रमाविरहरूपाबाधितत्वस्य बाधेऽनुमेयस्य बाधनियमस्तथा व्याप्यसत्वेऽपि नानुमेयसत्वम् । योग्यतायाश्चैकपदार्थसंसर्गे अपरपदार्थनिष्ठात्यन्ताभाव-प्रतियोगित्वाभावरूपाया बाधे शब्दार्थबाधस्यावश्यकत्वमित्यर्थः। तत्र हेतुमाह । अनुमेयस्येति । व्याप्त्यादिनेत्यादिपदेनाबाधितत्वं गृह्यते । न च यादृच्छिकसंवादिलिङ्गविभ्रमवाक्याभासजन्यज्ञानविषयस्य न व्याप्त्यादिसमानसत्ताकत्वमिति देश्यम् । धूमत्वेन धूमे वह्निनिरूपितव्याप्तेः सत्वात् । लिङ्ग-परामर्शविषये बाष्पाध्यस्तधूमे व्याप्तिर्नास्तीति चेत् । धूमत्वेन बाष्पविषयधूमविभ्रमस्य यथार्थानुमिति-साधनत्वाभावेन बाष्पाध्यस्तधूमे व्याप्तेरनपेक्षितत्वात् । बाष्पविषयधूमभ्रमस्य न प्रमानुमितिसाधनत्वं सुवचम् । तज्जातीयस्य सर्वत्र यथार्थज्ञानजनकत्वाभावात् । यज्जातीयानन्तरं नियमेन कार्योत्पत्तिस्तस्यैव साधनत्वेन तान्त्रिकैर्विवक्षितत्वात् । तथा सत्यकारणिका कार्योत्पत्तिरापन्नेति चेत् । न । व्याप्तिज्ञानस्य करणस्य सत्वात् ।

यद्धि यज्जनयित्वैव यज्जनयति तत्र तस्यावान्तरव्यापारत्वमिति व्यापारलक्षणाभावेऽपि लिङ्ग-विभ्रमस्य लोकावगतव्यापारत्वसम्भवात् । तदुक्तम् ।

क्रियायाः परिनिष्पत्तिर्यद् व्यापारादनन्तरम् ।

विवक्ष्यते यदा तत्र कारणत्वं तदा स्मृतम् ॥ इति ।

एवं यादृच्छिकसंवादादिवाक्याभासज्ञानविषयस्यापि योग्यतादिना समसत्ताकत्वं बोध्यम्् । अन्यथेति । अनुमेयस्य व्याप्त्यादिना तुल्ययोगक्षेमत्वाभावे । प्रातिभासिकव्याप्त्यादिमतेति । आदिपदेन प्रातिभासिकबाधितत्वं गृह्यते । व्यावहारिकव्याप्त्यादिमतेति । व्यावहारिकाबाधितत्ववतेत्यादिपदार्थः । व्यावहारिकेणाबाधेनेति । पूर्वमनुमाने व्यावहारिकव्याप्त्यादिमतेत्यत्रादिपदेनाबाधितत्वमुक्तं संप्रति घटादिगोचरप्रत्यक्षे व्यावहारिकेणाबाधेन विश्वस्य तात्विकत्वं सिध्येदित्युच्यत इति भेदः । विरुद्धधर्माधि-करणत्वेनैत्यत्रापि व्यावहारिकेणेत्येतदनुषञ्जनीयम् । शब्दार्थस्य योग्यतादिना समसत्ताकत्वानङ्गीकारेऽपि अतिप्रसङ्गमाह । प्रातिभासिकयोग्यतादिमताऽनाप्तवाक्येन चेति । अन्यथेत्यनुवर्तते ।

ननु प्रतिबिम्बस्य मिथ्यात्वपक्षे प्रतिबिम्बे व्याप्त्यबाधितत्वयोरसत्वेनानुमेयतुल्ययोगक्षेमत्वं व्याप्त्यादे-र्नास्तीत्यत आह । प्रतिबिम्बस्य मिथ्यात्वेऽपीति । तन्मिथ्यात्वपक्षेऽपीत्यर्थः। अपिशब्दो गर्हार्थः । प्रतिबिम्बस्य सूर्यकादेर्मिथ्यात्वे ब्रह्मप्रतिबिम्बानां जीवानामपि मिथ्यात्वापातादिति तन्मिथ्यात्वं गर्हितमित्यर्थः । बिम्बरहितावृत्तिरूपा बिम्बसन्निहितोपाध्यवृत्तित्वरूपेत्यर्थः । यथाश्रुते असम्भवात् । प्रतिबिम्बस्य सूर्यकादेः सूर्यादिबिम्बनाश्रयजलाद्युपाधिवृत्तित्वात् । एवं च प्रतिबिम्बो बिम्बाधीनस् तत्सन्निधिविरहप्रयुक्तविरहप्रतियोगित्वात् । सम्मतवत् । उपरि सविता जलसूर्यकत्वादिति वा आदर्शे तत्प्रतिबिम्बवत्वादिति वा प्रतिबिम्बेन बिम्बानुमाने नान्वयव्यतिरेकव्याप्त्यसत्वादबाधितार्थकत्वस्यापि सत्वादनुमेयस्य तत्समानसत्ताकत्वमस्त्येवेति भावः । व्याप्तौ सत्यां वैय्यधिकरण्यस्यादोषत्वादिति बोध्यम् ।

ननु धूमस्य यादृशेन वह्निना यादृशी व्याप्तिस्तादृशव्याप्तिमता धूमेन पक्षे तादृशो वह्निः सिध्यति । यादृशं च साध्यस्य सत्वमादाय धूमवत्वहेतोरबाधितविषयत्वं सम्भवति तादृशमेव साध्यस्य सत्वं हेतुना
सिद्ध्यति । धूमादेस्तु व्यावहारिकव्याप्त्यादिमत्वेन व्यावहारिकोग्निः सिध्यति । दृश्यत्वस्य तु तात्विक-मिथ्यात्वेन व्याप्तिः । अबाधितविषयकत्वं च तात्विकसत्वगर्भम् । अतो दृश्यत्वगतेन व्याप्त्यादिमत्वेन तात्विकमिथ्यात्वसिद्धिः । धूमादिना तु व्यावहारिकसाध्यसिद्धिरित्यत आह । न च धूमस्येति । व्याप्तिरित्यबाधितविषयत्वस्याप्युपलक्षणम् । धूमे विद्यमानं व्याप्त्यादिमत्वं व्यावहारिकसाध्यसत्वे-नाप्युपन्नम् । दृश्यत्वे विद्यमानं व्याप्त्यादिमत्वं तु तात्विकमिथ्यात्वं विनाऽनुपपन्नमतस्तात्विकमिथ्यात्वं साधयतीति वक्तुमशक्यम् । शुक्तिरूप्यादिमिथ्यात्वस्यापि व्यावहारिकत्वेन दृश्यत्वस्य तात्विकमिथ्यात्वेन व्याप्त्यभावात् । दृश्यत्वगतस्याबाधितविषयकत्वादेरपि तात्विकस्य दुर्वचत्वात् । तथाचानुमेयस्य व्याप्त्यादिमत्वेन तुल्ययोगक्षेमत्वानङ्गीकारेऽपि धूमादेर्व्यावहारिकसाध्यानुमितिरेव । दृश्यत्वादेस्तु त्वात्विकमिथ्यात्वानुमितिरेवेति व्यवस्थासिध्यभाव इत्यर्थः । ननु दृश्यत्वादेस्तात्विकार्थसाधनस्वभाव-त्वादेव तथाविधार्थसिद्धिर् धूमादेस्तात्विकार्थसाधनस्वभावो नास्तीति यवबीजात्कलमाङ्कुरस्यैव न धूमादेस्तात्विकार्थसिद्धिरित्यत आह । नचाद्यापीति । अस्या व्यवस्थायाः प्रपञ्चसिध्युत्तरकालीनत्वेना-न्योन्याश्रयादिति भावः । येन क्लृप्तेति । अनुमेयस्य व्याप्त्यादिना तुल्ययोगक्षेमत्वादिनियमो येन तत्वावेदकत्वावेदकप्रमाणविभागेन व्यवस्थितेन त्याज्यः स्यात् स एवासिद्धस् तत्सिध्यर्थकपरोपन्यस्तानु-मानादेरुक्तदूषणकलापजङ्घालिकत्वान् न क्लृप्तनियमत्याग इत्यर्थः । कारणं विनापि क्लृप्तनियमत्यागे बाधकमाह । अकस्मादिति । तथा च दृश्यत्वस्य मिथ्यात्वनियमत्यागे दृश्यत्वहेतुना मिथ्यात्वसिद्धिरपि न स्यादिति भावः ।

अत्र विवर्तवादिनो वदन्ति । एतावता हि व्याप्त्यादिसमानसत्ताकमनुमेयं सिध्यत्वित्यापत्तेः फलितोऽर्थः । स चास्माकमिष्ट एव नहि ब्रह्मभिन्नं किञ्चिदप्यत्यन्ताबाध्यमस्ति । नचायमनुमेयादे-र्व्याप्त्यादिना समसत्ताकत्वनियमोऽप्यस्ति । व्यभिचारिणापि लिङ्गेन साध्यवति पक्षेऽनुमितिप्रमादर्शनात् । ध्वनिधर्महृस्वत्वदीर्घत्वादिविशिष्टत्वेन मिथ्याभूतैरपि नित्यैर्विभुभिर्वर्णैः सत्या शाब्दप्रतीतिः क्रियत इति मीमांसकैरपि स्वीकारात् । गन्धप्रागभावावच्छिन्ने घटे तात्विकव्याप्त्यादिमताऽपि पृथिवीत्वेनातात्विक-गन्धानुमितिदर्शनात् । प्रतिबिम्बेन बिम्बानुमिति दर्शनात् । न च तत्रापि बिम्बरहितावृत्तित्वरूपा व्याप्तिस्तात्विक्येवेति वाच्यम् । एवं सत्यवृत्तिगगनादेरपि व्याप्यतापत्तेः। न च बिम्बपूर्वकत्वमेवानुमीयते । बिम्बव्यतिरेकप्रयुक्तव्यतिरेकप्रतियोगित्वरूपेण प्रातिभासिकेन हेतुनेति व्याच्यम् । प्रयुक्तत्वं हि न तज्जन्यजनकत्वादिरूपम् । व्यतिरेकयोः परस्परं तदभावात् । किन्तु व्याप्यव्यापकभावः । तथा च बिम्बव्यतिरेकव्यापकव्यतिरेकप्रतियोगित्वं हेतुः । स चाकाशादौ व्यभिचार्येव । तस्मात् तत्र प्रतिबिम्बेनैव बिम्बानुमानम् । अनुमेयस्य लिङ्गव्यप्त्यादिसमानसत्ताकत्वनियमस्यापास्तत्वात् । एतेन शब्देऽपि योग्यतासमानसत्ताकेन शब्दार्थेन भवितव्यम् । योग्यतावाक्यार्थयोः समसत्ताकत्वनियमादिति कथं वेदान्तवाक्यार्थो योग्यताबाधेऽप्यबाधितं स्यादिति परास्तम् । वेदान्तवाक्ये अखण्डार्थरूपवाक्यार्था-बाधरूपाया योग्यताया अप्यबाधाच्चेति ।

अत्रोच्यते । यत्तावदुक्तमनुमेयस्य व्याप्त्यादिना समसत्ताकत्वमिष्टमिति । तदसत् । मिथ्यात्व-निरूपितदृश्यत्वगतव्याप्त्यादेर्ब्रह्मभिन्नत्वेनातात्विकतया तत्समानसत्ताकानुमेयमिथ्यात्वानुमितेरतात्विक-विषयत्वापातेनानिष्टत्वात् । नचैतत्सपरिकरमनुमेयं मिथ्यात्वं ब्रह्मस्वरूपम् । तस्याखण्डत्वेनाङ्गीकारात् ।

यदप्युक्तम् । अनुमेयस्य व्याप्त्यादिना समानसत्ताकत्वनियमो नास्तीत्यादि । तदयुक्तम् । अनुमेय-पदेन नियमेन यथार्थलिङ्गपरामर्शजन्यानुमितिविषयस्य विवक्षितत्वात्, मिथ्यात्वे प्रमाणत्वेनोपन्यस्तस्य दृश्यत्वादेर्यादृच्छिकसंवादिलिङ्गविभ्रमादिव्यभिचारिलिङ्गव्यावृत्तेः परेणाप्यवश्याभ्युपगमनीयत्वात् । सर्वप्रमानुमितिविषयस्य हेतुगताबाधितार्थकत्वादिना तुल्ययोगक्षेमत्वाच्च । साध्यवति साध्यज्ञानजनके व्यभिचारिणि लिङ्गेऽप्यबाधितार्थकत्वस्य सत्वात् । तत्वविन्मते विवर्तमते मीमांसकमते च गुणगुणिनोः सहैवोत्पादाङ्गीकारेण गन्धप्रागभावावच्छिन्नघटस्याभावेन तत्र पृथिवीत्वेन गन्धानुमितेरेवायोगात् । तार्किकमते रूपप्रागभावकाले रूपानुमितिजनके पृथिवीत्वे व्याप्तिपक्षधर्मतयोः सत्वेऽप्यबाधितत्वस्या-भावेन साध्यानुमितेर्भ्रमत्वात् । अत एव बाधितत्वं प्रमानुमितौ गुण इति नैय्यायिकाः । नहि दोष-वशादन्यथात्वे वस्तुत्वहानिः । तथात्वे वेत्रबीजस्यापि वेत्राङ्कुरजनकत्वं न स्यात् । दावदग्धवेत्रबीजस्य कदलीकाण्डजनकत्वात् । यच्चोक्तं वर्णेष्वविद्यमानेन दैर्घ्यादिना सत्या शाब्दप्रमितिः क्रियत इति । तदप्यसत् । दैर्घ्यादेरहेतुत्वात् । तज्ज्ञानस्यैव शाब्दधीहेतुत्वात् । तस्य च वाक्यार्थसमसत्ताकत्वात् । मन्मते तार्किकादिमते च दैर्घ्यादेरपि सत्वाच्च ।

यदप्युक्तम् । प्रतिबिम्बे यदि बिम्बरहिताव्यावृत्तित्वरूपा व्याप्तित्सर्ह्याकाशादेरपि बिम्बरहितावृत्ति-त्वेन बिम्बव्याप्त्यापत्तिरिति । तन्न । स्वपरासम्मतेः । सदा सर्वत्र देशकालावित्यबाधितप्रतीतेर्गगनादे-र्बिम्बासन्निहितघटादिवृत्तित्वेन मुखादेर्बिम्बाव्याप्यत्वात् । त्वन्मते चाविद्याधिष्ठानात्माध्यस्तत्वेना-वृत्तित्वाभावात् । तार्किकमतेनेष्टापत्तेश्च । पक्षधर्मताविरहादाकाशादेः परं नानुमितिहेतुत्वम् । पक्षधर्मता-समानाधिकरणव्याप्तेरेवानुमितिहेतुत्वात् । यद्यपि तद्विरहव्यापकविरहप्रतियोगित्वस्य न्यायमतेनावृत्ति-गगनादौ व्यभिचारस्तथापि प्रतिबिम्बो बिम्बाधीनस् तद्विरहज्ञाप्यविरहप्रतियोगित्वाद् यथा तन्तुविरह-ज्ञाप्यविरहप्रतियोगी पटस्तन्त्वधीन इति वा प्रतिमुखं मुखाधाीनं प्रतिबिम्बत्वात् सूर्यकादिवदिति वा विवक्षितत्वान्न कश्चिद्दोष इति बोध्यम् । यच्चोक्तमखण्डार्थबाधरूपा योग्यता वेदान्तवाक्येऽप्यस्तीति । तन्न । क्रियाकारकरूपस्य संसृष्टपदार्थस्य क्रियाकारकभावरूपस्य वा पदार्थसंसर्गस्याभेदरूपसंसर्गस्य वा वाक्यार्थस्याखण्डत्वविरोधित्वात् । त्वदभिमतवाक्यार्थाबाधरूपयोग्यताया ब्रह्मभिन्नत्वे तात्विकत्वानु-पपत्तेः । अभिन्नत्वे ब्रह्माखण्डत्वव्याकोपात् । बाधाभावगर्भिताया योग्यतानिर्विशेषब्रह्मभिन्नत्वस्य दुर्वचत्वाच्च । तस्मात् साधूक्तमनुमेयस्य व्याप्त्यादिना समानसत्ताकत्वमिति ।

### **न्यायामृतसौगन्ध्यं**

किञ्चोपजीव्यत्वेनापि प्रत्यक्षस्य प्राबल्यम् । उपजीव्यत्वं चानुमानगमापेक्षिताशेषार्थग्राहकतया । सा च क्वचित्साक्षात्क्वचित्परम्परया । दृष्टं चापेक्षितैकदेशग्राहिणामप्युजीव्यत्वम् । तद्विरुद्धग्रहणे तेन बाधश्च । यथा घटविभुत्वानुमने पक्षग्राहिणा अक्ष्णा नरशिरःशुचित्वानुमाने साध्यग्राहकेणागमेन (गोपुच्छभजदन्तादिप्राण्यङ्गं स्पर्शतः शुचिरित्यागमेन) मनोवैभवानुमाने ज्ञानासमवाय्याधारत्वहेतु-ग्राहकेणानुमानेन (मनः ज्ञानासमवायिकारणसंयोगाश्रयम् इन्द्रियत्वाद् इतरेन्द्रियवदित्ेयनुमानेन) किमु वक्तव्यमपेक्षिताशेषग्राहिणा विरुद्धग्राहकस्य बाधः । (शुचित्वागमविरोध्यागमः ‘‘नारं स्पृष्ट्वाऽस्थि सस्नायु सचैलो जलमाविशेदिति’’ ।) (मनो वैभवानुमानविरोध्यनुमानं, मनो न विभु ज्ञानयौगपद्या-

भावात् । यन्नैवं तन्नैवमिति) चक्षुरादेश्च शब्दतज्जन्यज्ञानप्रामाण्याद्यग्राहित्वेऽपि तद्ग्राहिश्रोत्र(साक्ष्यादि)- सजातीयत्वादुपजीव्यत्वम् । दृष्टं च नरशिरःकपालाशुचित्वबोधकागमस्य तच्छुचित्वानुमानोपजीव्य-शुचित्वागमसजातीयत्वेन तदनुमानात्प्राबल्यम् ।

### **न्यायामृतमाधुरी**

प्रत्यक्षस्य जात्या बलीयस्त्वं समर्थ्य सम्प्रति तस्योपजीव्यतयाऽपि तत्सिषाधयिषुः प्रतिजानीते- किञ्चेति ॥ श्रुतेः स्मृतित इवेति । प्रमाणलक्षणे स्मृतीनां स्वातन्त्र्येण न धर्मे प्रामाण्यम् । पौरुषेयत्वेन दोषशङ्काकलङ्कितत्वात् । न प्रत्यक्षमूलकत्वेन, स्मृतिवैय्यर्थ्यात् । नोच्छिन्नशाखा-मूलकत्वेन । शाखेयत्तायाः परम्परया सर्वजनीनत्वेन तदुच्छेदासम्भवात् । नित्यानुमेयवेदमूलत्वे चोद्यपरम्परादोषात् । तस्माद्भूतमूलत्वेनाप्रामाण्यमिति चेदित्याशङ्क्य, स्यात्स्मृतीनां प्रमाणत्वं मूलवेदानुमानतः । शिष्टकृतत्वात् तत्परिग्रहाच्च वेदानुमापकत्वेन प्रामाण्यं स्यात् । विप्रकीर्णशाखा-मूलकत्वानुमानाच्च नान्धपरम्परा सर्वशाखाध्ययनाभावात्कथञ्चित्तद्दर्शनेऽपि सर्वोपसंहारासामर्थ्यात्, तदुपसंहारफलं स्मृतिप्रणयनम् । अतः स्मृतीनां वेदमूलकत्वेनैव प्रामाण्यमिति सिद्धान्तितम् । तच्चेति ॥ सर्वनामोपजीव्यत्वपरामर्शकम् । ग्राह्यत्वादित्यनेनान्वेति । यदा हीति ॥ आद्ये प्रकृतौपयिकैकदेशपक्षमात्रग्राह(ग्रहजन)कतया द्वितीये तादृशसाध्यमात्रग्राहकतया तृतीये तादृशहेतु-मात्रप्रत्यापकतयोपजीव्येनाक्षादिना तत्स्थलीयसाध्यव्यतिरेकपरिच्छेदकतया बाधनस्य दर्शनेन प्रकृतौपयिकनिखिलग्रहजनकतयोपजीव्यभूतेन प्रकृतसाध्यव्यतिरेकमवगाहमानेन प्रत्यक्षेण प्रकृतानुमान बाधनस्य कैमुत्यन्यायसिद्धत्वादित्यर्थः । तुल्यदिशाऽनुमानस्यापीन्द्रियस्वरूपगोचरानुमितिरूपसिद्धिं प्रति हेतुतया प्रत्यक्षनिरूपितोपजीव्यतामाशङ्कते । यद्यपीति ॥ समाधत्ते तथापीत्यादि ॥ अनुमानस्य स्वफले जननीये प्रत्यक्षस्यानुसरणवन्न प्रत्यक्षेण तस्मिन् जनयितव्ये अनुमानानुसरणं तदधीन-स्वाधिगमानपेक्षणादिति भावः । अक्षस्योपजीव्यतां द्रढयति । अक्षेत्यादि । तत्सिद्धस्य तदवधृतस्य । व्याप्त्यादेरिति । चित्रगुरित्यादिवदतद्गुणसंविज्ञाननिर्देशोऽयम्, अबाधितत्वस्येत्यर्थः । यथाश्रुतस्य बाधानुत्पादकत्वात् । योग्यतादेर् एकपदार्थसंसर्गे अपरपदार्थनिष्ठत्वस्य । अनुमेयस्य साध्यस्य । शब्दार्थस्य एकपदार्थानुयोगिकापरपदार्थप्रतियोगिकसंसर्गस्य । आपत्तावापादकमाह ॥ अनुमेयस्येति । तुल्ययोगक्षेमत्वादित्यनेनान्वेति । व्याप्त्यादिना अबाधितत्वेन । तृतीयान्तचतुष्टयोपस्थापितनिरूपकत्वं तुल्यपदार्थतावच्छेदकेऽन्वेति । षष्ठीद्वयोपस्थापिताधेयत्वं हेतुविभक्तिप्रकृत्यर्थे । तथा च प्रत्यक्षा-प्रामाण्येऽनुमानादिप्रामाण्यमेव दुर्लभं तत्प्रामाण्ये तु तत्प्रामाण्यं सुलभमिति तत्तस्योपजीव्यमेवेति भावः । अन्यथा अनुमेयादेर् अबाधितार्थकत्वादिना तुल्ययोगक्षेमत्वानुपगमे । द्विरुचरितेन च सिध्येदित्यनेनान्वेति । प्रातिभासिकव्याप्त्यादिमता । अथाद्वैतवादी प्रतिबिम्बेन यदा बिम्बमनुमिमीते तदा तन्मतेऽनुमापकस्य मिथ्यात्वोपगमेनानुमेयस्याबाधिततुल्ययोगक्षेमता दुरूपपादेत्यत आह ॥ प्रतिबिम्बस्येति । इत्थं च प्रकृतहेतौ प्रकृतसाध्यनिरूपितव्यतिरेकव्याप्तिसद्भावेनाबाधितार्थकत्वं सूपपादमिति तेनानुमेयस्य तुल्ययोगक्षेमता सङ्गच्छते इत्याशयः । क्लृप्तनियमेति । अनुमेयस्या-बाधितविषयत्वादिना समानयोगक्षेमत्वादिनियमस्य त्याग इत्यर्थः ।

अत्राद्वैतसिद्धिकारः । एतावता हि व्याप्त्यादिसमानसत्ताकमनुमेयं सिध्यत्वित्यापत्तेः फलितोऽर्थः । स चास्माकमिष्ट एव । न हि ब्रह्मभिन्नं किञ्चिदत्यन्ताबाध्यमस्ति । न चायमनुमेयादेर्व्याप्त्यादिना समानसत्ताकत्वनियमोऽप्यस्ति । व्यभिचारिणाऽपि लिङ्गेन साध्यवति पक्षेऽनुमितिप्रमादर्शनात् । ध्वनिधर्महृस्वत्वदीर्घत्वादविशिष्टत्वेन मिथ्याभूतैरपि नित्यविभुभिर्वर्णैः सत्या शाब्दप्रमितिः क्रियत इति मीमांसकैरभ्युपगमात् । गन्धप्रागभावावच्छिन्ने घटे तात्विकव्याप्त्यादिमताऽपि पृथिवीत्वेना-तात्विकगन्धानुमिति दर्शनात् । प्रतिबिम्बेन च बिम्बानुमितिदर्शनात् । न च तत्रापि बिम्बरहिता-वृत्तित्वरूपा व्याप्तिस्तात्विक्येवेति वाच्यम् । तथा सत्यवृत्तिगगनादेरपि व्याप्यतापत्तेः । न च तत्र बिम्बपूर्वकत्वमेवानुमीयते । बिम्बव्यतिरेक प्रयुक्तव्यतिरेकप्रतियोगित्वरूपेणाप्रातिभासिकेन हेतुनेति वाच्यम् । प्रयुक्तत्वं न तज्जनकत्वतज्जन्यत्वादिरूपम् । व्यतिरेकयोः परस्परं तदभावात् । किन्तु व्याप्यव्यापकभावः । तथा च बिम्बव्यतिरेकव्यापकव्यतिरेकप्रतियोगित्वं हेतुः । स चाकाशे व्यभिचार्येव । तस्मात् तत्र प्रतिबिम्बेन बिम्बानुमानम् । अनुमेयस्य लिङ्गव्याप्त्यादिसमसत्ताकत्व-नियमस्यापास्तत्वात् । एतेन शब्देऽपि योग्यतासमानसत्ताकेन शब्दार्थेन भवितव्यं, योग्यतावाक्यार्थयोः समानसत्ताकत्वनियमादिति कथं वेदान्तवाक्यार्थो योग्यताबाधेऽप्यबाधितः स्यादिति परास्तम् । वेदान्तवाक्येऽखण्डार्थरूपा(पवाक्यार्थाबाधरूपा)या योग्यताया अबाधितत्वाच्च ।

अत्र ब्रह्मानन्दः, व्याप्यतापत्तेरिति प्रतीकव्याख्यावसरे, न चेयमापत्तिरिष्टैव पक्षधर्मताधी-विलम्बादेवानुमितिविलम्बसम्भवादिति वाच्यमिति तरङ्गिणीकृतां मतमाशङ्क्य गगनादौ जगद्व्याप्यत्व-व्यवहारस्यानुभवविरुद्धत्वात् । किञ्च व्याप्यविशेष्यकपरामर्शस्याप्यनुमितिहेतुत्वाद्वह्निव्याप्यगगनं पर्वतीयमिति ज्ञानात्पर्वते वह्न्यनुमितिः स्यात् । गगनेऽवृत्तित्वज्ञानस्य गगनप्रकारकधीप्रतिबन्धकत्वेन तत्काले तदनुत्पादेऽपि तद्विशेष्यकपरामर्शोत्पादे बाधकाभावात् । किञ्च गगनादेरित्यादिपदेन तत्तज्जलीयरूपादेरपि व्याप्यतापत्तिरुक्ता । केनचित् सम्बन्धेन तस्यापि साध्याभाववद्वृत्तित्वस्याभावात् हेतुतावच्छेदकसम्बन्धेन वृत्तित्व-निवेशे सत्तावान् द्रव्यत्वादित्यादावव्याप्तेरिति दिगिति स्वपाण्डितीं प्रादर्शयत् ।

तत्राद्यस्तावत् स्थूलदृश्वा । मिथ्यात्वं यदि बाध्यं स्याज्जगत्सत्यत्वमापतेदित्यनेन जग-त्सत्यत्वापादकस्य मिथ्यात्वमिथ्यात्वस्यानिष्टतायाः प्रागेव ग्रन्थकृता समर्थिततया स चास्मकमिष्ट एवेत्यस्य क्षीब कृतविन्यासत्वात् । व्याप्त्यादीत्यस्याबाधितविषयत्वार्थकतया व्याख्याततया तस्य चानुमेयसमानसत्ताकताध्रौव्यात् । वस्तुतोऽनैङ्कान्तिकलिङ्गज्ञाननिबन्धनसाध्यवत्पक्षविधेयकानुमिति प्रामाण्यनिर्वाहकाबाधितविषयत्वस्य तत्राक्षततया तन्निर्वाहात् । गन्धप्रागभावावच्छिन्ने घटे पृथिवीत्वेन गन्धसाधने प्रकृतपक्षतावच्छेदकीभूतगन्धप्रागभावावच्छेदेन घटे गन्धबाधेनाबाधितविषयत्वस्याभावेन तन्निबन्धनस्यापि दुःस्थत्वात् । अत एवाबाधितत्वं प्रमानुमितौ गुण इति न्यायनयीयोक्तिरपि सङ्गच्छते । दैर्ध्यादिज्ञानस्यैव शाब्दधीहेुतत्वोपगमेन तस्य चान्वयधीविषयसमानसत्ताकताऽक्षतैव । न्यायतत्वे दैर्ध्यादेर्वर्णधर्मत्वोपगमेनापि न क्षतिः । एकपदार्थानुयोगिकापरपदार्थप्रतियोगिकसंसर्गस्य संसृष्टस्य वा वाक्यार्थतायाः स्थिततया तथात्वस्याखण्डताप्रतिकूलत्वात् ।

द्वितीयस्यापि पाण्डिती बालिशमनोरञ्जिनी । व्याप्तिसिद्धान्तलक्षणे दीधितिकृतैव ‘एवं संयोगेन गगनादेरपि द्रव्यत्वव्याप्यत्ववृत्तिनियामकसंयोगमात्रस्याभावप्रतियोगितावच्छेदकसम्बन्धरूपत्वे साध्यता वच्छेदकसम्बन्धेन प्रतियोग्यसम्बन्धत्वाभिधाने वा पृथिवीत्वादिव्यापकत्वमपि । तदभावतोऽपि पृथिव्यादेः संयोगेन तत्सम्बन्धित्वात् । सिद्धिरपि तस्य तथैव । न तु वृत्तिनियामकसम्बन्धेन । तेन सम्बन्धित्वादव्यापकत्वाच्च । व्यक्तीभविष्यति चैतदुपरिष्टादित्यभिहितत्वात् । विरुद्धत्वा-दित्यन्तस्यासङ्गतत्वात् ।

तरङ्गिणीकारैस्तु साध्याभाववदवृत्तित्वमात्रशरीराया व्याप्तेर्नित्यद्रव्याणामवृत्तित्वमते गगनादौ दुरपह्नवत्वेऽपि प्रकृतहेतुतावच्छेदकीभूतवृत्तिनियामकसंयोगसम्बन्धेन प्रकृतपक्षधर्मताज्ञानविरहादेव तल्लिङ्गकानुमितिर्वारिता । व्याप्यविशेष्यकपक्षप्रकारकपरामर्शे गगनधर्मिकावृत्तित्वप्रकारकज्ञानस्य ग्राह्याभावानवगाहिनो विरोधित्वेऽपि प्रकृतहेतुतावच्छेदकीभूतवृत्तिनियामकसंयोग-संसर्गावच्छिन्ना-धेयतासम्बन्धावच्छिन्नपक्षनिष्ठप्रतियोगिताकाभावप्रकारकगगनधर्मिकग्रहस्येव गगनं पर्वत इत्याकारक-स्याकरनिर्णीततत्प्रतिबन्धकताकस्याक्षततया तादृशपरामर्शोत्पत्त्ययोगेन तेन तादृशानुमित्यापादनस्य प्रज्ञाचक्षुष्कधानापितत्वात् । जलीयरूपादौ निर्धूमनिरूपितसंयोगसम्बन्धावच्छिन्नवृत्तित्वाभावरूप-व्याप्तेरनपायत्वेऽपि तेन सम्बन्धेनोक्तदिशा पक्षधर्मताविरहादेव तल्लिङ्गकानुमितेः सुनिरासत्वात् । प्रकृतहेतुतावच्छेदकसम्बन्धसामान्ये प्रकृतसाध्याभावाधिकरणानुयोगिकत्वयद्रूपविशिष्टप्रतियोगिकत्वो-भयाभावस्तद्रूपवत्वस्य व्याप्तिसिद्धान्तलक्षणे दीधितिकारप्रदर्शितदिशा विवक्षिततया सत्तावान् द्रव्यत्वादित्यादावव्याप्तेः स्वस्तनन्धयं प्रत्येव वक्तव्यत्वादिति समासः ।

