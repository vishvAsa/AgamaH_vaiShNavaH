+++
title = "१२ असतः साधकत्वे बाधकविवरणम्"

+++


## किञ्चैतैरेव प्रयोगैः स्वप्रतिज्ञाहेतूदाहरणादिप्रापितानां ..

**३१. असतः साधकत्वे बाधकविवरणम्**

# **न्यायामृतं**

किञ्चैतैरेव प्रयोगैः स्वप्रतिज्ञाहेतूदाहरणादिप्रापितानां साध्यसाधनव्याप्त्यादीनां मिथ्यात्वं न बोध्यते चेत्, सर्वमिथ्यात्वासिद्धिः । बोध्यते चेत् परस्परव्याहतिः । बाध–स्वरूपासिद्धि–व्याप्यत्वासिद्ध्यादिकं च स्यात् । परमार्थसत्त्वस्यैव साधकत्वे तन्त्रत्वात् । तथा हि– न तावद्धीमात्रं तत्र तन्त्रम् । तुच्छस्यापि तत्प्रसङ्गात् । नाप्यपरोक्षधीः, अपरोक्षसत्त्वधीर्वा तन्त्रम् । नित्यातीन्द्रिये तदभावात् । ह्रदे प्रपञ्चे चापरोक्षभ्रान्तिसिद्धेन धूमेनात्यन्ताबाधेन च वह्नेः पारमार्थिकसत्त्वस्य चासिद्धेश्च । वह्नित्वेनाज्ञातस्यापि वह्नेर्दाहकत्वाच्च । अमृतत्वेन ज्ञातस्यापि विषस्यासञ्जीव-कत्वाच्च । अत एव न त्रिचतुरकक्ष्यास्वबाधिता सत्त्वधीस्तन्त्रम् । गौरोऽहं, नीलं नभ इत्यादि भ्रान्तिसिद्धेन गौरत्वनीलत्वादिना आत्माकाशादेरपि अनित्यत्वस्पर्श-वत्त्वाद्यापाताच्च । गौरोऽहमित्यादावपि तत्कक्ष्यासु प्रत्यक्षाबाधात् । यौक्तिकादि-बाधस्य च त्वन्मते प्रकृतेऽपि भावात् ।

एतेन लोकप्रसिद्धिस्तन्त्रमितीष्टसिद्ध्युक्तं निरस्तम् । एतेनैव त्रिचतुरकक्ष्या-स्वबाधिता वादिप्रतिवादिप्राश्निकानां सत्त्वधीस्तन्त्रमिति निरस्तम् । निपुणेन बौद्धेनोक्तधीविषयव्याप्त्यादिमत्त्वेन व्युत्पादितैः शून्याद्वैतादिहेतुभिस्तत्सिद्ध्या-पातात् । एतेनैव यादृश्या तव सत्त्वसिद्धिस्तादृशी धीर्मम तन्त्रमिति खण्डनोक्तं निरस्तम् । यादृश्या शब्दे क्लृप्तदोषहीनया तव ब्रह्मणि सत्त्वसिद्धिस्तादृश्या प्रत्यक्षे क्लृप्तदोषरहितया मम जगति सत्त्वसिद्धेः । अन्यथा शुक्तिरूप्यादिप्रत्यक्षदृष्टान्तेन जगत्प्रत्यक्ष इव पूर्वपक्षिप्रतिपन्नश्रुत्यर्थदृष्टान्तेन त्वत्प्रतिपन्नेऽपि श्रुत्यर्थे दोषान्तरशङ्का कालान्तरभाविबाधशङ्का च स्यात् ।

नापि परप्रसिद्धं सत्त्वं तन्त्रम् । तेन स्वार्थानुमानायोगात् । परार्थप्रयोगस्य च तत्पूर्वकत्वात् । परप्रसिद्धिमात्रेण हेतुना वास्तवसाध्यासिद्धेश्च । न च मिथ्यात्वमपि पररीत्यैव न तु वास्तवमिति वाच्यम् । बौद्धरीत्या मिथ्याभूतस्यात्मन इव जगतो वस्तुत- स्सत्त्वापातात् । मिथ्यात्वस्य तत्त्वावेदकश्रुतिवेद्यत्वाच्च । तदुक्तं वार्तिके बौद्धं प्रति–

योऽपि तावत्परासिद्धः स्वयं सिद्धोऽभिधीयते ।

भवेत्तत्र प्रतीकारः स्वतोऽसिद्धे तु का क्रिया ॥ इति ।

नापि व्यावहारिकसत्त्वं तन्त्रम् । प्रपञ्चमिथ्यात्वसिद्धेः प्राक् तदसिद्ध्याऽ-न्योन्याश्रयापातात् । प्रातिभासिकेन हेतुव्याप्त्यादिना व्यावहारिकसाध्यसिद्ध्यदर्शनेन हेतुव्याप्त्यादेरनुमितिविषयसमसत्ताकत्वनियमेन व्यावहारिकेण पारमार्थिकासिद्धेश्च । किञ्च व्यावहारिकसत्त्वस्याबाध्यत्वरूपसत्त्वविशेषत्वेऽस्मदिष्टसिद्धिः । सत्त्वेन व्यवहार मात्रत्वे चोक्तदोषाः । भ्रान्तेर्बहुकालानुवृत्तिश्चाप्रयोजिका । तथा च–

व्यावहार्यं यदा सत्त्वमस्माकं तर्हि का क्षतिः ।

न चेदसत्साधकत्वं नास्तीत्यत्र किमागतम् ॥

तस्माद्यन्नास्ति नास्त्येव यच्चास्ति परमार्थतः ।

तत्सत्यमन्यन्मिथ्यैव न सत्यद्वयकल्पना ॥

तुल्यार्थत्वेऽपि तेनैव मिथ्यासंवृतिशब्दयोः ।

वञ्चनार्थमुपन्यासो लालावक्त्रासवादिवत् ॥ इति ।

अज्ञानादेः सिद्धिपर्यन्तसाधके स्वरूपेण परमार्थसति साक्षिणि व्यावहारिक-सत्त्वाभावाच्च । न च साक्ष्यप्यविद्यावृत्तिप्रतिबिम्बित एवाज्ञानादिसाधकः । त्वयैव

‘‘चैत्ररागः स्वविषयानित्यज्ञानातिरेकिणा ।

 तदध्यक्षेन संवेद्यः प्रत्यक्षत्वाद् घटादिवद् ॥’’

इति सुखादेर्नित्यधीवेद्यत्वोक्तेः । अज्ञानसुखादेर्ज्ञातैकसत्त्वाभावापाताच्च । अविद्यावृत्तिं प्रति तदप्रतिबिम्बितस्यैव साधकत्वाच्च । साक्षिगतसाधकताया अज्ञाना-धीनत्वेऽपारमार्थिकतया प्रातीतिकस्याज्ञानसत्त्वस्य साक्षिणा सिद्धिं विनाऽयोगे-नाऽन्योन्याश्रयाच्च । एतेन तवासत इव मम सतोऽपि साधकत्वे विमतिरित्यानन्द-बोधाद्युक्तं निरस्तम् । नापि सत्तात्रयं द्वयं वा तन्त्रम् । अननुगमात् । प्रयोज्य-वैजात्याभावेन तृणारणिमणिन्यायासम्भवाच्च । नापि सत्त्रयानुगतं सद्द्वयानुगतं वा सत्त्वसामान्यं तन्त्रम् । अपरमार्थसतोऽसत्वेन तत्र सत्त्वस्य विरुद्धत्वात् । तदुक्तं वार्तिके बौद्धं प्रति–

सत्यत्वं न च सामान्यं मृषार्थपरमार्थयोः ।

विरोधान्न हि सिंहत्वं सामान्यं वृषसिंहयोः ॥

अपरमार्थसतो ऽबाध्यत्वरूपसद्विशेषत्वे च शाबलेयस्य गोविशेषत्ववत् प्रपञ्च-स्यापि ब्रह्मवत् सद्विशेषत्वात् सद्वैलक्षण्यं न स्यात् । किञ्च यद्यारोपितानारोपितानु-गतं सामान्यं स्यात्तर्हि ब्राह्मणो यजेतेत्यादिसामान्यविधिं प्रति ब्राह्मण्यामब्राह्मणा-ज्जात आरोपितब्राह्मण्यादिरपि नियोज्यः स्यात् । निषेधस्य तु आरोपितेनापि ब्राह्मण्येन हीनो विषयः स्यात् । अस्तु वा तदनुगतं सामान्यं तथापि तस्य तन्त्रत्वे स्वाप्नेनाद्वैतसाक्षात्कारेणाश्वमेधादिना च तत्फलस्य द्वैतश्रुत्यादिना च द्वैतस्य धूमा-भासेन च वह्नेर्व्यावहारिकेण च विरुद्धधर्मेण पारमार्थिकस्य जीवेश्वरभेदस्य सिद्धिः स्यात् । अत एव धर्मितुल्यसत्त्वं वा असद्विलक्षणत्वं वा न तन्त्रम् । गौरवाच्च ।

ननु धूमाभासस्यासाधकत्वं नासत्त्वात्, किन्तु व्याप्त्यभावात् । बहुलोर्ध्वतादि-वदाभासविवेकस्यापि व्याप्त्यर्थत्वादिति चेन्न । अस्याः कल्पनाया असतः साधकत्वसिद्धिसापेक्षत्वेनान्योऽन्याश्रयात् । आभासेऽप्यारोपितव्याप्तेरारोपिताभास-विवेकस्य च सत्त्वाच्च । प्रकृतेऽपि दृश्यत्वस्यारोपितस्य ब्रह्मण्यपि सत्त्वेन व्याप्त्यर्थ-मेव हेत्वादिसत्त्वस्यापेक्षितत्वाच्च । हेत्वाद्यारोपस्य सर्वत्र सौलभ्येनासिद्ध्यादेर-दोषतापाताच्च । आश्रयादेस्सत्त्वनियमाभावेऽपि व्याप्त्यादेस्तन्नियमाच्च । नाप्य-प्रातिभासिकत्वं तन्त्रम् । तुच्छेऽतिप्रसक्तेः । नाप्यप्रातिभासिकसत्त्वं तन्त्रम् । गौरवात् । व्यावहारिकतात्त्विकानुगतसत्त्वसामान्यस्याभावाच्च । नाप्यसद्विलक्षणत्वे सति प्रातिभासिकवैलक्षण्यं तन्त्रम् । अतिगौरवात् । अन्यथा प्रवृत्तौ न संसर्गग्रहो हेतुः, किन्तूपस्थितासंसर्गाग्रह इति भ्रान्तिर्न सिद्ध्येत् । किञ्चासतः साधकत्वं विप्रतिपन्नत्वात्साध्यम् । तत्साधकं च न तावत् त्वन्मते सद्, अपसिद्धान्तात् । नाप्यसत्, प्रतिवादिनस्तत्साधकत्वे विप्रतिपत्त्याऽनवस्थानात्, । न च सतः साधकत्वेऽप्ययं दोषः । त्वन्मते सतः साक्षिणः साधकत्वात् । उक्तं हि–

‘‘साधकत्वं सतस्तेन साक्षिणा सिद्धिमिच्छता ।

 स्वीकृतं ह्यविशेषस्य साध्यासाधकता पुनः ॥’’

इति । औत्सर्गिकप्रामाण्येन सिद्धत्वाच्च । तवापि व्यवहारे उपायान्तराभावेन स्वच्छायावद् दुर्लङ्घ्यलोकमर्यादासिद्धत्वाच्च । न च सिद्धिरप्यसतीत्युक्तेऽनिस्तारः, अन्योऽन्याश्रयात् । अन्यथा प्रतीतिरप्यत्यन्तासतीति सुवचत्वेन प्रतीत्या असद्वै-लक्षण्यं न सिध्येत् । एतेन सल्लक्षणयोगित्वायोगित्वे एव साधकत्वासाधकत्व-योस्तन्त्रे, न तु सत्त्वासत्त्वे इति खण्डनोक्तं निरस्तम् । हेतुव्याप्त्यादेरसत्त्वेऽसिद्ध्य-व्याप्त्याद्यसल्लक्षणापाताच्च । एतेन मिथ्यात्वाविशेषेऽपि स्वप्नवद्धेतुतदाभासव्यवस्थेति निरस्तम् । तद्वदेव वास्तवसाध्यसिद्ध्यापातात् । तस्मान्नासत्यात्सत्यसिद्धिः । तदुक्तं वार्तिके बौद्धं प्रति–

साधकं चेदवश्यं च परमार्थास्तिता भवेत् ।

सिद्धिर्नापरमार्थेन परमार्थस्य युज्यते ॥ इति ।

उक्तं च बौद्धधिक्कारे– ‘‘लोकस्यापि व्यतिक्रमे विचारस्य यादृच्छिकवाङ्मात्र-त्वापत्तेः’’ इति ।

## **अद्वैतसिद्धिः**

ननु सत्त्वसाधकानां मिथ्यात्वसाधकानुमानेभ्यः प्राबल्यम् । मिथ्यात्व साधकप्रतिज्ञा-द्युपनीतपक्षादीनां मिथ्यात्वाबोधने सर्वमिथ्यात्वासिद्धिः, तद्बोधने परस्परव्याहतिराश्रया-सिद्ध्यादिकं चेति चेन्न । मिथ्यात्वसाधकप्रतिज्ञाद्युपनीतपक्षादीनां मिथ्यात्वबोधनेऽपि व्याहत्यभावात् । प्रतिज्ञादिभिस्तेषां त्रिकालाबाध्यत्वरूपसत्त्वाप्रतिपादनात् । ननु साधकत्वान्यथानुपपत्त्या परमार्थसत्त्वमायाति । परमार्थसत एव साधकत्वात् । साधकतायाः प्राक् सत्त्वघटितत्वात् । न तु धीमात्रविषयत्वम्, अपरोक्षधीविषयत्वम्, सत्त्वेन तादृशधी-विषयत्वं वा साधकताप्रयोजकम् । तुच्छे नित्यातीन्द्रिये चातिव्याप्त्यव्याप्तिभ्याम् । तत्त्वेन ज्ञानमपि न तत्र प्रयोजकम् । वह्नित्वेनाज्ञातेऽपि वह्नौ दाहकत्वदर्शनात् । वह्नित्वेन ज्ञातेऽपि गुञ्जापुञ्जे तददर्शनाच्च । नापि त्रिचतुरकक्ष्यास्वबाधितासत्त्वप्रतीतिस्तन्त्रम् । आत्मनो गौरत्वेनानित्यत्वस्य नभसो नैल्येन स्पर्शवत्त्वस्य चापत्तेः । गौरोऽहं; ‘नीलं नभः’ इत्यादि-प्रतीतावपि त्रिचतुरकक्ष्यास्वबाधात्, यौक्तिकबाधस्य त्वन्मते प्रकृतेऽपि भावादिति चेन्न । यादृश्या बुद्ध्या तव नभोनैल्यादिधीव्यावृत्तया घटादौ सत्त्वसिद्धिस् तादृग्बुद्धिविषयत्वस्यैव साधकत्वे तन्त्रत्वात् । अत एव लोकप्रसिद्धिस्तन्त्रमितीष्टसिद्ध्युक्तमप्युक्ताभिप्रायेण सम्यगेव । एवं त्रिचतुरकक्ष्यास्वबाधिता वादिप्रतिवादिप्राश्निकादीनां सत्त्वबुद्धिस्तन्त्रमित्यु-पपन्नमेव । गुञ्जापुञ्जस्य वह्नित्वे, आत्मनो गौरत्वे, नभसो नीलत्वे च तादृग्बुद्धिविषयत्वस्य तवाप्यसम्प्रतिपत्तेः । अन्यथा तेषामपि तत्र सत्त्वसिद्धिप्रसङ्गात् ।

अथ यादृश्या शब्दे क्लृप्तदोषरहितया बुद्ध्या तव ब्रह्मणि सत्त्वसिद्धिस् तादृश्या प्रत्यक्षे क्लृप्तदोषरहितया मम जगति सत्त्वसिद्धिरस्तु, साधकतुल्यत्वादिति चेन्न । ब्रह्मसत्त्वबुद्धिवद् जगत्सत्त्वबुद्धेरबाधितत्वाभावात् । त्रिकालाबाध्यत्वरूपस्य सत्त्वस्य प्रत्यक्षाविषयताया उक्त-त्वाच्च । न च बुद्धिविषयत्वस्य तन्त्रत्वे वह्नित्वेनाज्ञातस्य वह्नेरदाहकत्वप्रसङ्गः, अमृतत्वेन ज्ञातस्य च विषस्य सञ्जीवकत्वप्रसङ्ग इति वाच्यम् । वह्नौ तादृग्बुद्धिविषयत्वस्येश्वरादि-साधारणस्य सत्त्वात् । विषे सञ्जीवकत्वप्रसङ्गस्य नभोनैल्यादितुल्यत्वात् । वस्तुतस्तु ज्ञाता-ज्ञातसाधारणं व्यावहारिकं सत्त्वमेव साधकत्वे तन्त्रम् । तच्च ब्रह्मज्ञानेतराबाध्यत्वमेव । तच्च न मिथ्यात्वघटितम् । अत्यन्ताबाध्ये ब्रह्मज्ञानबाध्ये च तुल्यत्वात् । अत एव नेदं परमार्थ-सत्त्वव्याप्यम् । एवं च परमार्थसत्त्वस्य साधकतायामतन्त्रत्वेन तदभावेऽपि न साधकतानु-पपत्तिः ।

एतेन– व्यावहारिकत्वं ब्रह्मज्ञानबाध्यत्वं वा? व्यावहारिकविषयत्वे सति सत्त्वं वा? सत्त्वेन व्यवहारमात्रं वा? नाद्यः । मिथ्यात्वसिद्धेः प्राक् तदसिद्ध्या अन्योन्याश्रयात् । नापि द्वितीयः । तस्यास्माकं मिथ्यात्वविरोधित्वेनेष्टत्वात् । न तृतीयः । सत्त्वाभावे साधकत्वानु-पपत्तेरिति – निरस्तम् । उक्तनिरुक्तेरदुष्टत्वात् । न च हेत्वादीनां व्यावहारिकसत्त्वे साध्य-स्यापि व्यावहारिकसत्त्वमेव स्यादनुमितिविषयसाध्यस्य परामर्शविषयहेतुना समानसत्ताकत्व-नियमादिति वाच्यम् । दृश्यत्ववन्मिथ्यात्वस्यापि व्यावहारिकत्वेन समानसत्ताकत्वस्येष्टत्वात् । समानसत्ताकत्वनियमासिद्धेश्च । धूलीपटले धूमभ्रमादपि वह्न्यनुमितिप्रमादर्शनात् । गन्ध-व्याप्यपृथिवीत्वप्रमातोऽपि गन्धप्रागभावावच्छिन्ने घटे पक्षे बाधास्फूर्तिदशायामनुमिति-भ्रमदर्शनाच्च । मिथ्यात्वस्य मिथ्यात्वेऽपि तत्त्वावेदकश्रुतिवेद्यत्वोपपत्तिः । सत्त्वेन सत इव मिथ्यात्वेन मिथ्याभूतस्यापि प्रमाणगम्यत्वाविरोधात् । एकांशे तत्त्वावेदकत्वाभावेऽपि अपरांशे तत्त्वावेदकत्वोपपत्तेः ।

ननु व्यावहारिकत्वं साधकतायामतन्त्रम् । अज्ञानादिसाधके परमार्थसति साक्षिणि तदभावादिति चेन्न । ब्रह्मज्ञानेतराबाध्यत्वस्यात्यन्ताबाध्येऽपि सत्त्वस्योक्तत्वात् । त्रैविध्य-विभागे पारमार्थिकव्यावृत्तव्यावहारिकत्वनिरुक्तावपि जनकतायां तत्साधारण्येऽप्यदोषात् । वस्तुतस्तु–साक्ष्यप्यज्ञानोपहित एवाज्ञानादिसाधकः । स च व्यावहारिक एव । अनुपहितेन परमार्थसदाकारेण तस्यासाधकत्वात् । एवं च व्यावहारिकसत्त्वमेव सर्वत्र साधकतायां प्रयोजकमिति स्थितम् । यथा चाज्ञानोपहितस्य साक्षित्वेऽपि नात्माश्रयादिदोषस् तथोक्तं दृश्यत्वहेतूपपादने प्राक् । अग्रे च वक्ष्यते । यत्र च यत्साधकं व्यावहारिकं तत्र तद् व्यावहारिकम् । यत्र तु साधकं प्रातीतिकं, तत्र फलमपि तथैव, न तु व्यावहारिकमिति सर्वविधिप्रतिषेधादिव्यवहारासङ्करः । अत एव लोकस्यापि व्यतिक्रमे विचारस्य यादृच्छिक-वाङ्मात्रतापत्तिरित्युदयनोक्तमपि निरस्तम्, व्यावहारिकसत्त्वेन लोकमर्यादानतिक्रमात् । भट्टाचार्यवचनानि विरुद्धत्वेन भासमानानि सत्त्वत्रैविध्यनिरूपणायामविरोधेन व्याख्यास्यन्ते । तस्मात् पक्षादिसर्वमिथ्यात्वसाधनेऽपि न व्याहतिः ॥

### **न्यायामृततरङ्गिणी**

सत्वसाधकमानापेक्षया मिथ्यात्वसाधकानुमानानां व्याहत्यादिना दौर्बल्यमित्याह ॥ किञ्चेति ॥ एतैर् दृश्यत्वजडत्वादिघटितैः । प्रतिज्ञारूपवाक्येन प्रापितस्य मिथ्यात्व-रूपसाध्यस्य, एवं हेतुरूपवाक्यदिभिः प्रापितानां दृश्यत्वादिलिङ्गादीनां मिथ्यात्वाबोधने सर्वमिथ्यात्वासिद्धिरित्यर्थः ॥ व्याहतिरिति ॥ विमतं मिथ्येति प्रतिज्ञारूपेण वाक्येन पक्षे मिथ्यात्वं विधीयते । अनुमानप्रयोगेण विश्वमिथ्यात्वं साधयता विश्वान्तर्गतस्य मिथ्यात्वरूपस्य प्रतिज्ञार्थस्य बाधितत्वरूपं मिथ्यात्वं साध्यत इति व्याहतिरित्यर्थः । बाधेति ॥ अनुमानप्रयोगस्य व्याप्त्याद्युपेतत्वेन प्रतिज्ञामात्रापेक्षया बलवत्त्वेन प्रतिज्ञोपनीत साध्यापहारे च बाध इत्यर्थः ॥ स्वरूपासिद्धिरिति ॥ हेतुवाक्योपनीतस्य लिङ्गस्य अनुमानादपहारे स्वरूपासिद्धिः । एवमुदाहरणवाक्यार्थस्यापहारे व्याप्यत्वासिद्धिरित्यर्थः । ननु मिथ्यात्वसाधके प्रतिज्ञाद्युपनीतपक्षादीनां मिथ्यात्वसाधनेऽपि व्याहत्यभावः । प्रतिज्ञादिभिस्तेषां त्रिकालाबाध्यत्वरूपसत्त्वाप्रतिपादनादिति चेन्मैवम् । एककाले सत्त्वप्रतिपादकैः प्रतिज्ञादिभिस् त्रिकालवृत्त्यभावप्रतियोगित्वरूपमिथ्यात्वानुमानस्य विरोध एव । एककाले सतोऽपि कालत्रयेऽसत्त्वाभावादित्युक्तत्वात् ।

नन्वनुमानप्रयोगेण दृश्यत्वादिहेतूनां मिथ्यात्वसाधनात्पारमार्थिकसत्वापहारेऽपि प्रकारान्तरेण साधकतोपयुक्तं सिद्ध्यादिकं भविष्यतीत्यत आह– ॥ परमार्थेति ॥ तथा च साधकत्वस्य प्राक् सत्वघटितत्वात् तदन्यथानुपपत्त्या परमार्थसत्वमायातीति मिथ्या-त्वानुमानस्य विरोध एवेति भावः ॥ हृद इति ॥ हृदे ह्यपरोक्षभ्रान्तिसिद्धेन धूमेन वह्नेः सिद्धिः । प्रपञ्चे चापरोक्षभ्रान्तिसिद्धेनात्यन्ताबाधेन पारमार्थिकत्वसिद्धिः स्यादित्यर्थः ॥ वह्नित्वेनेति ॥ तथा च तद्धीमात्रादीनां व्यतिरेकव्यभिचार इत्यर्थः । अमृतत्वेनेति । तथा च तेषामन्वयव्यभिचार इत्यर्थः ॥ लोकप्रसिद्धिरिति ॥ सत्त्वेन लोकप्रसिद्धि-रित्यर्थः ॥ इष्टसिद्धीति । गौरोऽहं नीलं नभ इत्यादेरपि सत्त्वेन पामरलोकप्रसिद्धेः सत्त्वान् निरस्तमित्यर्थः ॥ निपुणेनेति ॥ कथायां कुशलेनेत्यर्थः । तादृशबौद्धोक्तानां शून्यमद्वितीयमित्यस्मिन्नर्थे हेतूनामपि प्राश्निकादिभिस् त्रिचतुरकक्ष्यास्वबाधितत्वेन ज्ञातत्वात्तदुक्तैरपि हेतुभिः शून्याद्वैतस्यापि सिद्धिः स्यादित्यर्थः । यादृश्येति ॥ यादृश्या बुद्ध्या तव नभोनैल्यादिधीव्यावृत्तया घटादौ सत्त्वसिद्धिस् तादृग्बुद्धिविषयत्वमेव मम साधकत्वे तन्त्रमित्यर्थः । प्रत्यक्ष इति ॥ तादृशनिर्दुष्टबुद्धिविषयत्वस्य ब्रह्मणि सत्त्वा-व्यभिचारित्वेन दृष्टतया लाघवेन च सत्त्वस्यैव साधकत्वे प्रयोजकत्वादित्यर्थः । सत्यत्वं यथा प्रत्यक्षविषयस् तथोक्तं प्राक् ॥ अन्यथेति ॥ योग्यानुपलब्ध्यादिना दोषाभाव-निश्चयस्तु श्रुत्यर्थ इव प्रत्यक्षे सम इति भावः ॥ तेनेति ॥ स्वार्थानुमाने पराभावादिति भावः । ननु स्वार्थानुमानाभावेऽपि परार्थानुमानं भवतीत्यत आह– परार्थेति ॥ परप्रसिद्धेति ॥ एकतरसिद्धसाधनेन सर्वान्प्रति साध्यसिद्धिर्न सम्भवति । तदुपायाभावादित्यर्थः ।

ननु साध्यसिद्धिरपि न सर्वान्प्रति, किन्तु यं प्रति साधनं सिद्धमस्ति तं प्रत्येवेत्यत आह– ॥ न च मिथ्यात्वमिति ॥ बौद्धेति ॥ परसिद्धसाधनेन परं प्रति साध्यसिद्धावपि तव मिथ्यात्वविषयतत्वज्ञानं न स्यात् । बौद्धोक्तसाधनेन बौद्धरीत्याऽऽत्मनो मिथ्यात्वेऽपि त्वां प्रत्यात्मनः सत्यत्ववत्प्रपञ्चस्य सत्यतैव स्यादित्यर्थः ॥ मिथ्यात्वस्येति ॥ मिथ्यात्वस्य मिथ्यात्वे तद्बोधकस्य नेहनानेति प्रमाणस्य त्वदभिमतं तत्वावेदकत्वं न स्यादित्यर्थः । ननु मिथ्यात्वस्य मिथ्यात्वेऽपि तत्वावेदकश्रुतिवेद्यत्वोपपत्तिः । सत्त्वेन सत इव मिथ्यात्वेन मिथ्याभूतस्यापि प्रमाणगम्यत्वाविरोध इति चेन्मैवम् । ब्रह्मबोधकवाक्येन ब्रह्मणस्तात्विकत्वसिद्धिरिव मिथ्यात्वबोधकवाक्येन मिथ्यात्वस्य तात्विकस्यैव सिद्धेरुचि-तत्वात् । मिथ्यात्वबोधकवाक्ये मिथ्यात्वस्य च मिथ्यात्वेन बोधने तादृशपदराहित्येन सामर्थ्याभावाच्च । अन्यथा यजमानः प्रस्तर इति वाक्यं यजमानस्य प्रस्तरत्वं प्रातिभासिकं प्रातिभासिकत्वेनैव बोधयतीति तत्सिद्धिरित्यादिना गौणार्थता नोच्येतेति भावः । योऽपीति ॥ परान्प्रति असिद्धः कृतकत्वादिः स्वयं स्वमते सिद्धत्वेनाभिधीयते । तत्र परं हेतुसाधनादिप्रतीकारो भवति । स्वतोऽसिद्धे तु का क्रिया न प्रतीकार इत्यर्थः ॥ अन्योन्याश्रयादिति ॥ व्यावहारिकत्वस्य पारमार्थिकभिन्नत्वस्य प्रपञ्चे पारमार्थिकत्व-सन्देहदशायाम् असिद्धेरित्यर्थः ।

ननु ब्रह्मज्ञानेतराबाध्यत्वमेव व्यावहारिकत्वम् । तच्च न मिथ्यात्वघटितम् । अत्यन्ताबाध्ये ब्रह्मज्ञानबाधे च तुल्यत्वात् । अत एव नेदं परमार्थसत्त्वव्याप्यं परमार्थ-सत्त्वस्य साधकतायामतन्त्रत्वेन तदभावेऽपि न साधकत्वानुपपत्तिरिति चेन्मैवम् । एतदपेक्षयाऽबाध्यत्वस्यैव साधकत्वे प्रयोजकत्वौचित्यात् । ब्रह्मणो वृत्तिव्याप्यत्वाभावपक्षे जगतोऽपि ब्रह्मज्ञानेतरबाध्यत्वेन तदितराबाध्यत्वस्य त्वन्मते जगत्यसिद्धेश्च । शुक्तिज्ञान-स्यापि ब्रह्मज्ञानत्वेन तदितराबाध्यत्वस्य त्वन्मते शुक्तिरजते सत्त्वेन तस्यापि व्यावहारि-कत्वापाताच्च । सङ्गृह्णाति ॥ तथा चेति ॥ व्यावहार्यमबाध्यत्वादिरूपम् ॥ न चेदिति ॥ सत्त्वेन व्यवहारमात्रस्य व्यावहारिकत्वेऽसतः साधकत्वाङ्गीकारात् । तस्य च दूषितत्वा-दित्यर्थः ॥ तस्मादिति ॥ यन्नास्ति शशशृृङ्गादि तन्नास्त्येव । यत्तु वियदाद्यस्ति तत्परमार्थत एवास्ति । तस्मात्तत्सत्यमेव । अन्यत् शशशृृङ्गादिकं मिथ्यैव । एवं स्थिते सत्ये द्वैविध्यं पारमार्थिकत्वव्यावहारिकत्वरूपं न कल्पनीयम् । प्रमाणाभावात् । मिथ्या इत्यस्य सांवृतमित्यस्य च शब्दस्य तुल्यार्थत्वेऽपि द्वैविध्यकल्पनारूपोऽयमुपन्यासः केवलं स्वशिष्यवञ्चनार्थमेव । यथा लालावक्त्रासवादिना बाला वञ्च्यन्ते इत्यर्थः ।

व्यावहारिकसत्त्वस्य साधकतायां प्रयोजकत्वे साक्षिणि व्यतिरेकव्यभिचारमाह ॥ अज्ञानादेरिति ॥ सिद्धिपर्यन्तसाधक इत्यनेन रजतादिसाधकाभासाद्वैषम्यमाचष्टे । व्यभिचारमुद्धरति ॥ न चेति ॥ अविद्याकाराविद्यावृत्तिर् जायते । तस्यां प्रतिबिम्बित एव साक्षी अविद्यादिकं साधयति । स च व्यावहारिक इति न व्यभिचार इति भावः ॥ चैत्रराग इति ॥ चैत्रेच्छा, स्वविषयकं यदनित्यज्ञानं तदतिरिक्तेन प्रत्यक्षेण संवेद्या । प्रत्यक्षत्वस्य ज्ञानत्वाघटितत्वान्न वैयर्थ्यम् । ईश्वरज्ञानवेद्यत्वेन सिद्धसाधनवारणाय तत्पदं चैत्रपरम् ॥ अज्ञानेति ॥ अज्ञानाद्याकारवृत्तिविलम्बेन तज्ज्ञानविलम्बादित्यर्थः ॥ अविद्यावृत्तिमिति ॥ अनवस्थाभयादिति भावः । साक्षिगतेति ॥ अज्ञानस्वरूपसिद्धौ तदधीनं साक्षिणः साधकत्वं तस्य साधकत्वे चाज्ञानस्य प्रातीतिकं सत्वमिन्योन्याश्रय इत्यर्थः ॥ एतेनेति ॥ सतः साक्षिण एव साधकत्वेनेत्यर्थः ॥ नापीति ॥ क्वचित्पारमार्थिकसत्ता क्वचिद्व्यावहारिकी क्वचित्प्रातिभासिकीति सत्तात्रयमपि विकल्पेन कारणमित्यर्थः ॥ अननुगमादिति ॥ व्यभिचारादित्यर्थः ॥ ननु तृणजन्यवह्नेः सकाशान् मणिजन्यवह्नेर् वैजात्यवद् इहापि कार्यवैजात्यकल्पनान्न व्यभिचार इत्याशङ्क्य परिहरति ॥ प्रयोज्येति ॥ अपरमार्थेति ॥ तथा च सत एव साधकत्वं न त्वसतोऽपीति भावः ॥ विरोधादिति ॥ अबाध्यत्वादिरूपस्य सत्त्वस्य बाध्यत्वादिरूपमिथ्यात्वाश्रये मृषार्थे वृत्तिर्न सम्भवति । स्वाभाववति स्ववृत्तेर्विरोधादित्यर्थः ।

ननु मृषार्थे न बाध्यत्वादिरूपं मिथ्यात्वं, किन्त्वन्यदेव । तथा च मृषार्थेऽप्य-बाध्यत्वादिरूपं सत्वसामान्यं भविष्यतीत्यत आह ॥ अपरमार्थसत इति ॥ अबाध्यत्वादि रूपसत्वाविरोधिनोऽपारमार्थिकत्वस्य पारिभाषिकत्वापत्त्या अपरमार्थसतोऽपि वस्तुतोऽ-परमार्थसद्विशेषत्वात् तत्र सद्वैलक्षण्यं न स्यादित्यर्थः । ब्राह्मण्यामिति ॥ एतच्चा-त्यन्तापकर्षसूचनाय ॥ निषेधस्य त्विति ॥ प्रतिलोमजानां यज्ञादावनधिकारबोधक-स्येत्यर्थः ॥ तत्फलस्येति ॥ अद्वैतसाक्षात्कारफलस्य पारमार्थिकस्य सिद्धिः स्यादित्यर्थः । पारमार्थिकस्येति द्वैतादिषु सम्बन्धनीयम् । न च यत्र यत्साधकं व्यावहारिकं तत्र तद् व्यावहारिकम् । यत्र तु साधकं प्रातीतिकं तत्फलमपि तथैव न तु व्यावहारिक-मिति वाच्यम् । प्रातिभासिकेनापि सवितृसुषिरादिना स्वाप्नपदार्थेन च व्यावहारिकस्या-निष्टस्य शुभस्य च सिद्धेस्त्वदभिमतत्वात् ॥ धर्मीति ॥ यादृशसत्त्ववान् धर्मी तत्र तादृशसत्ववान् हेतुः साध्यसाधकः । अतो नासिध्यादिरित्यर्थः ॥ गौरवादिति ॥ सत्ये द्वैविध्याभावेन सत एव लाघवेन साधकत्वात् ।

धूमाभासेन पारमार्थिकवह्नेः सिद्धिः स्यादित्यत्र परिहारं शङ्कते ॥ नन्विति ॥ बहुलेति । यथा धूममात्रे न वह्निव्याप्तिः किन्तु बहुत्वोर्ध्वत्वादियुक्ते तथा आभासधूमेऽपि न व्याप्तिः, किन्तु आभासभिन्न इत्यर्थः ॥ अस्या इति ॥ असतः साधकतायां स्वरूप-योग्यत्वे असतः कार्यादर्शनाद् व्याप्त्यादिसहकारिवैकल्यकल्पनाया इत्यर्थः ॥ अन्योन्या-श्रयादिति ॥ दृश्यत्वादेरसतः साधकतायां परेणोक्तायां च धूमाभासाद्वह्निसिद्धेरभावाद् व्यभिचार इति प्रत्युक्तायां धूमाभासे व्याप्तिप्रयोजकस्याभासविवेकस्याभावान् न वह्निसाधकत्वम् । अतो न व्यभिचार इति कल्पनम् । अव्यभिचारे च क्लृप्ते आभास-विविक्तत्वं विशेषणमिति अन्योन्याश्रय इत्यर्थः ॥ आभासेऽपीति ॥ तथा च व्यर्थमाभासविविक्तत्वं विशेषणं धूमाभासे व्यभिचार तदवस्थ एवेति भावः ॥ प्रकृतेऽ-पीति ॥ यथा ह्रदादावारोपिते धूमे न व्याप्तिः किन्त्वाभासविविक्ते पर्वतवृत्तिधूमे व्याप्तिः । एवं दृश्यत्वेऽपि ब्रह्मण्यारोपिते न व्याप्तिरिति व्याप्तिसिध्द्यर्थमेव प्रपञ्चदृश्यत्वस्य सत्त्वं स्वीकर्तव्यमित्यर्थः । साधकत्वार्थं साधकत्वोपयुक्तव्याप्त्याद्यर्थं वा दृश्यत्वादेः सत्त्वमावश्यकमिति भावः ॥ हेत्वादीति ॥ तथा च सिद्ध्यसिद्ध्यादिविभागाय वास्तव-हेतुसत्त्वासत्त्वयोरेव वक्तव्यत्वादित्यर्थः । ननु वन्ध्यासुतो न वक्ता अत्यन्ताभाव-प्रतियोगित्वादित्यादौ असतोऽपि साध्यसाधनं प्रत्याश्रयत्वदर्शनान्मिथ्यात्वानुमानेन बाधितानामपि पक्षहेत्वादीनां साध्यव्याप्त्यादीन्प्रत्याश्रयत्वं भविष्यतीत्याशङ्क्य निरा-करोति ॥ आश्रयादेरिति ॥ आदिशब्देन पक्षसाध्यसंसर्गादेर् यथोचितस्य ग्रहणम् ॥ तुच्छ इति ॥ असद्वैलक्षण्यघटितस्य प्रातिभासिकत्वस्य तुच्छे अभावादित्यर्थः ॥ गौरवादिति ॥ सत्त्वद्वैविध्यकल्पनमनादृत्य सत्त्वमात्रस्यैव साधकत्वप्रयोजकत्वे लाघवादिति भावः ।

नन्वस्तु तत्त्वमेव प्रयोजकं तत्राह ॥ व्यावहारिकेति ॥ सत्त्वानेकत्वमते सत्त्वस्य व्यक्तिरूपत्वेनाननुगमादित्यर्थः ॥ अतिगौरवादिति ॥ उक्तसत्त्वापेक्षयेत्यर्थः ॥ अन्यथेति ॥ लघुनि सम्भवेऽपि गुरुणोऽङ्गीकार इत्यर्थः ॥ किञ्चेति ॥ असतो ज्ञानजनकत्वरूपो योऽर्थः स सदेव साधकमिति ब्रुवाणं मां प्रति न सिद्ध इति त्वया साधनीय इत्यर्थः । नन्वसतो ज्ञानजनकत्वमसतैव साधनीयम् । न च प्रतिवादिनं प्रत्यसिद्धिः । असतो ज्ञानजनकत्वसाधनस्याप्यसदन्तरेण प्रतिवादिनं प्रति साधनादित्यत आह ॥ अनवस्थानादिति ॥ ननु सतः साधकत्वमपि विप्रतिपन्नत्वात्साधनीयम् । तत्साधनं च न सता, मां प्रत्यसिद्धेः । नाप्यसता तवासिद्धेरित्याशङ्क्य परिहरति ॥ न चेति ॥ तथा च सतः साधकत्वमुभयसम्मतमित्यर्थः ॥ उक्तं हीति ॥ साक्षिणा अज्ञानादिसिद्धिमिच्छता तेन मायावादिना, सतः साधकत्वं स्वीकृतमेव । तत्तु परं न सम्भवति । अविशेषस्य सर्वशक्तिरहितस्य, साध्यसाधकत्वायोगाच्छून्यवदित्यर्थः । औत्सर्गिकेति ॥ धूमादिग्राहकज्ञानस्य उत्सर्गतः प्रमाणत्वात् । प्रामाण्यस्य च स्वार्थ-सत्त्वपर्यन्तत्वात् । प्रमाणसिद्धानां धूमादीनां साधकत्वस्य सत्साधकत्वे पर्यवसाना-दित्यर्थः ॥ स्वच्छायेति ॥ स्वकीया च्छाया यथा स्वेन उल्लङ्घितुं न शक्यते तथा धूमस्य साधकत्वं न तु बाष्पारोपितधूमस्येत्येवं लोकसिद्धं यत्सतः साधकत्वम् असतश्चासाधकत्वं तदप्युल्लङ्घितुं न शक्यत इत्यर्थः ॥ ननु लोकेऽसतः साधकत्वं नास्तीति प्रसिद्धिः सतीं सिद्धिमाश्रित्य । मया तु असती सिद्धिरुच्यत इति न मम लोकमर्यादोल्लङ्घनमित्यत आह । न चेति ॥ अन्योन्याश्रयादिति ॥ असतः साधकत्वे सिद्धे लोकप्रसिद्धेर्विषयान्तर-परत्वम् । लोकप्रसिद्धेर्विषयान्तरपरत्वे च तद्विरोधाभावाद् असतोऽपि साधकत्वं सिध्यतीत्य न्योन्याश्रय इत्यर्थः ॥ अन्यथेति ॥ लोकमर्यादातिक्रम इत्यर्थः ॥ प्रतीतिरिति ॥ असच्चेन्न प्रतीयेतेति प्रतीत्या रजतस्य वियदादेश्चासद्वैलक्षण्यं साध्यते, तन्न स्यात् । रजतादिप्रतीतेर् लोकमर्यादासिद्धाया अप्यत्यन्तासत्त्वस्य वक्तुं शक्यत्वादित्यर्थः ॥ सल्लक्षणेति ॥ सतो यल्लक्षणं पक्षवृत्तित्वं व्याप्तिमत्त्वमित्यादि, तच्च धूमेऽस्ति । न तु तदाभास इत्यर्थः ॥ हेत्विति ॥ हेतोरसत्त्वेऽसिध्यापातेनासल्लक्षणयोगित्वमेव स्यात् । एवं व्याप्त्यादावपि । असति हेत्वादौ विद्यमानस्य तस्य सल्लक्षणत्वायोगाच्चेत्यर्थः ॥ तद्वदे-वेति ॥ स्वप्नदृष्टधूमादिना वास्तववह्निसिद्धिविरहवदित्यर्थः ॥ अपरमार्थेनेति । सवितृसुषिरादिष्वपि तज्ज्ञानस्य सत एव साधकत्वमिति अनुपदमेव वक्ष्यमाणत्वादित्यर्थः । लोकस्यापीति । सदसतोः साधकत्वासाधकत्वरूप लोकव्यवहारातिक्रमे विचारस्य दैववशसम्पन्नवनस्थवेणुनिस्सृतनिस्स्वनतुल्यत्वं स्यादित्यर्थः ।

व्यासाद्रिसृततर्काम्बुपूरैः पक्षयुगं युजि ।

न्यायामृततरङ्गिण्याम् असत्साधकबाधनम् ॥

### **न्यायामृतकण्टकोद्धारः**

हेतूदाहरणादीत्यादिशब्देनाबाधितविषयत्वादिप्रतिपादकवाक्योपादानम् । व्याप्त्यादीनामित्यत्र चादिपदेनाबाधितविषयत्वादिग्रहणम् । सर्वमिथ्यात्वासिद्धेरिति । ब्रह्मासत्प्रातिभासिकान्यसर्व-मिथ्यात्वासिद्धेरित्यर्थः । तथैव विप्रतिपत्तेः । साध्यादिसाधारणपक्षतावच्छेदक निर्वचनात् साध्यादिव्यतिरिक्तमिथ्यात्वसाधनस्यार्थान्तरग्रस्तत्वादिति भावः । परस्परव्याहतिरिति । लिङ्गेन हेतुवाक्यार्थेन साध्यादीनां मिथ्यात्वं बोध्यते, प्रतिज्ञादिभिश्च सत्यत्वमिति लिङ्गस्य प्रतिज्ञादिभिः परस्परं विरोध इत्यर्थः । ननु प्रतिज्ञादिभिर् एककालसत्वमात्रं गृह्यते न तु त्रिकालाबाध्यत्वम् । अनुमानेन च त्रिकालबाध्यत्वमिति कथं विरोध इति चेन्न । त्रिकाल-बाध्यत्वस्य त्रिकालासत्वरूपतया तद्ग्राहिण एककालसत्वग्राहिणा विरोधात् । एककालसत्व-ग्राहिणापि त्रिकाले यदसत्वं तदभावसिध्यविरोधाच्च । न च प्रतिज्ञादिबोध्यं सत्वं व्यावहारिक-मिति वाच्यम् । तस्य मिथ्यात्वसिध्युत्तरकालीनत्वात् । व्यावहारिकशब्देनाबाध्यत्वविवक्षायां विरोधापरिहाराच्च । बाध्यत्वस्याद्याप्यसिद्धेः । बाधेति । प्रतिज्ञार्थस्य मिथ्यात्वे साध्याभावेन बाधः । हेतुवाक्यार्थस्य मिथ्यात्वे लिङ्गाभावेन स्वरूपासिद्धिः । उदाहरणार्थस्य मिथ्यात्वे व्याप्यत्वासिद्धिः । प्रतिज्ञादेर्मिथ्यात्वे तदभावेन परार्थानुमानप्रयोग आदिशब्देन ग्राह्य इत्यर्थः । तस्मान्नैतैः प्रयोगैर्मिथ्यात्वसिद्धिः । असतः साधकत्वासम्भवाद् इति भावः । किन्तर्हि साधकत्वे प्रयोजकम्? अत आह ॥ परमार्थेति । ननु व्याप्त्यादीनामसत्वेऽपि तज्ज्ञानस्य सत्वात् साधकत्वं स्यादिति चेन्न । ज्ञानस्यापि ब्रह्मेतरत्वेन मिथ्यात्वात् । एतदेव परिशेषेण साधयितुमाह ॥ तथा हीति । धीमात्रमित्यत्र मात्रपदेन सत्वासत्वपरोक्षत्वापरोक्ष-त्वौदासीनधीर्विवक्षिता । अत एवाह– तुच्छस्यापीति । तस्याप्यसत्वेन धीसत्वादिति भावः । नित्यातीन्द्रिय इति । तथा च धर्मादीनां स्वर्गादिसाधकत्वं न स्यादिति भावः । असतोऽपि सत्वेन वाऽसत्वेन वाऽपरोक्षधिय अग्रे उपपादयिष्यमाणत्वेन तत्राप्यतिप्रसङ्गस्तदवस्थो द्रष्टव्यः ।

ह्रद इति । न च तत्र बाधादेव वह्न्याद्यसिद्धिरिति वाच्यम् । प्रकृतेऽपि बाधस्योक्तत्वात् । बाधानवतारदशायां व्यावहारिक वह्न्यादिसिद्धिप्रसङ्गाच्च । वह्नित्वेनेति । वह्नित्वेन ज्ञाताद् गुञ्जापुञ्जादपि दाहापत्तिरित्यपि द्रष्टव्यम् । अत एवेति । अत्राबाधितासत्वधीर्यस्य कस्यापीति विवक्षितम् । तेन गौरोऽहमित्यादौ गौरत्वादावस्माकं त्रिचतुरकक्ष्यास्वबाधितसत्वबुध्य-भावेऽप्यदोष इति द्रष्टव्यम् । गौरोऽहमित्यादाविति । यस्य कस्येत्यर्थः । तेनास्माकं तत्र बाधितसत्वबुद्धावपि न दोषः । ननु गौरोऽहमित्यादौ प्रत्यक्षबाधाभावेऽपि यौक्तिकबाधसत्वात् कथं गौरत्वादिनाऽऽत्माद्यनित्यत्वादिसाधनमित्यत आह ॥ यौक्तिकेति । प्रकृते जगत्सत्व-बुद्धावित्यर्थः । एतेनेति । लोकप्रसिद्धिः किं यत्किञ्चिल्लोकप्रसिद्धिः सकललोक प्रसिद्धिर्वा, परीक्षकप्रसिद्धिर्वा ? नाद्यः । गौरत्वादावपि सत्वात् । न द्वितीयः । प्रपञ्चेऽप्यभावात् । न तृतीयः । दृश्यत्वादेर्मिथ्यात्वसाधकत्ववादिसङ्करादीनां परीक्षकत्वस्यैवासम्प्रतिपत्तेः । एतेनैवेति । तेन गौरत्वादि नानात्माद्यनित्यत्वादिसाधनम् । तत्र तत्ववादिनः सत्वबुद्धेरभावादिति भावः । निपुणेनेति । तत्काले शून्याद्वैतसाधकहेतुषु वादि प्रतिवादिप्राश्निकानां त्रिचतुरकक्ष्या-स्वबाधितत्वबुद्धिसत्वात् । बाधकास्फुरणादिति भावः । यादृश्येति । न च ब्रह्मसत्वबुद्धिवज् जगत्सत्वबुद्धेर्नाबाधितत्वम् । जगत्सत्वग्राहिप्रत्यक्षस्य त्रिकालाबाध्यत्वरूपसत्वाविषयत्वं चेति कथं तेन सत्वसिद्धिरिति वाच्यम् । ब्रह्मबुद्धिवज् जगत्सत्वबुद्धेरपि परीक्षितत्वेन बाधाभावस्यो-पपादितत्वात् । प्रत्यक्षस्यापि त्रिकालाबाध्यत्वरूपसत्वविषयत्वस्योपपादितत्वाच्च । तेन सत्वसिद्धिरुपपन्नेति । अन्यथेति । यदि दोषाजन्यत्वेन निश्चिते दोषशङ्का, अबाधितत्वेन निश्चितेऽपि बाधशङ्का तर्हीत्यर्थः । तुल्य न्यायत्वादिति भावः । नापीति । परप्रसिद्धं हेत्वादीनां सत्वं साध्यसाधकत्वे तन्त्रमिति नेत्यर्थः । ननु मास्तु स्वार्थानुमानम् । परार्थप्रयोगस्तु स्यादेवेत्यत आह ॥ परार्थेति । किञ्च परप्रसिद्धं सत्वमवास्तवमिति स्वीकर्तव्यम् । तथा च कथं तेन मिथ्यात्वरूपस्य साध्यस्य वास्तवत्वसिद्धिः? अवास्तवेन गुञ्जापुञ्जसमारोपितेन वह्निना वास्तवदाहादर्शनादित्याह ॥ परप्रसिद्धेति ।

किञ्च मिथ्यात्वस्यावास्तवत्वे तद्बोधकश्रुतीनां तत्वावेदकत्वं न स्यात् । तथा चापसिद्धान्त इत्याह ॥ मिथ्यात्वस्येति । परसिद्धेन साध्यसाधनमयुक्तमित्यत्र भट्टवार्तिकसम्मतिमाह ॥ तदुक्तमिति । योऽर्थः परासिद्धः पररीत्याऽसिद्धः । स्वयं सिद्धः स्वस्य सिद्धः । अभिधीयते साध्यत्वेन साधनत्वेन वा प्रयुज्यते । तत्र प्रतीकारो ऽसाध्यत्वासाधनत्वापादकदूषणपरिहारो भवेत् कर्तुं शक्यते । स्वतोऽसिद्धे साधने साध्ये वा का क्रिया? न कोऽपि दूषणपरिहारोपाय इत्यर्थः । नापीति । साध्यसाधन इति शेषः । अत्र व्यावहारिकं सत्वमिति कोऽर्थः? किं बाध्यत्वं विवक्षितम्, अथवाऽबाध्यत्वं, यद्वा सत्वेन व्यवहारमात्रम्? नाद्य इत्याह । प्रपञ्चेति । प्रातिभासिकेनेति । ननु हेतुव्याप्त्यादेरनुमितिविषयसमसत्ताकत्वमसिद्धम् । धूलीपटले धूमविभ्रमानन्तरं वह्निमति वह्न्यनुमितेः प्रमात्वेन व्यभिचारात् । तत्र हेत्वादेः प्रातिभासि-कत्वात् । गन्धप्रागभावावच्छिन्नो घटो गन्धवान् इत्यत्र व्याप्त्यादेः सत्वेऽपि अनुमेयार्थस्य प्रातिभासिकत्वदर्शनादिति चेन्न । यादृच्छिकातिरिक्तपक्षतावच्छदकाविरुद्धसाध्यकानुमितित्वा-वच्छेदेनानुमेयार्थसमसत्ताकत्वं हेतुव्याप्त्यादेर्नियतमिति विवक्षितत्वात् । यद्वा हेतुव्याप्त्यादे-रित्यत्रातद्गुणसंविज्ञान बहुव्रीहिणाऽबाधितत्वानुमितिप्रामाण्ययोरनुमेयसमसत्ताकत्वमुक्तम् । एवं च यादृच्छिकस्थले न व्यभिचारः । तत्राप्यबाधितत्वानुमितिप्रामाण्ययोः सत्वात् । गन्ध-प्रागभावावच्छिन्नो घटो गन्धवानित्यादौ तदभावादनुमेयार्थस्य प्रातिभासिकत्वम् । मिथ्या-त्वानुमितिस्थले तु अबाधितत्वानुमितिप्रामाण्ययोर्व्यावहारिकत्वादनुमेयार्थस्यापि व्यावहारि-कत्वमेव स्यादिति । अबाध्यत्वं व्यावहारिकत्वमिति द्वितीयपक्षे इष्टापत्तिरित्याह ॥ किञ्चेति । तृतीये आह ॥ सत्वेनेति । उक्तदोषा अमृतत्वेन ज्ञातस्य विषस्य सञ्जीवकत्वमित्याद्याः । ननु ब्रह्मज्ञानेतराबाध्यत्वं व्यावहारिकसत्वं विवक्षितम् । इदं च न मिथ्यात्वसिध्यधीनम् । मिथ्यात्वमनङ्गीकुर्वतस्तवापि सिद्धत्वात् । अत्यन्ताबाध्यसाधारणत्वाच्च । एवं च नान्योन्या-श्रयादिकमिति चेन्न । तथा सति तुच्छस्यापि साधकत्वप्रसङ्गात् । त्वन्मते तस्यापि ब्रह्म-ज्ञानेतराबाध्यत्वात् । असत्वेऽप्यनेनैवार्थक्रियाद्युपपत्त्या सद्वैलक्षण्याङ्गीकारवैयर्थ्याच्च । किञ्च ब्रह्मण्यारोपितजडत्वादेर्व्यावहारिकत्वेन तेन तस्य मिथ्यात्वाचेतनत्वादिकं स्यात् । एवं ब्रह्मण्यारोपितक्षणिकत्वादेरपि व्यावहारिकत्वेन शून्यपक्षोक्तसकलदोषस्य त्वन्मते प्रसङ्गाच्च । तस्मान्नेदं व्यावहारिकत्वम् । किन्तूक्तरूपमेव वाच्यमिति मूलोक्तदूषणं सुस्थमिति । ननु सत्वेन बहुकालीनभ्रान्तिविषयत्वं साधकत्वे प्रयोजकम् । अमृतत्वेन ज्ञातविषादौ च न बहुकालीन-भ्रान्तिरित्यत आह ॥ भ्रान्तेर्बहुकालेति । नभोनैल्यादेरपि तादृशभ्रान्तिविषयत्वेनात्माद्य-नित्यत्वादिसाधनत्वं स्यादिति भावः । उक्तमर्थं सङ्गृह्णाति । तथा चेति । पारमार्थिकमेव सत्वं, न सत्यद्वयकल्पनेत्यत्र भट्टवार्तिकसम्मतिमाह– तदुक्तमिति । तस्माद् यन्नास्ति कुत्रापि तन्नास्त्येव । सर्वथा असदेवेत्यर्थः । यच्चास्ति परमार्थतः कुत्रापि तत् सत्यम् । अन्य-न्मिथ्यैवासदिति न सत्यद्वयकल्पना पारमार्थिक सांवृतरूपसत्यद्वयकल्पनेत्यर्थः । ननु मिथ्या-संवृतिशब्दयोस्तुल्यार्थत्वे मिथ्येत्यनुक्त्वा संवृतीति कथमुच्यत इत्यत उक्तम् ॥ तुल्यार्थत्वेऽ-पीति । वञ्चनार्थं लोकानां मोहनार्थम् । अप्रसिद्धशब्दप्रयोग इति भावः ।

किञ्च व्यावहारिकसत्वं न साधकत्वप्रयोजकम् । अज्ञानसाधके साक्षिणि अभावा-दित्याह ॥ अज्ञानादेरिति । ननु ब्रह्मज्ञानेतरज्ञानाबाध्यत्वरूपव्यावहारिकत्वस्य परमार्थसति साक्षिणि सम्भवात् साधकत्वं भविष्यतीति चेन्न । अस्य परमार्थसत्साधारणत्वेन जनकत्वा-प्रयोजकत्वात् । अतिप्रसङ्गादेः प्रागेवोक्तत्वाच्च । एतदपेक्षयाऽबाध्यत्वरूपपरमार्थत्वस्यैव प्रयोज-कत्वाच्चेत्यलं विस्तरेण । न चेति । तथा चाविद्यावृत्तिप्रतिबिम्बितस्यैव साक्षित्वात् तस्य च व्यावहारिकत्वाद् व्यावहारिकसत्वस्य प्रयोजकत्वेन व्यभिचार इति भावः । त्वयैवेति । अविद्यावृत्तिप्रतिबिम्बितस्य साक्षित्वे तस्यानित्यत्वान् नित्यज्ञानवेद्यत्वं सुखादेस्त्वयोक्तं भज्येतेति भावः । न चाविद्यावृत्तेरुपलक्षणत्वमिति वाच्यम् । तर्हि तदुपलक्ष्यस्य चिन्मात्रत्वे व्यावहारिक सत्वस्याप्रयोजकत्वापातः । विशिष्टत्वे तस्यानित्यत्वादपसिद्धान्तः स्यादिति । अज्ञानसुखा-देरिति । यथाऽन्तःकरणवृत्तिप्रतिबिम्बितसाक्षिवेद्यत्वेन घटादेर्ज्ञातैकसत्वाभावस् तथा वृत्ति-प्रतिबिम्बितसाक्षिवेद्यत्वे सुखादेरपि ज्ञातैकसत्वाभावः स्यात् । न चान्तःकरणवृत्तेरिन्द्रिय-सन्निकर्षजन्यत्वाद् इन्द्रियसन्निकर्षस्यार्थं विनाऽयोगेनान्तःकरणवृत्तिप्रतिबिम्बितसाक्षिवेद्यत्वे न ज्ञातैकसत्वम् । अविद्यावृत्तेर्दोषमात्रजन्यतया सुखाद्यभावेऽपि तद्वृत्त्युपपत्तेस् तद्वृत्तिप्रतिबिम्बित-साक्षिवेद्यत्वे कथं ज्ञातैकसत्वाभाव इति वाच्यम् । एवं ह्यविद्यावृत्तिस्थलेऽर्थाध्यासस्वीकारो न स्यात् । तेन विनाप्यविद्यावृत्त्युपपत्तेः । तथा चासत्ख्यातिवादिचरणानुप्रवेशः स्यात् । लाघवेन साक्ष्यभिव्यञ्जकवृत्तित्वावच्छेदेनैवार्थोपयोगस्याङ्गीकर्तव्यत्वाच्च । न चापरोक्षवृत्तेरर्थसाहित्य-नियमाद् अर्थाध्यासाङ्गीकारो, न तु वृत्तिजनकत्वेनेति वाच्यम् । एवं ह्यन्तःकरणवृत्तिस्थलेऽपि नियमादेवार्थसत्वाङ्गीकारो, न तु जनकत्वेनेति घटादेरपि ज्ञातैकसत्वं स्यात् । अविद्यावृत्तिस्थल इव तत्राप्यदृष्टविशेषसहकृतान्तःकरणमात्रेणैव वृत्त्युपपत्तेः । अर्थसाहित्यनियमस्याप्यन्तः करण-वृत्तिमात्रविषयत्वसम्भवाच्च । तस्मादपरोक्षवृत्तित्वावच्छेदेनार्थस्योपयोग इति अर्थाध्यासोऽङ्गीकार्य इति कथं न ज्ञातैकसत्वाभावः ॥ अविद्यावृत्तिं प्रतीति । तत्प्रतिबिम्बितस्य अविद्यावृत्ति-साधकत्वे व्यक्तिपरम्परायामनवस्था । अन्यथा आत्माश्रयादिकमिति भावः । सुषुप्तौ दोषा-भावेनाविद्यावृत्तेरभावात् तद्वृत्तिप्रतिबिम्बितसाक्ष्यभावेऽज्ञानाद्यनुभवाभावे परामर्शविरोधश्चेत्यपि द्रष्टव्यम् ।

नन्वज्ञानोपहितं चैतन्यं साक्षीत्यङ्गीक्रियते । अतो न कश्चिद् विरोध इत्यत आह ॥ साक्षिगतसाधकताया इति ॥ एवं च साक्षिणि सिद्धे प्रातीतिकाज्ञानसिद्धिः । तत्सिद्धौ तदुपहितत्वेन साक्षिसिद्धिरित्यन्योन्याश्रयत्वमिति भावः । तथा च शुद्धचैतन्यस्यैव साक्षित्वस्य वक्तव्यत्वेन व्यावहारिकसत्वस्य प्रयोजकत्वे साक्षिणि तदभावेन व्यभिचारः सुस्थ इति । एतेनेति । शुद्धचैतन्यरूपसाक्षिणो ज्ञानादिसाधकत्वसमर्थनेनेत्यर्थः । नापीति । प्रातिभासिक-मपि कस्यचित् साधकमित्याशयेन प्रथमः कल्पः । तदसाधकमित्याशयेन द्वितीयः । ननु तृणारणिमणिन्यायेन अनेकेषां प्रयोजकत्वं किं न स्यादित्यत आह– प्रयोज्य इति । नापि सदिति । अत्रापि तदेव तात्पर्यम् । तथा च नाननुगम इति भावः । अपरमार्थेति । न चापरमार्थसत्वेऽपि असद्विलक्षणत्वात् कथमसत्वमिति वाच्यम् । अपरमार्थसत्वं बाध्यत्वं वा, अबाध्यत्वरूपसद्विशेषो वा? आद्ये कथमसत्वाभावः? प्रतिपन्नोपाधौ स्वरूपेण त्रैकालिक-निषेधप्रतियोगित्वस्यैवासत्त्वात् । मृषार्थपरमार्थानुगतं सत्वं नास्तीत्यत्र भट्टवार्तिकसम्मतिमाह ॥ तदुक्तमिति । द्वितीय आह ॥ अपरमार्थसत इति । आरोपितानारोपितसाधारण सत्व-साम्याङ्गीकारे बाधकान्तरमाह ॥ किञ्चेति । आरोपितब्राह्मण्यादिकेऽपि ब्राह्मणत्वस्य सद्भावादिति भावः । निषेधस्येति । अब्राह्मणो याजनाध्यापने न कुर्यादित्यत्राब्राह्मण-शब्देनारोपितब्राह्मण्यहीनः कश्चन वर्णबाह्यो विषयः स्यादिति क्षत्रियादेर्याजनादौ निषेधो न स्यादित्यर्थः । अभ्युपेत्याह ॥ अस्तु वेति । तदनुगतम् आरोपितानारोपितानुगतम् । तन्त्रत्व इति शेषः । तत्फलस्य तयोरद्वैतसाक्षात्काराश्वमेधयोः फलस्य अद्वैतभावापत्तेः, ब्रह्महत्यातरण-रूपस्य । द्वैतस्य पारमार्थिकस्येति शेषः । वह्नेर् व्यावहारिकस्येति शेषः । अत एवेति । धर्मिसमसत्वस्य प्रयोजकत्वेऽद्वैतश्रुतिसाक्ष्यादेर्धर्मिसमसत्वाभावात् तेनाद्वैतादिसिध्यभावप्रसङ्गः । असद्विलक्षणत्वस्य प्रयोजकत्वे तूक्तातिप्रसङ्गः । गौरवाच्चेति । उक्तप्रयोजकद्वयापेक्षयाऽबाध्यत्व-रूपसत्वस्यैव तन्त्रत्वे लाघवमिति भावः । चशब्दस्त्वत एवेति परामृष्टहेतुसमुच्चयार्थः । धूमाभासेन व्यावहारिकवह्नेः सिद्धिः स्यादित्यतिप्रसङ्गं परिहर्तुं शङ्कते ॥ नन्विति । ननु धूमाभासे व्याप्त्यभावः किं निमित्त इत्यत आह ॥ बहुलोर्ध्वतादिवदिति । अस्या इति । धूमाभासस्यासाधकता व्याप्त्यभावादिति कल्पना, तदा स्याद् यद्यसतः साधकत्वं सिद्धं स्यात् । असतः साधकत्वसिद्धिश्चैवं कल्पनयेत्यन्योन्याश्रय इत्यर्थः । नन्वाश्रयादेः सत्वनियमाभाववद् हेत्वादेस्तन्नियमाभावः किं न स्यादित्यत आह ॥ आश्रयादेरिति । अत्रातिप्रसङ्गपरिहारादिकं पूर्वोक्तमेवानुसन्धातव्यम् । नापीति । अत्र सत्वमबाध्यत्वं वा, व्यावहारिकपारमार्थिकानुगतं सत्वसामान्यं वा? आद्य आह ॥ गौरवादिति । अप्रातिभासिकेति विशेषणस्य व्यर्थत्वा-दित्यर्थः । द्वितीय आह ॥ व्यावहारिकेति । अन्यथेति । गौरवानादर इत्यर्थः ।

किञ्चासतः साधकत्वं न सम्भवति । तत्साधकप्रमाणाभावात् । तत्साधकं च भवत् किं सद् उत असत्? नाद्यः । सतः प्रमाणस्यानङ्गीकारात् । द्वितीये विवादादित्याह ॥ किञ्चेति । त्वन्मतेऽपीति । न चाविद्यावच्छिन्नस्य साक्षित्वेन तस्य च व्यावहारिकत्वात् कथं सतः साधकत्वमिति वाच्यम् । अत्र हि साधकता साक्षिणि अविद्यावच्छेदिका इति वाऽभिप्रायः, अथवा विशिष्टस्य साक्षितेति ? नाद्यः । दण्डनिष्ठसाधनताया दण्डत्वावच्छिन्नत्वेऽपि साधन-ताया दण्डमात्रनिष्ठत्वात् साक्षिगतसाधकताया अविद्यावच्छिन्नत्वेऽपि तस्याः सन्मात्रसाक्षि-गतत्वेन सतः साधकत्वात् । न द्वितीयः । विशिष्टस्य जडत्वेनास्वप्रकाशत्वेनाज्ञानादि-साधकतासम्भवात् । अन्योन्याश्रयादेरुक्तत्वाच्च । सतः साधकत्वं त्वन्मतमित्याचार्यैरप्युक्त-मित्याह ॥ उक्तं हीति । अविशेषस्य निर्विशेषस्य । असत इति यावत् । ननु तथापि सतः साधकत्वे किं प्रमाणमित्यत आह ॥ औत्सर्गिकेति । धूमज्ञानादिकं साधकमिति ज्ञानं जायत इत्यविवादम् । तच्च निरपवादेन साक्षिणा प्रमाणत्वेन सिद्धमिति सतः साधकत्वं प्रामाणिक-मिति भावः । लोकमर्यादयापि सतः साधकत्वं सिध्यतीत्याह ॥ तवापीति । मर्यादोल्लङ्घने कापि व्यवस्था न सिध्यतीति भावः । अन्योन्याश्रयादिति । सिद्धेरवास्तवत्वे सिद्धे सतः साधकत्वाभावेऽसतोऽपि साधकत्वसम्भवेनानुमानेन मिथ्यात्वसिद्धिः । तत्सिद्धौ सिद्धेर-वास्तवत्वमित्यन्योन्याश्रय इत्यर्थः । अन्यथेति । यदि सतः साधकत्वसिद्धिरसतीत्यर्थः । असतः साधकत्वं नेत्यत्र भट्टवार्तिकसम्मतिमाह ॥ तदुक्तमिति । तत्रोपपादकमाह ॥ सिद्धिरिति ॥ विचारस्येति । अर्थशून्यो विचारः स्यादित्यर्थः ।

### **न्यायामृतप्रकाशः**

सत्त्वसाधकप्रमाणापेक्षया मिथ्यात्वसाधकानुमानानां व्याहत्यादिना दौर्बल्याच्च न तद्बाधकत्वमित्याह ॥ किञ्चेति ॥ एतैर्दृश्यत्वजडत्वपरिच्छिन्नत्वादिहेतुभिः । प्रतिज्ञावाक्येन प्रापितस्य मिथ्यात्वरूपसाध्यस्य, हेतुवाक्यप्रापितस्य साधनस्य, उदाहरणवाक्यप्रापिताया व्याप्तेरुपनयादिवाक्यप्रापितानां चार्थानां मिथ्यात्वं न बोध्यते बोध्यते वा । आद्य आह ॥ न बोध्यत इति ॥ द्वितीये त्वाह ॥ बोध्यत इति ॥ विमतं मिथ्येति प्रतिज्ञारूपेण वाक्येन पक्षे मिथ्यात्वं विधीयते । अनुमानप्रयोगेण तु विश्वमिथ्यात्वं साधयता विश्वान्तर्गतस्य मिथ्यात्वरूपप्रतिज्ञार्थस्यात्यन्ताभावरूपमिथ्यात्वं साध्यते इति व्याहतिरित्यर्थः ॥ बाधेति ॥ अनुमानेन विश्वान्तर्गतमिथ्यात्वस्यापि अत्यन्ताभावप्रतियोगित्वरूपमिथ्यात्वबोधने पक्षेऽ-भावप्राप्त्या बाध इत्यर्थः ॥ स्वरूपासिद्धीति ॥ अनुमानेन विश्वान्तर्गतदृश्यत्वादिहेतूनाम् अत्यन्ताभावसाधने पक्षेऽसत्त्वप्राप्त्या स्वरूपासिद्धिरित्यर्थः ॥ व्याप्यत्वेति ॥ उदाहरण-वाक्यप्रापितस्य व्याप्यत्वस्य मिथ्यात्वबोधने व्याप्त्यभावप्राप्त्या व्याप्यत्वासिद्धिरित्यर्थः । नन्वनुमानप्रयोगेण दृश्यत्वादीनां मिथ्यात्वबोधनेऽपि साधकत्वमुपपद्यत एव । मिथ्याभूतस्यैव मया साधकत्वाङ्गीकारदित्यत आह ॥ परमार्थेति ॥ परमार्थसत्त्वस्य साधकत्वे तन्त्रत्वं परिशेषेणोपपादयति ॥ तथा हीत्यादिना ॥ तत्र साधकत्वे ॥ तुच्छस्यापीति ॥ शब्दा-भासादिना व्योमकमलादीनामपि ज्ञानसम्भवेन साधकत्वप्रसङ्ग इत्यर्थः ॥ नापीति ॥ तथा च तुच्छव्यावृत्तिरित्यर्थः । प्रपञ्चे त्वद्रीत्याऽपरोक्षभ्रान्तिसिद्धेनात्यन्ताबाधेन पारमार्थिकत्वस्य सिद्धिः स्यादित्यर्थः । धीमात्रादेः साधकत्वे व्यतिरेकव्यभिचारमाह ॥ वह्नित्वेनेति ॥ नारिकेलद्वीपवासिनो वह्नेर्वह्नित्वेन ज्ञानाभावेऽपि दाहरूपकार्यसिद्धेर्दर्शनादित्यर्थः । धीमात्रादेस्तन्त्रत्वेऽन्वयव्यभिचारमप्याह ॥ अमृतत्वेनेति ॥ विषस्यामृतत्वज्ञाने सत्यपि संजीवनरूपकार्यादर्शनादित्यर्थः ॥ अबाधितेति ॥ तथा च ह्रदेऽपरोक्षभ्रान्तिसिद्धेन धूमेन वह्न्यसिद्धिः । अमृतत्वेन ज्ञातेनापि विषेण सञ्जीवनासिद्धिः । तज्ज्ञाने त्रिचतुरकक्ष्यासु बाधसद्भावादिति भावः । इत्येतदप्यत एव निरस्तम् । प्रपञ्चेऽपरोक्षभ्रान्तिसिद्धात्यन्ता-बाधस्यापि ब्रह्मज्ञानपर्यन्तमपि बाधाभावेन त्रिचतुरकक्ष्यास्वबाधितसत्त्वप्रकारकधीविषयत्व-सत्त्वेन पारमार्थिकत्वसिद्धिः स्यादिति भावः । त्रिचतुरकक्ष्यास्वबाधितसत्त्वधियः साधकत्व-तन्त्रत्वे दूषणान्तरमाह ॥ गौरोऽहमिति ॥ तदेवोपपादयति ॥ गौरोऽहमित्यादावपीति ॥ गौरत्वादेरात्मादौ सत्त्वधियस् त्रिचतुरकक्ष्यास्वबाधितत्वेन आत्माऽनित्यः रूपवत्त्वादित्येवं गौररूपेणात्मन्यनित्यत्वबु(सि)द्धिः स्यात् । भौतिकं त्वेव रूपादिव्याप्तं नाशेनेति वचनात् । तथा नभःस्पर्शवन्नीलरूपवत्त्वादित्येवं नीलरूपेणाकाशेऽपि स्पर्शसिद्धिः स्यादिति भावः ।

ननु त्रिचतुरकक्ष्यास्वबाधितत्वं नाम न प्रत्यक्षमात्रेण बाधाभावः किन्तु बाधसामान्या- भावः । तथा च न तत्र त्रिचतुरकक्ष्यास्वबाधः । आत्माकाशौ न रूपवन्तौ विभुत्वादित्यनु-मानबाधोऽस्तीति चेत्तत्राह ॥ त्वन्मत इति ॥ प्रपञ्चे सत्त्वधियोऽप्यनुमानबाधितायास्त्व-याङ्गीकृतत्वान्न त्रिचतुरकक्ष्यास्वबाधितासत्त्वधीस्त्वन्मतेऽस्तीति दृश्यत्वादीनां साधकत्वं न स्यादित्यर्थः ॥ लोकप्रसिद्धिरिति ॥ सत्त्वेन लोकप्रसिद्धिरित्यर्थः । इष्टसिद्धिर्मायावाद-ग्रन्थविशेषः । तदप्येतेनैव निरस्तम् । गौरोऽहं, नीलं नभ इत्यादेरपि सत्त्वेन परमलोक-प्रसिद्धेः सत्त्वादित्यर्थः । एतेनेत्युक्तं विशदयति ॥ निपुणेनेति ॥ कथायां कुशलेनेत्यर्थः ॥ उक्तधीविषयेति ॥ त्रिचतुरकक्ष्यास्वबाधितवादिप्रतिवादिप्राश्निकसत्त्वधीविषयेत्यर्थः । तथा च निपुणबौद्धोक्तानां शून्यमेवाद्वितीयं तत्त्वमित्येतदर्थप्रतिपादकहेतूनामपि प्राश्निकादिभिस्त्रि-चतुरकक्ष्यास्वबाधितत्वेन ज्ञातत्वात् त्वां प्रति तदुक्तैरपि हेतुभिस्तव शून्याद्वैतसिद्धिः स्यादिति भावः ॥

यादृश्येति ॥ यादृश्या बुद्ध्या नभोनैल्यादिधीव्यावृत्तया घटादौ सत्त्वसिद्धिस्तादृश-बुद्धिविषयत्वमेव मम साधकत्वे तन्त्रमित्यर्थः । एतेनेत्युक्तं विशदयति ॥ यादृश्येति ॥ शब्दे क्लृप्ता दोषा अर्थबाधादयः । प्रत्यक्षे क्लृप्तदूरत्वादिदोषरहितेन प्रत्यक्षेण जगति सत्त्वस्य सिद्धत्वात्तादृशधियस्त्वया साधकत्वाङ्गीकारे पारमार्थिकसत्त्वधिय एव साधकत्वप्राप्तेरित्यर्थः । ननु प्रत्यक्षे क्लृप्तदोषराहित्यमसिद्धम् । शुक्तिरूप्यप्रत्यक्षदृष्टान्तेन जगत्प्रत्यक्षेऽपि प्रत्यक्षत्व-हेतुना दोषोऽनुमीयते । तेन न जगति सत्त्वसिद्धिरिति चेत् तत्राह ॥ अन्यथेति ॥ तर्हि तवापि शब्दे क्लृप्तदोषहीनवेदान्तजन्यया धिया ब्रह्मण्यपि सत्त्वं न सिद्ध्येत् । तत्कुत इत्यत उक्तम् ॥ पूर्वपक्षीति ॥ तेनेति ॥ स्वार्थानुमाने पराभावादिति भावः । स्वार्थानुमाने परसिद्धसत्त्वानपेक्षायामपि परार्थानुमानं तदपेक्षमस्त्वित्यत आह ॥ परार्थेति ॥ प्रयोगस्य ज्ञानपूर्वकत्वेन स्वस्य ज्ञानाभावे परार्थप्रयोग एवायुक्त इति भावः ॥ परेति ॥ परप्रसिद्ध-सत्त्वोपेतेन दृश्यत्वादिहेतुनेत्यर्थः । वास्तवसाध्यं मिथ्यात्वम् । असिद्धेस्तवेति शेषः । तथात्वे बौद्धप्रसिद्धहेतुना त्वन्मते जगति वास्तवसप्तभङ्गित्वादिकमपि सिद्ध्येदिति भावः ।

पररीत्या बौद्धरीत्या । अतो बौद्धमतप्रसिद्धेनैव दृश्यत्वेन हेतुना मिथ्यात्वमपि त्वद्रीत्यैव साध्यं, तेन मन्मते तद्वास्तवमतो नोक्तदोष इति भावः ॥ बौद्धरीत्येति ॥ परसिद्धेन परं प्रति मिथ्यात्वसिद्धावपि तव प्रपञ्चमिथ्यात्वसिद्ध्यभावेन, वस्तुतस्त्वन्मते जगतस्सत्यत्वमेव स्याद् बौद्धोक्तसाधनेन बौद्धमत एवात्मनो मिथ्यात्वेऽपि त्वन्मते तस्य सत्यत्ववदित्यर्थः ॥ मिथ्यात्वस्येति ॥ मिथ्यात्वमपि पररीत्यैव न वास्तवमित्यङ्गीकारे तद्बोधकस्य नेहनानेति प्रमाणस्य त्वदभिमततत्वावेदकत्वं न स्यादिति भावः ॥ योऽपीति ॥ यः पदार्थः परमतेऽसिद्धः स्वमते सिद्धस्तत्र प्रतीकारो दूषणं स्यात् । स्वमतेऽसिद्धोऽयमिति वादिनं प्रति कः प्रतीकारस् तेनैवासिद्धत्वाङ्गीकारात्तद्दूषणं व्यर्थमित्यर्थः । तथा च मिथ्यात्वं वास्तवं मया नाङ्गीक्रियत इत्युच्यते चेदस्मदिष्टसिद्ध्या न तद्दूषणेनास्माकं कृत्यमित्या-शयः ॥ अन्योन्येति ॥ सिद्धे प्रपञ्चमिथ्यात्वे व्यावहारिकसत्त्वसिद्धिस्तत्सिद्धौ च तस्य साधकत्वे तन्त्रत्वसिद्ध्या तादृशसत्त्ववता दृश्यत्वादिना मिथ्यात्वसिद्धिरित्यन्योन्याश्रया-दित्यर्थः । व्यावहारिकेण दृश्यत्वादिहेतुना । पारमार्थिकासिद्धेः पारमार्थिकस्य मिथ्या-त्वस्यासिद्धेरित्यर्थः । कुतोऽसिद्धिरिति चेत् हीनसत्ताकेनाधिकसत्ताकसाध्यसिद्धेरदर्शना-दित्याशयेनोक्तम् ॥ प्रातिभासिकेनेति । नन्वेतदयुक्तम् । यादृच्छिकस्थले आरोपितेनापि धूमेन व्यावहारिकवह्निसिद्धेर्दर्शनादित्यस्वरसादाह ॥ किञ्चेति ॥ उक्तदोषा इति ॥ सत्त्वेन व्यवहारमात्रं वस्तुतस्सत्त्वं नास्तीत्यङ्गीकारे हेत्वादिवाक्यप्रतिपाद्यस्य दृश्यत्वादेः सत्त्वा-भावप्राप्त्या स्वरूपासिद्धिव्याप्यत्वासिद्ध्यादयो दोषा उक्ता इत्यर्थः । बहुकालानुवृत्तभ्रान्ति-हेतुत्वेन नभोनैल्यभ्रमहेतोरिव व्यावहारिकसत्त्वविषयश्रुतीनामप्रामाण्यापातात् । अतो बहुकालानुवृत्तभ्रान्तेर्न साधकत्वप्रयोजकत्वम् । नभोनैल्यच्छत्राकारत्वादिप्रत्यक्षस्यापि साधकत्वापत्तेरित्यर्थः ।

सङ्गृह्णाति ॥ तथा चेति ॥ साधकत्वप्रयोजकभूतं सत्त्वं यदा यर्हि व्यवहारसिद्धम् अबाध्यत्वादिरूपं विवक्षितं तर्हि अस्माकं का क्षतिः, इष्टापत्तिरिति भावः । न चेत्, सत्त्वेन व्यवहारमात्रं वस्तुतस्सत्त्वं नास्तीत्यङ्गीकृतं चेद् असतस्साधकत्वं नास्तीत्यत्र किमायातम् । हेत्वादिवाक्यप्रतिपाद्यस्य दृश्यत्वादेः सत्त्वाभावात्स्वरूपासिद्ध्यादिदोषः स्यादतः साधकत्वायोग इत्यभिहिते नासतः साधकत्वं मयोच्यते, दृश्यत्वादेर्व्यावहारिक-सत्त्वाङ्गीकारात्तस्यैव साधकत्वे तन्त्रत्वादिति त्वयेरितम् । तत्र व्यावहारिकसत्त्वरूपविचारे वस्तुतस्सत्त्वं नास्तीत्युक्तं स्यात् । तथा चासत एव पुनःसाधकत्वोक्तेरसतः साधकत्वं नास्तीत्यस्माभिरभिहितप्रमेये दूषणं किमायातमित्यर्थः । असतोऽपि साधकत्वमित्येतां तु दुराशाम् उत्तरत्रापाकरिष्याम इति भावः ॥ तस्मादिति ॥ यन्नास्ति शशशृङ्गादि तन्नास्त्येव यदस्ति तत्परमार्थत एवास्ति । तस्मात्तत्सत्यमेव । अन्यच्छशशृङ्गादिकं मिथ्यैवेति सत्यद्वय कल्पना सत्यद्वैविध्यकल्पना पारमार्थिकसांवृतरूपसत्त्वद्वैविध्यकल्पना न युक्ता । पारमार्थिकमिथ्याव्यतिरिक्तसांवृतसत्त्वोपेतवस्तुनोऽभावात् । सांवृतत्वोक्त्या शशशृङ्गव-न्मिथ्यात्वमेवोक्तं स्यात् । तथा च प्रत्यक्षादिबाधः । तेन कारणेन लालावक्त्रासवादिशब्दवन् मिथ्यासांवृतशब्दयोस्तुल्यार्थत्वे पर्यायत्वे सति शशशृङ्गं मिथ्या, जगत्सांवृतं सत्यमित्युप-न्यासः शिष्यवञ्चनार्थमेवेत्यर्थः । तथा चैवं भट्टाचार्यैर् बौद्धं प्रत्युक्तत्वात्तवापि प्रच्छन्न-बौद्धत्वात्सांवृतसत्त्वस्थानाभिषिक्तव्यावहारिकसत्त्वस्यापि मिथ्याशब्दपर्यायत्वात्तदुपन्यासो वञ्चनार्थ एवेति भावः । तथा च व्यावहारिकसत्त्वं साधकत्वोपयोगि न भवतीति ध्येयम् । व्यावहारिकसत्त्वस्य साधकतायां प्रयोजकत्वे साक्षिणि व्यभिचार इत्याह ॥ अज्ञानादेरिति ॥ आदिपदेन सुखादि ॥ सिद्धीति ॥ स्वरूपसतःसत्त्वपर्यन्तेत्यर्थः । साक्षिणि शुद्धचैतन्ये । सिद्धिपर्यन्तसाधक इत्यनेन रूप्यादिसाधकाविद्यावच्छिन्नसाक्षिणो व्यावहारिकाद्वैलक्षण्यं सूचितमिति ज्ञेयम् ॥ साक्ष्यपीति ॥ अविद्याकाराऽविद्यावृत्तिर्जायते । तस्यां प्रतिबिम्बित एव साक्षी अविद्यादिकं साधयति । तस्य च व्यावहारिकत्वान्न व्यभिचार इति भावः । चैत्ररागश् चैत्रगतः स्वशब्दःसमभिव्याहृतपरः । स्वशब्देन रागस् तद्विषयकं यदनित्यज्ञानम् ‘‘अयमिच्छावान् प्रयत्नवत्त्वादि’’त्यनुमानजन्यं, तदतिरिक्तं यदध्यक्षं तद्वेद्य इत्यर्थः । घटादौ तु पटविषयकं यदनित्यज्ञानम् अस्मदादिज्ञानं वृत्तिरूपं तदतिरिक्तं यदध्यक्षम् अधिष्ठान-चैतन्यरूपं तद्वेद्यत्वमस्तीति ज्ञेयम् । अविद्यावृत्तिप्रतिबिम्बितसाक्षिरूपाध्यक्षवेद्यत्वेन सिद्ध-साधनतावारणाय अनित्यज्ञानातिरेकिणेत्युक्तम् । अविद्यावृत्तिप्रतिबिम्बितं विशिष्टं साक्षि-चैतन्यं चानित्यमिति भावः । सुखादावपि रागवदिदमनुमेयमिति भावः ॥ नित्यधीति ॥ शुद्धसाक्षीत्यर्थः । तथा च तत्र व्यावहारिकसत्त्वाभावाद्व्यभिचार इति भावः । सुखेच्छा-ज्ञानादीनामप्यविद्यावृत्तिप्रतिबिम्बितसाक्षिवेद्यत्वे सुखाद्युत्पत्त्यनन्तरं कदाचिदविद्यावृत्ति-विलम्बेन तज्ज्ञानविलम्बापत्त्या सुखादीनां ज्ञातैकसत्त्वं न स्यादित्याह ॥ अज्ञानेति ॥

अस्तु वा यथाकथञ्चित्सुखादेरविद्यावृत्तिप्रतिबिम्बितसाक्षिवेद्यत्वं तथाप्यविद्याया नाविद्यावृत्तिप्रतिबिम्बितसाक्षिवेद्यत्वम् । आत्माश्रयानवस्थापत्तेः । अतः शुद्धसाक्षिवेद्यत्वमेव वाच्यम् । तथा चाविद्यासाधकशुद्धसाक्षिणि व्यभिचारः सुस्थ इत्याशयेनाह ॥ अविद्यावृत्तिं प्रतीति ॥ साधकताया अज्ञानसाधकतायाः । शुद्धसाक्षिणः साधकत्वाभाव इति यावत् ॥ अन्योन्येति ॥ अज्ञानस्वरूपसिद्धौ तदधीनस्य साक्षिणस्साधकत्वस्य सिद्धिस् तत्साधकत्वे सिद्धेऽज्ञानस्य प्रातीतिकत्वसिद्धिः । अज्ञानस्य प्रातीतिकत्वेन साक्षिण एव तत्सत्त्व-साधकत्वादित्यन्योन्याश्रय इत्यर्थः ॥ एतेनेति ॥ मयोच्यमानमसतः साधकत्वं यथाऽत्वद-सम्मतम् एवं भवदभिमतं सतस्साधकत्वं न ममापि सम्मतमित्येतदेतेनैव सत्यस्य साक्षिणो ह्यावयोर्मते साधकत्वाङ्गीकारेणैव निरस्तमित्यर्थः । विमतिर्विवादः । आनन्दबोधश् चित्सुखः ॥ नापीति ॥ क्वचित्पारमार्थिकी सत्ता साधकत्वे तन्त्रं क्वचिद्व्यावहारिकी सत्ता क्वचित्प्रातिभासिकी सत्तेति सत्तात्रयमपि तन्त्रम् । अथवा द्वयं प्रातिभासिकसत्त्वातिरिक्तं सत्त्वद्वयमित्यर्थः ॥ अननुगमादिति ॥ पारमार्थिकसत्त्वाभावेऽपि व्यावहारिकसत्त्वोपेता-दप्यर्थसिद्धेर्दर्शनाद्व्यभिचार इत्यर्थः । ननु तृणाभावेऽपि पर्णादिना वह्नेर्जायमानत्वेन व्यभिचारान्न वह्नौ तृणादीनां कारणत्वं, एवमेव यागस्यापि न स्वर्गसाधनत्वमित्याशङ्कायां यथा तृणजन्यवह्नेः सकाशान्मणिजन्यवह्नौ, यथा वा यागजन्यस्वर्गाद् दानादिजन्ये स्वर्गे वैजात्यमङ्गीकृत्य व्यभिचारः परिह्रियते एवमिहापि पारमार्थिकसत्त्वोपेतप्रमाणजन्यसिद्धितो व्यावहारिकादिसत्त्वोपेतप्रमाणजन्यसिद्धौ वैजात्यकल्पनान्न व्यभिचार इत्याशङ्कां परिहरति ॥ प्रयोज्येति ॥ तृणादिप्रयोज्यवह्नेस्तृणादिजन्यतावच्छेदकीभूतजातिविशेषस्यानुभवसिद्धत्वात् तृणे सति तादृशजात्युपेततार्णो वह्निविशेष इत्यस्य व्यभिचारो नास्तीति कल्प्यते तद्वदिह पारमार्थिकसत्त्वादिप्रयोज्यजातिविशेषाणामभावेन तृणारणिमणिन्यायासम्भवादिति भावः ॥ अपरमार्थेति ॥ पारमार्थिकसद्भिन्नव्यावहारिकादिसत इत्यर्थः ॥ असत्त्वेनेति ॥ सत्प्रभेदत्वाभावेन सत्त्वसामान्यं प्रति अव्यक्तित्वादित्यर्थः । तथा च शशविषाणगो-विषाणानुगतविषाणत्वसामान्यवत् सत्त्त्रयसद्द्वयानुगतसत्त्वसामान्यस्याप्यभावादित्यर्थः । तथा च परमार्थसत एव साधकत्वं सिद्ध्यतीति द्रष्टव्यम् ॥ विरोधादिति ॥ अबाध्यत्वादिरूप-सत्त्वस्य बाध्यत्वादिरूपमिथ्यात्वाश्रयमृषार्थे वृत्तिर्न सम्भवति । स्वाभाववति स्ववृत्तेर्विरुद्ध-त्वादित्यर्थः ॥ वृषसिंहयोरिति ॥ वृषस्य सिंहप्रभेदत्वाभावादिति भावः ।

नन्वपरमार्थसतोऽपि अबाध्यत्वरूपसद्विशेषत्वात्तत्र सत्त्वसामान्यं सम्भवतीत्यत आह ॥ अपरमार्थसत इति ॥ शाबलेयस्य शबलगोजन्यस्य गोरूपपदार्थस्य ॥ सद्वैलक्षण्यमिति ॥ अबाध्यत्वरूपसत्त्वाविरोधिनो ऽपारमार्थिकत्वस्य पारिभाषिकत्वापत्त्याऽपरमार्थसतोऽपि प्रपञ्चस्य वस्तुतः परमार्थसद्विशेषत्वात्तत्र सद्वैलक्षण्यं न स्यादित्यर्थः ॥ सामान्यविधि-मिति ॥ अनारोपितब्राह्मण्यवान्यजेतेति विशेषाश्रवणादित्यर्थः । ब्राह्मण्यां ब्राह्मणस्त्रियाम् । अब्राह्मणात् शूद्रान्त्यजादेर्जातश्चण्डालः । एतच्चात्यन्तनिषिद्धतासूचनाय । ननु प्रतिलोम-जानां यज्ञाधिकारे निषेधवचनविरोध इत्यत आह ॥ निषेधस्य त्विति ॥ तथा चारोपित-ब्राह्मण्यवान् निषेधाविषय इति तस्यापि विधिविषयत्वापत्तिरिति भावः । तदनुगतम् आरोपितानारोपितानुगतं सत्त्वसामान्यम् । तस्य तन्त्रत्वे सत्त्वसामान्यस्य तन्त्रत्वे । स्वाप्नेन प्रातिभासिकत्वोपेतेन ॥ तत्फलस्येति ॥ ऐक्यापत्तिस्वर्गरूपफलस्येत्यर्थः । पारमार्थिक-स्येत्येतद् द्वैतस्य वह्नेरित्यत्राप्यनुषञ्जनीयम् ॥ विरुद्धधर्मेणेति ॥ सर्वज्ञत्वाल्पज्ञत्वादिरूप-विरुद्धधर्मेणेत्यर्थः । साधकत्वप्रयोजकीभूतस्य सत्त्वसामान्यस्य सत्त्वादिति भावः ॥ धर्मीति ॥ तादृशसत्त्ववान् धर्मी । तद्वान् हेतुः साधक इत्यर्थः । अत एव धर्मिभूतयो-र्विशिष्टयोर्जीवेशयोर्व्यावहारिकत्वेन तत्तुल्यसत्ताकेनासद्विलक्षणेन च विरुद्धधर्मरूपहेतुना पारमार्थिकजीवेश्वरभेदसिद्धिप्रसङ्गादेवेत्यर्थः । ननु व्यावहारिकेश्वरभेदसिद्धिर्भवत्येवेत्यस्वर-सादाह ॥ गौरवाच्चेति ॥ सत्त्वे द्वैविध्याभावेन धर्मितुल्यसत्त्वासद्विलक्षणत्वापेक्षया सत्त्व-मात्रस्य साधकत्वे तन्त्रत्वोक्तौ लाघवमित्यर्थः । धूमाभासेन पारमार्थिकवह्नेः सिद्धिः स्यादित्यत्र परिहारं शङ्कते ॥ नन्विति ॥ कुतो व्याप्त्यभाव इत्यत आह ॥ बहुलेति ॥ यथा धूममात्रे न वह्निव्याप्तिः किन्तु बहुलोर्ध्वत्वावच्छिन्नमूलत्वयुक्ते तथा आभासधूमेऽपि न वह्निव्याप्तिः किन्त्वाभासभिन्न एवेत्यर्थः । व्याप्त्यर्थत्वाद् व्याप्त्युपयोगित्वात् ॥ अस्या इति ॥ असतः साधकत्वे सिद्धे धूमाभासस्यापि साधकत्वं स्यादित्यतिप्रसङ्गवारणाय बहुलोर्ध्वतादिवदाभासविविक्तत्वस्यापि व्याप्त्युपयोगित्वसिद्धिः । तत्सिद्धौ तदभावादेवा-साधकत्वं धूमाभासस्य नासत्त्वादिति कल्पनायाः सिद्ध्याऽतिप्रसङ्गाभावेनासतः साधकत्व-सिद्धिरित्यन्योश्रयादित्यर्थः । आरोपितेति आभासविवेकस्य विशेषणम् । तथा च व्यर्थ-माभासविविक्तत्वविशेषणम् । धूमाभासे व्यभिचारस्य तदवस्थत्वादिति भावः ॥ प्रकृतेऽपीति ॥ तथा च यथा ह्रदादावारोपिते धूमे न व्याप्तिः किन्त्वाभासविविक्ते पर्वत-वृत्तिधूम एव, एवं ब्रह्मण्यारोपिते दृश्यत्वेऽपि न व्याप्तिरस्तीति व्याप्तिसिद्धये प्रपञ्चे दृश्यत्वस्य सत्त्वं स्वीकार्यमित्यर्थः । साधकत्वार्थं वा साधकत्वोपयुक्तव्याप्त्याद्यर्थं वा दृश्यत्वादेस्सत्त्वमावश्यकमिति नासतः साधकत्वमिति भावः ।

किञ्च दृश्यत्वादिहेतोः सत्त्वमावश्यकं, अन्यथा हेत्वाद्यारोपस्य सर्वत्र सौलभ्येना-सिद्ध्यादिविभाग एव न स्यात् । अतस्तदर्थं वास्तवसत्त्वमेव वाच्यमित्याह ॥ हेत्वादीति ॥ ननु मिथ्यात्वानुमानेनासत्त्वेन बोधितानामपि पक्षहेत्वादीनां साध्यव्याप्त्यादीन्प्रत्याश्रयत्वं भविष्यति । वन्ध्यासुतो न वक्ता अत्यन्ताभावप्रतियोगित्वादित्यत्रासतोऽपि साधनं प्रत्या-श्रयत्वदर्शनादित्यत आह ॥ आश्रयादेरिति ॥ आदिपदेन साध्यसंसर्गग्रहणम् । आश्रय-साध्यव्यधिकरणासिद्धयो न दूषणमिति वचनेन आश्रयासिद्ध्यादेरदूषणत्वेन तस्य सत्त्व-नियमाभावेऽपि व्याप्तिरेव हि प्रयोजिकेत्युक्तत्वेन तस्याश्च सदाश्रयकत्वनियमेन हेत्वादेः सत्त्वमावश्यकमिति भावः ॥ तुच्छ इति ॥ असद्वैलक्षण्यघटितानिर्वाच्यत्वरूपप्रातिभासिक-त्वस्य तुच्छेऽभावेन तस्याप्रातिभासिकत्वेन साधकत्वं स्यादिति भावः ॥ गौरवादिति ॥ सत्त्वद्वैविध्यादिकल्पनमनादृत्य सत्त्वमात्रस्यैव साधकतायां प्रयोजकत्वे लाघवमिति भावः । नन्वस्तु सत्त्वमेव प्रयोजकं तत्राह ॥ व्यावहारिकेति ॥ पारमार्थिकसत्त्वातिरिक्तव्यावहारिक-सत्वरूपव्यक्त्यभावादिति भावः ॥ अतीति ॥ उक्तसत्त्वापेक्षयेत्यर्थः ॥ अन्यथेति ॥ लघुनि सम्भवे गुरुणोऽङ्गीकार इत्यर्थः ॥ उपस्थितेति ॥ उपस्थितं यद्रूप्यत्वादिकं तस्य पुरोवृत्तिनि योऽसंसर्गस् तदग्रह एव प्रवृत्तौ हेतुः स्यात् । एवं च भ्रान्तिर्न सिद्ध्येत् । संसर्गग्रहे भ्रमरूपं विशिष्टज्ञानं सिद्ध्येत् । एवं च सम्प्रतिपन्नविशिष्टज्ञानेनैव प्रवृत्तिर्भवति तत्रासंसर्गस्याभावादेव तदग्रहोऽस्ति । तत्सादृश्यादसंसर्गाग्रहादिदं रजतमिति ज्ञानादपि प्रवृत्तिर्भविष्यति । विद्यमानस्याप्यसंसर्गस्याग्रहणसद्भावादिति प्राभाकरेणोक्ते त्वया वाच्यं निषेधद्वयगर्भत्वेन गौरवाल्लाघवात्संसर्गग्रह एव प्रवृत्तौ हेतुरिति । एवं सति भ्रमरूपविशिष्टज्ञानसिद्धिरिति । तथा च लाघवानादरेणैतदपि न स्यात् साध्यं न सिद्धमित्यर्थः ॥ सदिति ॥ सतः साधकत्वानङ्गीकारादिति भावः ।

नन्वसतः साधकत्वमपि असतैव साधकान्तरेण प्रतिवादिनं त्वां प्रति सिध्द्यतीति चेत्तत्राह ॥ अनवस्थानादिति ॥ ननु सतः साधकत्वमपि विप्रतिपन्नत्वात्साध्यं तत्साधकं च मानं तावन्मां प्रत्यसिद्धम् । तथापि । न तावत्सतः साधकत्वं सता साध्यते । ममासिद्धः । नाप्यसता तवासिद्धेरित्याशङ्क्य निराकरोति ॥ न चेति ॥ न सतः साधकत्वं मया साधनीयं त्वन्मते सतःसाक्षिणोऽज्ञानादिसाधकत्वस्य सिद्धत्वादित्याह ॥ त्वन्मतेऽपीति ॥ तथा च सतः साधकत्वमुभयसम्मतमित्यर्थः । अत्रानुव्याख्यानसम्मतिमाह ॥ उक्तं हीति ॥ साक्षिणाऽज्ञानादिसिद्धिमिच्छता तेन मायावादिना सतस्साधकत्वं स्वीकृतमित्येव परन्तु तन्न सम्भवति । अविशेषस्य साधकता पुनःसाध्यैव न तु सिद्धा । सर्वशक्तिरहितस्य शून्य-वत्साधकताऽयोगादित्यर्थः ॥ औत्सर्गिकेति ॥ धूमादिग्राहकस्य ज्ञानस्योत्सर्गतः प्रमाणत्वात्प्रामाण्यस्य स्वार्थसत्त्वपर्यन्तत्वात्प्रमाणसिद्धानां सतां धूमादीनां साधकत्वस्य तत्साधकत्वे पर्यवसानादित्यर्थः ॥ उपायान्तरेति ॥ लोकमर्यादासिद्धोपायातिरिक्तोपाया-भावेनेत्यर्थः ॥ स्वच्छायेति ॥ यथा स्वकीया च्छाया स्वेनैवोल्लङ्घितुं न शक्यते एवं पर्वतवर्तिन एव साधकत्वं न तु बाष्पारोपितधूमस्येत्येवं लोकसिद्धं यत्सतः साधकत्वं तदप्युल्लङ्घितुं न शक्यत इत्यर्थः । नन्वसतः साधकत्वं नास्तीति वदतां लौकिकानामय-मभिप्रायः, असतो जायमाना सिद्धिः सती प्रमारूपा न भवतीति । मया त्वसतोऽस-त्सिद्धिरुच्यत इति न मम लोकमर्यादोल्लङ्घनमित्यत आह ॥ न चेति ॥ अन्योन्येति ॥ असतः साधकत्वे सिद्धेऽसतः साधकत्वं नास्तीति लोकप्रसिद्धेर्विषयान्तरपरत्वं लोकप्रसिद्धे-र्विषयान्तरपरत्वे च तद्विरोधाभावादसतोऽपि साधकत्वं सिद्ध्यतीत्यन्योन्याश्रय इत्यर्थः ॥ अन्यथेति ॥ लोकमर्यादातिक्रम इत्यर्थः ॥ प्रतीतिरिति ॥ असच्चेन्न प्रतीयेतेति प्रतीत्य-न्यथानुपपत्तिरूपार्थापत्त्या प्रपञ्चेऽसद्वैलक्षण्यं साध्यते तन्न स्यात् । लोकमर्यादासिद्धाया रूप्यादिप्रतीतेरप्यत्यन्तासत्त्वस्य शून्यवादिना वक्तुं शक्यत्वादित्यर्थः ॥ सल्लक्षणेति ॥ सतस्साधकस्य यल्लक्षणं पक्षवृत्तित्वादिरूपं तद्योगित्वं साधकत्वे तन्त्रं सल्लक्षणायोगित्वम-साधकत्वे तन्त्रमित्यर्थः । तच्च पर्वतवृत्तिधूमेऽस्ति । अतस्तत्र साधकत्वं न तु तदाभास इति नातिप्रसङ्गः । प्रकृते दृश्यत्वादौ च सल्लक्षणयोगित्वमस्तीति साधकत्वं युक्तमिति भावः ॥

असत्त्व इति ॥ दृश्यत्वादिभिरेव प्रयोगैः प्रपञ्चान्तर्गतस्य हेत्वादेरपि मिथ्यात्वबोधनेना-सत्त्वापत्त्या सतः साधकस्य यल्लक्षणं पक्षवृत्तित्वव्याप्तिमत्त्वादिरूपं तद्योगित्वाभावेन पक्षवृत्तित्वव्याप्त्यादिराहित्यरूपासत्साधकलक्षणयोगित्वप्राप्तेर्न साधकत्वं युक्तमित्यर्थः ॥ स्वप्नवदिति ॥ यथा स्वप्नप्रतीतयोर्धूमतदाभासयोरुभयोरपि मिथ्यात्वाविशेषेऽपि तत्र कश्चन सद्धेतुः साधकत्वेन व्यवह्रियते कश्चन तदाभासोऽसाधकत्वेन । एवमिहापि दृश्यत्वादेर्धूमा-भासादेश्च मिथ्यात्वाविशेषेऽपि हेतुतदाभासव्यवस्थया साधकत्वाद्युपपत्तेरित्यर्थः । एतेनेत्युक्तमेव विशदयति ॥ तद्वदेवेति ॥ स्वप्नदृष्टधूमादिना वास्तववह्निसिद्ध्यदर्शनादिहापि दृश्यत्वादिना वास्तवमिथ्यात्वरूपसाध्यसिद्धिर्न स्यादित्यर्थः । उपसंहरति ॥ तस्मादिति ॥ असत्यादिति ॥ स्वबोधितमिथ्यात्वकविश्वान्तर्गतत्वेनासत्यदृश्यत्वादेस्सकाशान्न सत्यभूत-मिथ्यात्वादिसिद्धिरिति बाधादिकं दुर्वारमिति भावः ॥ साधकञ्चेदिति ॥ किञ्चिद्धेत्वादिकं चेद्यदि साधकं तर्हि तस्य परमार्थास्तिता पारमार्थिकसत्त्वम् अवश्यमपेक्षितं भवेदेव । परमार्थ-सत्त्वस्यैव साधकत्वे तन्त्रत्वादिति भावः । नन्वपरमार्थसतोऽपि साधकत्वं किं न स्यादित्यत आह ॥ सिद्धिर्नेति ॥ सवितृसुषिरादावपि सत्यस्यैव साधकत्वमित्यनुपदमेव वक्ष्यत इति भावः ॥ लोकस्यापीति ॥ सदसतोः साधकत्वासाधकत्वातिक्रमे विचारस्य दैववशसम्पन्न-वनस्थवेणुनिस्सृतस्वनवद्यादृच्छिकवाङ्मात्रत्वापत्त्या प्रमाणसिद्धत्वाभावापातेनार्थनिश्चायकत्वा- भावापातात् । अतो लोकमर्यादानुसारेणैव सत एव साधकत्वं नासत इत्यङ्गीकार्यमिति भावः ॥

### **न्यायकल्पलता**

विश्वसत्वसाधकापेक्षया तन्मिथ्यात्वसाधकानुमानानां व्याहत्यादिना दौर्बल्यमभ्युच्चिनोति– किञ्चेति । एतैर्दृश्यत्वजडत्वादिघटितैः । प्रतिज्ञारूपवाक्येन प्रापितस्य मिथ्यात्वरूपसाध्यस्य । एवं हेतुरूपवाक्यादिभिः प्रापितानां लिङ्गादीनां मिथ्यात्वाबोधनेऽनुमित्सितसर्वमिथ्यात्वासिद्धि-रित्यर्थः । व्याहतिरिति । विमतं मिथ्येति प्रतिज्ञारूपेण वाक्येन पक्षे मिथ्यात्वं विधीयते । अनुमानप्रयोगेण विश्वमिथ्यात्वं साधयता विश्वान्तर्गतस्य मिथ्यात्वरूपस्य प्रतिज्ञार्थस्य बाधितत्व-रूपं मिथ्यात्वं साध्यत इति व्याहतिरित्यर्थः । बाध इति । अनुमानप्रयोगस्य व्याप्त्याद्यङ्गोपेतत्वेन प्रतिज्ञामात्रापेक्षया बलवत्वात्प्रतिज्ञोपनीतसाध्यापहारे बाध इत्यर्थः । स्वरूपासिद्धिरिति । हेतुवाक्योपनीतस्य लिंगस्यानुमानप्रयोगेणापहारे स्वरूपासिद्धिः । एवमुदाहरणवाक्यार्थस्यापहारे व्याप्यत्वासिद्धिरित्यर्थः । एवं च मिथ्यात्वसाधनायोपन्यस्तमनुमानं यदि मिथ्या स्यात्तर्हि तदसाधकं प्रसज्येत वन्ध्यासुतवचनवदित्यन्तरंगप्रतिकूलतर्कपराहतिरिति भावः ।

मिथ्यात्वसाधकेन प्रतिज्ञाद्युपनीतपक्षादीनां मिथ्यात्वबोधनेऽपि व्याहत्यभावः । प्रतिज्ञादि-भिस्तेषां त्रिकालाबाध्यत्वरूपसत्वाप्रतिपादनादिति चेत् । न । मिथ्यात्वानुमानेन पक्षादीनां स्वकालसत्वाबाधने प्रतिपन्नोपाधौ त्रैकालिकनिषेधप्रतियोगित्वरूपमिथ्यात्वासिद्धेः । एककाले सत्वग्राहकैः प्रतिज्ञादिभिस्त्रिकालवृत्यभावप्रतियोगित्वादिरूपमिथ्यात्वानुमानेन विरोधस्य कथमपि समाधातुमशक्यत्वाच्च । एककाले सतोऽपि कालत्रयेऽसत्वाभावादित्युक्तत्वात् । नन्वनुमान-प्रयोगेण दृश्यत्वादिहेतूनां मिथ्यात्वसाधनात् पारमार्थिकसत्वापहारेऽपि प्रकारान्तरेण साधकतोप-युक्तं सिध्यादिकं भविष्यतीत्यत आह– परमार्थेति । तथा च साधकत्वस्य प्राक्सत्वघटितत्वे तदन्यथानुपपत्या परमार्थसत्वमायातीति मिथ्यात्वानुमानस्य विरोध एवेति भावः । उक्तेऽर्थे परिशेषं दिदर्शयिषुराह– न तावदिति । ह्रद इति । हृदेऽपरोक्षभ्रान्तिसिद्धेन धूमेन व्यावहारिक-वह्नेः सिद्धिः । प्रपञ्चे चापरोक्षभ्रान्तिसिद्धेनात्यन्ताबाधेन पारमार्थिकसत्वस्य सिद्धिः स्यादित्यर्थः । वह्नित्वेनेति । तथाच तद्धीमात्रादीनां व्यतिरेकव्यभिचार इत्यर्थः । अमृतत्वेनेति । एवं च तेषामन्वयव्यभिचारोऽपीत्यर्थः । लोकप्रसिद्धिरिति । सत्वेनेति शेषः । इष्टसिद्धीति । गौरोऽहं नीलं नभ इत्यादेरपि सत्वेन पामरलोकप्रसिद्धेः सत्वान्निरस्तमित्यर्थः । निपुणेनेति । कथायां कुशलेनेत्यर्थः । तादृशबौद्धोक्तानां शून्यमद्वितीयमित्यस्मिन्नर्थे हेतूनामपि प्राश्निकादिभिस्त्रिचतुरकक्ष्यास्वबाधितत्वेन ज्ञातत्वात् तदुक्तैरपि हेतुभिः शून्याद्वैतस्य सिद्धिः स्यादिति भावः । यादृश्याबुध्या तव नभोनैल्यादिधीव्यावृत्तया घटादौ सत्वसिद्धिस्तादृग्बुद्धि-विषयत्वमेव असाधकत्वे तन्त्रमित्यर्थः । प्रत्यक्ष इति तादृशादुष्टबुद्धिविषयत्वस्य ब्रह्मणि सत्वाव्यभिचारित्वेन दृष्टतया लाघवेन सत्वस्यैव साधकत्वे प्रयोजकत्वादित्यर्थः । सत्यत्वं च यथा प्रत्यक्षविषयस्तथोक्तं प्राक् । अन्यथेति । योग्यानुपलब्ध्यादिना दोषाभावनिश्चयस्तु श्रुत्यर्थ इव प्रत्यक्षे सम इति भावः । तेनेति । स्वार्थानुमानस्य परानपेक्षत्वादित्यर्थः ।

ननु स्वार्थानुमानाभावेऽपि परार्थानुमानमस्त्वित्यत आह– परार्थेति । परप्रसिद्धेति । एकतरसिद्धार्थसाधनेन सर्वान् प्रति साध्यसिद्धिर्न सम्भवति । तदुपायाभावादित्यर्थः । ननु साध्यसिद्धिरपि न सर्वान् प्रति । किन्तु यं प्रति साधनं सिद्धमस्ति तं प्रत्येवेत्यत आह– न च मिथ्यात्वमिति । बौद्धेति । परसिद्धसाधनेन परं प्रति साध्यसिद्धावपि तव मिथ्यात्वविषय-तत्वज्ञानं न स्यात् । बौद्धोक्तसाधनेन बौद्धं प्रत्यात्मनो मिथ्यात्वेऽपि त्वां प्रति तत्सत्यत्ववत् प्रपञ्चस्य सत्यतैव स्यादित्यर्थः । मिथ्यात्वस्येति । मिथ्यात्वस्य मिथ्यात्वे तद्बोधकस्य नेह नानेति प्रमाणस्य त्वदभिमततत्वावदेकत्वं न स्यादित्यर्थः । ननु मिथ्यात्वेऽपि तत्वावेदक-श्रुतिवेद्यत्वोपपत्तिः । सत्वेन सत इव मिथ्याभूतस्यापि प्रमाणगम्यत्वाविरोधादिति चेन्न । यतो यथा ब्रह्मबोधकवाक्येन ब्रह्मणस्तात्विकत्वं सिद्धम् । प्रामाण्यस्य स्वतस्त्वात् तथा मिथ्यात्वा-वेदकवाक्येन मिथ्यात्वस्य त्वात्विकस्यैव सिद्धिमौचितिमावहति । मिथ्यात्वप्रतिपादके वाक्ये मिथ्यात्वस्य मिथ्यात्वेन बोधने तादृशपदाभावेन सामर्थ्याभावाच्च । अन्यथा यजमानः प्रस्तर इति वाक्यं यजमानस्य प्रस्तरत्वं प्रतिभासिकं प्रातिभासिकत्वेनैव प्रतिपादयतीति तत्सिद्धिजाती-त्यादिना यजमानादेर्गौणार्थत्वं न वर्णनीयं स्यादिति भावः । योऽपीति । परान्प्रत्यसिद्धः कृतकत्वादिः स्वयं स्वमते सिद्धत्वेन प्रयुज्यते । तत्र परं हेतुसाधनादिप्रतीकारो भवति । स्वतोऽ-सिद्धेतु न क्रिया न प्रतीकार इत्यर्थः । अन्योन्याश्रयादिति । व्यावहारिकत्वस्य पारमार्थिक-भिन्नत्वरूपस्य प्रपञ्चे पारमार्थिकसन्देहदशायामसिद्धेरित्यर्थः ।

ननु ज्ञाताज्ञातसाधारण्यं व्यावहारिसत्वमेव साधकत्वे तन्त्रम् । तच्च ब्रह्मज्ञानेतराबाध्यत्व-मेव । तन्न मिथ्यात्वघटितम् । अत्यन्ताबाध्ये ब्रह्मज्ञानबाध्ये च तुल्यत्वात् । अत एव नेदं परमार्थसत्वव्याप्यम् । परमार्थसत्वस्य साधकतायामतन्त्रत्वेन तदभावेऽपि न साधकतानु-पपत्तिरिति चेत् । मैवम्् । एतदपेक्षयाऽबाध्यत्वस्यैव साधकतायां प्रयोजकत्वस्योपपन्नत्वात् । सदेव सौम्येदमग्र आसीदित्यादौ ब्रह्मणो जगत्कारणत्वोपपत्तये सत्वोक्तेश्च । अन्यथा तद्धैक आहुरित्यादिना अतत्कारणत्ववादिमतमनूद्य कुतस्तु खलु सौम्यैवं स्यात्कथमसतः सज्जायेतेति तन्मतनिषेधायोगात् । अपिच ब्रह्मणो वृत्तिव्याप्यत्वाभावपक्षे जगतोऽपि ब्रह्मज्ञानेतरबाध्यत्वेन तदितराबाध्यत्वस्य त्वन्मते शुक्तिरूप्येऽप्यसत्वेन तस्य ब्रह्मज्ञानबाध्यतया शुक्तिरजते व्यावहारिकत्वापातः । हेतुव्याप्त्यादेरिति । अनुमितिविषयसाध्यस्य परामर्शविषयहेत्वादिना समसत्ताकत्वनियमादित्यर्थः । एतस्य प्रागेवोपादितत्वेन पुनराशंकानर्हतेति बोध्यम् । एतेन दृश्यत्ववन्मिथ्यात्वस्यापि व्यावहारिकत्वेन समसत्ताकत्वमिष्टमिति निरस्तम् । अद्वैतश्रुतेरतत्वा-वेदकत्वप्रसंगात् । संगृह्णाति– तथाचेति । व्यावहार्यम् अबाध्यत्वादिरूपम् । नचेदिति । सत्वेन व्यवहारमात्रस्य व्यावहारिकत्वे असतः साधकत्वाङ्गीकारात् तस्य च दूषितत्वादित्यर्थः ।

तस्मादिति । यन्नास्ति शशशृृङ्गादि तन्नास्त्येव । यद्वियदादि वेदादि चास्ति तत्परमार्थत एवाभूत् तस्मात् तत्सत्यमेव । अन्यत् शशश्रृङ्गादिकं मिथ्यैव । एवं स्थिते सत्ये द्वयं द्वैविध्यं पारमार्थिकत्वव्यावहारिकत्वरूपं न कल्पनीयम् । प्रमाणाभावात् । मिथ्येति सांवृतमिति यौ शब्दौ तयोस्तुल्यार्थत्वेऽपि एकार्थत्वेऽपि द्वैविध्यकल्पनारूपोऽयमुपन्यासः केवलं स्वशिष्य-वञ्चनार्थमेव । यथा लालावक्त्रासवादिना बाला वञ्च्यन्ते इत्यर्थः । साधकताया व्यावहारिकत्व-व्यतिरेकप्रयुक्तव्यतिरेकाप्रतियोगित्वेन व्यावहारिकत्वं न साधकताप्रयोजकमिति भावेन साक्षिणि व्यतिरेकव्यभिचारं वक्ति । अज्ञानादेरिति । शुक्तिरूप्यादिसाधकादाभासाद्वैषम्यं दर्शयितुं सिद्धिपर्यन्तसाधक इति विशेषणमुक्तम् ।

नन्वविद्याकारा वृत्तिर्जायते तस्यां प्रतिबिम्बित एव साक्षी अविद्यादिकं गृह्णाति । स च व्यावहारिक इति व्यतिरेकव्यभिचार इत्याशंक्य निराचष्टे– नचेति । स्वव्याहतिं तावदाह ॥ चैत्रराग इति । चैत्रेच्छा स्वविषयं यदनित्यज्ञानं तदतिरिक्तेन प्रत्यक्षेण संवेद्या । प्रत्यक्षत्वस्य ज्ञानत्वाघटितत्वान्न वैय्यर्थ्यम् । ईश्वरज्ञानवेद्यत्वेन सिद्धसाधनवारणाय साध्ये तत्पदं चैत्रपरम् । अज्ञानेति । अज्ञानाद्याकारवृत्तिप्रविलम्बेन तदनुभवविलम्बादनुभूयमानैकसत्वं न स्यादित्यर्थः । अविद्यावृत्तिमिति । अनवस्थाभयादित्यर्थः । साक्षिगतेति । अज्ञानस्वरूपसिद्धौ तदधीनं साक्षिणः साधकत्वम् । तस्याज्ञानस्वरूपाधीनत्वात् । साक्षिणः साधकत्वे त्वज्ञानस्य प्रातितिकं सत्वमित्यन्योन्याश्रय इत्यर्थः । एतेनेति । साक्षिणः परमार्थसत एव साधकत्वेनेत्यर्थः । नापीति । क्वचित्परमार्थिकी सत्ता, क्वचिद्व्यावहारिकी, क्वचित्प्रातिभासिकीति सत्तात्रयमपि विकल्पेन हेतुस्वरूपघटकतया प्रयोजकमित्यर्थः । अननुगमादिति । व्यतिरेकव्यभिचारादित्यर्थः ।

ननु तृणजन्यवह्नेः सकाशान्मणिजन्यवह्नौ वैजात्यवदिहापि कार्य्ये वैजात्यकल्पनान्न व्यभिचार इत्याशङ्का परिहरति । प्रयोज्य इति । अपरमार्थेति । एवं च सत एव साधकत्वं न त्वसतोऽपीति भावः । विरोधादिति । अबाध्यत्वादिरूपस्य सत्वस्य बाध्यत्वादिरूपमिथ्या-त्वाश्रये मृषार्थे वृत्तिर्न सम्भवति । स्वाभाववति स्ववृत्तेरर्विरोधादित्यर्थः । ननु मृषार्थे न बाध्यत्वादिरूपं मिथ्यात्वं किन्त्वन्यदेव । तथा च मृषार्थेऽप्यबाध्यत्वादिरूपं सत्वसामान्यं भविष्यतीत्यत आह– अपरमार्थसत इति । अबाध्यत्वरूपसत्वाविरोधिनो पारमार्थिकत्वस्य पारिभाषिकत्वापत्याऽपरमार्थसतोऽपि वस्तुतः परमार्थसद्विशेषत्वात् तत्र सद्वैलक्षण्यं न स्यादित्यर्थः । ब्राह्मण्यामिति । अत्यन्तापकृष्टत्वसूचनायेदमुक्तम् । निषेधस्यत्विति । प्रतिलोमजातीयस्य त्रिवर्षोत्तरस्याधिकारबोधकस्येत्यर्थः । तत्फलस्येति । अद्वैतसाक्षात्कार-फलस्य पारमार्थिकस्य सिद्धिः स्यादित्यर्थः । पारमार्थिकस्येति द्वैतस्येत्यादावप्यन्वेतव्यम् । एतेन यत्र यत् साधकं व्यावहारिकं तत्र तत्फलं व्यावहारिकं यत्र तु साधकं प्रातीतिकं तत्फलमपि तथैव न तु व्यावहारिकमिति निरस्तम् । प्रातिभासिकेनापि सवितृसुषिरादिना स्वाप्नपदार्थेन च व्यावहारिकस्यानिष्टस्य शुभस्य सिद्धेस्त्वदभिमतत्वात् ।

धर्मीति । यादृशं सत्ववान् धर्मी तत्र तादृशसत्ववान् हेतुसाध्यसाधको ऽतो नासिध्यादि-रित्यर्थः । गौरवाच्चेति । सत्वे दैविध्याभावेन सत एव लाघवेन साधकतया सत्वस्यैव साधकत्वे तन्त्रता । किञ्च । आत्मा स्वप्रकाशो ऽनुभूतित्वात्, आत्मानः परमात्मनो न भिन्नाश् चेतनत्वादित्यादौ अनुमानाङ्गानां हेत्वादीनां धर्मिसत्तासमानसत्ताकत्वाभावेन स्वप्रकाशत्वादि-साध्यसिद्धिर्न स्यात् । आत्मन्यनृतव्यावृत्तिं प्रति प्रयोजकतया परमार्थसत्वस्यैव क्लृप्तत्वस्यैव क्लृप्तत्वेन जगति तदभावेऽसद्वैलक्षण्यानुपपत्तेर्लाघवेन तस्यैव तन्त्रत्वादिति भावः । एतेन सत्वं न परजातिः सामान्यादावसत्वात् । मिथ्यात्वाविरोधित्वाच्च । किन्तु त्रिकालबाधविरहरूपं वाच्यम् । तस्य च न लघुत्वमिति निरस्तम् । आत्मनि क्लृप्तत्वेन तस्यागुरुत्वात् । त्वदभिमतव्यावहारिक-स्योभयासम्मतत्वात् । अतिगुरुत्वाच्च । गुरोर्बिभ्यतोऽतिगुरोः कथनं भीतिः ।

धूमाभासेन पारमार्थिकवह्नेः सिद्धिः स्यादित्यत्र परिहरति । नन्विति बहुलेति । यथा धूममात्रे न वह्निव्याप्तिः किन्तु बहुलत्वोर्ध्वत्वादियुक्ते तथा आभासधूमेऽपि न व्याप्तिः किन्तु आभासभिन्न इत्यर्थः । अस्या इति । असतः साधकतायां स्वरूपयोग्यत्वे सिद्धे ततः कार्यादर्शनात् सहकारिवैकल्यकल्पनाया इत्यर्थः । अन्योन्याश्रयादिति । दृश्यत्वादेरसतः साधकतायां परेणोक्तायां धूमाभासाद्वह्निसिद्धेरभावाद्व्यभिचार इति तत्वविदा प्रत्युक्तायां धूमाभासे व्याप्तिप्रयोजकस्याभासविवेकस्याभावान्न वह्निसाधकत्वमतो न व्यभिचार इति कल्पनम् । अव्यभिचारे च क्लृप्ते आभासविविक्तत्वं विशेषणमिति अन्योन्याश्रय इत्यर्थः । आभासेऽपीति । तथाच व्यर्थमाभासविविक्तत्वं विशेषणं यतो धूमाभासे व्यभिचारो दुरुद्धर एवेति भावः । प्रकृतेऽपीति । यथा हृदादावारोपिते धूमे न व्याप्तिः किन्त्वाभासविविक्ते पर्वतवृत्तिधूमे व्याप्तिर् एवं दृश्यत्वेऽपि ब्रह्मण्यारोपिते न व्याप्तिः किन्त्वारोपितभिन्ने प्रपञ्चवृत्तिदृश्यत्वे व्याप्तिरिति व्याप्तिसिध्यर्थमेव च दृश्यत्वस्य सत्वं स्वीकरणीयमित्यर्थः । तथा साधकत्वार्थं साधकत्वोप-युक्तव्याप्त्याद्यर्थं वा दृश्यत्वादेः सत्वमावश्यकमिति भावः । हेत्वादेरिति । एवं च सिध्य-सिध्यादिविभागाय वास्तवहेतुसत्वासत्वयोरेव वक्तव्यत्वादित्यर्थः ।

ननु वन्ध्यासुतो न वक्ता अचेतनत्वात् पाषाणवदित्यादावसतोऽपि साध्यसाधनं प्रत्याश्रय-त्वोपालम्भान्मिथ्यात्वानुमानेन बाधितानामपि पक्षहेत्वादीनां साध्यव्याप्त्यादीन् प्रति आश्रयत्वं भविष्यतीत्याशंक्य निराकरोति । आश्रयादेरसत्वेति । आदिपदेन पक्षसाध्यसंसर्गादेर्यथोचितस्य ग्रहणम् । तुच्छ इति । असद्वैलक्षण्यघटितस्य प्रातिभासिकस्य तुच्छेऽभावादित्यर्थः । गौरवा-दिति । सत्त्वद्वैविध्यादिकल्पनामनादृत्य सत्वमात्रस्यैव साधकत्वप्रयोजके लाघवादिति भावः । नन्वस्तु सत्वमेव तत्र प्रयोजकं तत्राह । व्यावहारिकेति । चिरकालानुवृत्तभ्रान्तिविषयत्वस्यैव व्यावहारिकत्वरूपतयाऽरोपितानारोपितानुगतसामान्यासम्भवात् । सत्वानेकत्वमते सत्वस्य व्यक्तिस्थानीयत्वेनानुगमाच्चेत्यर्थः । अतिगौरवादिति । निरुक्तसत्वापेक्षयेत्यर्थः ।

अन्यथेति । लघोरुपायस्य सम्भवेऽपि गुरोरङ्गीकारे पुरावर्तिन्युपस्थितेष्टतावच्छेदकधर्म-संसर्गग्रह इष्टाभेदग्रहोवा न प्रवृत्तौ हेतुः किन्तूपस्थितेष्टतावच्छेदकधर्मासंसर्गाग्रहः पुरोवर्त्य-गृहीतासंसर्गकभेदं प्रति प्रतियोगित्वेनानुपस्थितोपस्थितेष्टभेदाग्रहो वा हेतुर्भवेदित्यर्थः । किञ्चेति । असतो ज्ञानजनकत्वरूपो योऽर्थः स विप्रतिपन्नत्वात्सदेव साधकमिति ब्रुवाणं मां प्रति न सिद्ध इति त्वया साधनीय इत्यर्थः । नन्वसतो ज्ञानजनकत्वमसतैव साधनीयम् । न च प्रतिवादिनं प्रति असिद्धिः । असतो ज्ञानजनकत्वसाधनस्याप्यसदन्तरेण प्रतिवादिनं प्रति सुसाधत्वादित्यत आह– अनवस्थानादिति । ननु सतः साधकत्वमपि विप्रतिपन्नत्वात्साधनीयम् । तत्साधनं च न सता । मां प्रत्यसिद्धेः । नाप्यसता । तत्वसिद्धेरित्याशङ्क्य निराचष्टे । नचेति । तथा च सतः साधकत्वमुभयसंमतमित्यर्थः । उक्तेऽर्थेऽनुव्याख्यानसम्मतिमाह– उक्तं हीति । साक्षिणा अज्ञानादिसिद्धिमिच्छता । तेन मायावादिना । सतः साधकत्वं स्वीकृतमेव । तत्तु परं न सम्भवति । अविशेषस्य सर्वशक्तिरहितस्य साध्यसाधकत्वायोगाच्छून्यत्ववदित्यर्थः । अत एव साक्ष्यप्यज्ञानोपहित एवाज्ञानादिसाधकः स च व्यवहारिक एव । अनुपहितेन परमार्थसत्ताकारेण तस्यासाधकत्वादिति निरस्तम् । आत्माश्रयादिदोषाणामुक्तत्वात् । तेषां च दुरुद्धरत्वात् । औत्सर्गिकेति । साधकानां प्रत्यक्षादीनां प्रमाणानां स्वरूपग्राहिज्ञानस्योत्सर्गतः प्रमाणत्वा-त्प्रामाण्यस्य च विषयाबाधगर्भितत्वेन स्वार्थसत्वपर्यन्तत्वात् प्रमाणसिद्धानामर्थानां साधकत्वस्य सत्साधकत्वे पर्यवसानादित्यर्थः । स्वच्छायेति । स्वकीया च्छाया यथा स्वेन उल्लङ्घयितुं न शक्यते तथा धूमस्य साधकत्वं न तु बाष्पाद्यारोपितस्येत्येवं लोके सिद्धं प्रमितं यत्सतः साधकत्वम् असतश्चासाधकत्वं तदपि उल्लघयितुं न शक्यत इत्यर्थः । नन्वसतः साधकत्वं नास्तीति लोके प्रसिद्धिः सतीं सिद्धिमाश्रित्य । मया तु असतोऽसती सिद्धिरुच्यत इति न मम लोके मर्यादोल्लङ्घनमिति वैय्यात्येन कृतामाशङ्कां निराकरोति । नचेति । अन्योन्याश्रयादिति । असतः साधकत्वे सिद्धे लोके प्रसिद्धेर्विषयान्तरपरत्वं लोकप्रसिद्धेर्विषयान्तरपरत्वे च सिद्धे तद्विरोधा-भावादसतोऽपि साधकत्वं सिध्यतीति । असतोऽर्थक्रियाकारित्वे सिद्धे कारणं स्वानुरूपं कार्यं साधयतीति सिद्धेरसत्वसिद्धिः । सिद्धेरसत्वे सिद्धे कार्यं स्वानुगुणं कारणं कल्पयतीति साधकस्यासत्वसिद्धिरिति वाऽन्योन्याश्रय इत्यर्थः । अन्यथेति । लोकमर्यादातिक्रम इत्यर्थः । प्रतीतिरिति । असच्चेन्न प्रतीयेतेति प्रतीत्यन्यथानुपपत्या रजतस्य वियदादेश्चासद्वैलक्षण्यं साध्येत तन्न स्यात् । रजतादिप्रतीतेर्लोकमर्यादासिद्धाया अप्यत्यन्तासत्वस्य दुर्वचत्वात् तथा चानिर्वचनीयवादभङ्गः स्यादित्यर्थः । सल्लक्षणेति । सतो यल्लक्षणं पक्षवृत्तित्वम् । व्याप्तिमत्व-मित्यादि तच्च धूमेऽस्ति नतु तदाभास इत्यर्थः । हेत्विति । हेतोरसत्वे असिध्यापातेनासल्लक्षण-योगित्वमेव स्यात् । एवं व्याप्त्यादेरसत्वेऽपि । असति हेत्वादौ विद्यमानस्य सल्लक्षणत्वा-योगादित्यर्थः । तद्वदेवेति । स्वप्नदृष्टधूमादिना वास्तववह्निसिद्धिविरहवत् तात्विकाद्वैतसिद्धिर्न स्यादित्यर्थः । अपरमार्थेति । सवितृसुषिरादिष्वपि तज्ज्ञानस्य सत एव साधकत्वमित्यनुपदमेव वक्ष्यमाणत्वादित्यर्थः । लोकस्यापीति । सदसतोः साधकत्वासाधकत्वरूपलोकव्यवहारातिक्रमे विचारस्य शास्त्रीयस्य दैववशसम्पन्नवनस्थवेणुनिसृतनिःस्वनतुल्यत्वं स्यादित्यर्थः।

श्रीमद्व्यासयतीन्द्रार्यसत्कल्पतरुसंश्रिति ।

**न्यायकल्पलता**यां तु असद्धेतुत्वबाधनम् ॥

### **न्यायामृतसौगन्ध्यं**

किञ्च मिथ्यात्वसाधकप्रतिज्ञाद्युपनीतपक्षादीनां मिथ्यात्वाबोधने सर्वमिथ्यात्वासिद्धिः । तद्बोधने परस्परव्याहतिराश्रयासिद्ध्यादिकं च । यत्तु न व्याहतिस्तथा हि– अनुमित्या प्रतिज्ञादिजन्यबोधेन वा पक्षतावच्छेदकविशिष्टे मिथ्यात्वं बोध्यतेति । न च तावता आश्रयासिद्धिः । पक्षविशेषणतावच्छेदकरूपेण पक्षनिष्ठाभावप्रतियोगित्वनिश्चयस्य जातत्वा-देव न स्वरूपासिध्यादिकमपि । हेतुतावच्छेदकादिविशिष्टे पक्षादिनिष्ठाभावप्रतियोगित्व-निश्चयाभावात् । विशेषानुमाने उक्तरूपविशिष्टे स्वाश्रयनिष्ठाभावप्रतियोगितात्वविशिष्ट-प्रकारानिश्चयेऽपि नाश्रयासिद्ध्यादिशङ्कापि ।

किञ्चाश्रयासिद्ध्यादिलक्षणे प्रतियोगिव्यधिकरणाभावस्यावश्यं निवेश्यत्वान् मिथ्यात्व-घटकाभावस्य चा तथात्वान्न दोष इति । तन्न । पक्षविशेषणादीनामपि पक्षताक्रान्तत्वात् । तथा च येन रूपेण यद्यत्र प्रतिपन्नं तेन रूपेण तस्य तन्निष्ठाभावप्रतियोगित्वरूपमिथ्यात्वं विषयीकुर्वता अनुमितिप्रतिज्ञाजन्यबोधेन व्याहतेः ।

किञ्चेत्याद्यशुद्धं, प्रतियोगिवैय्यधिकरण्यापेक्षया निरवच्छिन्नवृत्तिकत्वस्यैवोचितत्वात् । उभयवादिसिद्धाभावे हि प्रतियोगिवैय्यधिकरण्यादिकं निवेश्यम् । मिथ्यात्वघटकाभावस्या-तथात्वात् ।

किञ्च साधकत्वान्यथानुपपत्या परमार्थसत्वमायाति । परमार्थसत एव साधकत्वात् साधकतायाः प्राक् सत्वघटितत्वात् । न तु धीमात्रविषयत्वं, अपरोक्षधीमात्रविषयत्वं, सत्वेन तादृशधीविषयत्वं वा साधकताप्रयोजकम् । तुच्छे नित्यातीन्द्रिये चातिव्याप्त्यव्याप्तिभ्याम् । तत्त्वेन ज्ञानमपि न तत्र प्रयोजकम् । वह्नित्वेनाज्ञातेऽपि वह्नौ दाहकत्वदर्शनात् । वह्नित्वेन ज्ञातेऽपि गुञ्जापुञ्जे तददर्शनाच्च । नापि त्रिचतुरकक्ष्यास्वबाधितासत्वधी (प्रतीति) स्तन्त्रम् । आत्मनो गौरत्वेनानित्यत्वस्य नभसो नैल्येन स्पर्शवत्वस्य चापत्तेः । गौरोऽहं, नीलं नभः’

इत्यादिप्रतीतावपि त्रिचतुरकक्ष्यास्वबाधात्, यौ(क्ति)गिकबाधस्य त्वन्मते प्रकृतेऽपि भावात् । निपुणेन बौद्धेन उक्तधीविषयव्याप्त्यादिमत्वेन व्युत्पादितैः शून्याद्वैतसिध्यापाताच्च । एतेन यादृश्या सत्वसिद्धिस्तादृशी धीर्मम तन्त्रमिति निरस्तम् । यादृश्या शब्दे क्लृप्तदोषरहितया बुद्ध्या तव ब्रह्मणि सत्वसिद्धिस् तादृश्या प्रत्यक्षे क्लप्तदोषरहितया मम जगति सत्वसिद्धिः ।

न च त्रिकालाबाध्यत्वरूपसत्वं प्रत्यक्षायोग्यं विश्वं सत्यमित्यादिश्रुत्यैव तत्सिद्धेः । न च बुद्धिविषयत्वस्य तन्त्रत्वे वह्नित्वेनाज्ञातस्य वह्नेर्न दाहकत्वप्रसङ्गः । (ईश्वरादेरेव तादृशबुद्धेः सत्वात्) । अमृतत्वेन ज्ञातस्य विषस्य न सञ्जीवकत्वप्रसङ्गः । नभोनैल्यतुल्यत्वादिति वाच्यम् । विश्वस्यापि स्वरूपेण त्रैकालिकनिषेधरूपमिथ्यात्वस्यापि ईश्वरधीविषयत्वेनासाधकत्वापत्तेः ।

न च ज्ञाताज्ञातसाधारणं व्यावहारिकं सत्वमेव साधकत्वे तन्त्रम् । तच्च ब्रह्मज्ञानेतरा-बाध्यत्वमेव । तच्च अत्यन्ताबाध्ये ब्रह्मज्ञानबाध्ये चास्ति इति वाच्यम् । लाघवेनाबाध्यत्व-स्यैव साधकतायां तन्त्रत्वात् । स्वरूपेणैव कालत्रयनिषेधप्रतियोगिनः व्यावहारिकसंज्ञा-करणस्य साधकतायामतन्त्रत्वात् ।

किञ्च हेत्वादीनां व्यावहारिकत्वे साध्यस्यापि तथात्वं स्यात् । अनुमिति विषयसाध्यस्य परामर्शनिष्ठाबाधितार्थकत्वसमसत्ताकत्वात् । न च साध्ये व्यावहारिकत्वमिष्टमेव । विश्वस्य सत्यत्त्वापत्तेः, तद्बोधकश्रुतेरप्रामाण्यापत्तेश्च । न च मिथ्यात्वस्य मिथ्यात्वेऽपि तद्बोधक-श्रुतेर्नाप्रामाण्यं, सत्वेन सत इव मिथ्याभूतस्यापि मिथ्यात्वेनैव बोधनादिति वाच्यम् । स्वविधेयस्य मिथ्यात्वबोधने व्याघातापत्तेः । स्वविधेयमिथ्यात्वबोधकपदाभावेन तद्बोधन-सामर्थ्याभावाच्च ।

किञ्च व्यावहारि(कत्वं)कं न साधकत्वे तन्त्रं क्लृप्तम् । क्लृप्तं तु पारमार्थिकं(त्वं) अज्ञानादिसाधके साक्षिणि तथा दर्शनात् । ननु साक्ष्यप्यज्ञानोपहित एवाज्ञानादिसाधकः । स च व्यावहारिक एव । अनुपहितेन परमार्थसत्ताकारेण तस्यासाधकत्वात् । व्यावहारिक-सत्त्वमेव सर्वत्र साधकत्वे तन्त्रमिति चेन्न । अज्ञानाद्यधिष्ठानं ह्यज्ञानादिसाधकम् । तच्च परमार्थसदेव । वृत्यादिप्रतिबिम्बितस्य तदवच्छिन्नस्य चैतन्यस्य वृत्याद्यधीनत्वेनान्योन्या-श्रयात् । न च यत्र यत्साधकं व्यावहारिकं तत्र फलमपि व्यावहारिकं, यत्र तु साधकं प्रातीतिकं तत्र फलमपि तथैव, न तु व्यावहारिकमिति सर्वविधिप्रतिषेधादिव्यवहारासङ्कर इति वाच्यम् । प्रातिभासिकानां स्वापि्नकानां सवितृसुषिरादेश्च दर्शनात् । शुभाशुभं व्यावहारिकं फलं वदतस् तव हि इयमुक्तिर्व्याहता । उक्तं च बौद्धधिक्कारे– ‘लोकस्यापि व्यतिक्रमे विचारस्य यादृच्छिकवाङ्मात्रत्वापत्तिः’ इति । न च व्यावहारिकसत्वेन लोकमर्यादानतिक्रमः ।

व्यावहारिकमिति कालत्रये स्वरूपेणैव निषिद्धस्य नामान्तरत्वात् । उक्तं च वार्तिके बौद्धं प्रति–

‘साधनं चेदवश्यं हि परमार्थास्तिता भवेत् ।

सिद्धिर्नापरमार्थेन परमार्थस्य युज्यते ॥’ इति ।

### **न्यायामृतमाधुरी**

सत्वानुमापकावधिकं जगन्मिथ्यात्वानुमापकानां व्याहृत्यादिना दौर्बल्यं सिषाधयिषु-राह ॥ किं चेति ॥ एतैर् दृश्यत्वादिभिः । सर्वमिथ्यात्वासिद्धिर् उद्देश्यायाः प्रकृतपक्षता-वच्छेदेकावच्छेनानुमितेरभावः । व्याहतिरित्यादि ॥ मिथ्यात्वसाधकानां प्रतिज्ञाहेतूदाहरणा-नामनुमितेश्च मिथो व्याघात इत्यर्थः । प्रतिज्ञया मिथ्यात्वस्य हेतुवाक्याद्दृश्यत्वादेरुदाहर-णाच्च । व्याप्तेरबाध्यत्वलाभः प्रतिज्ञाद्यधीनया मिथ्यात्वानुमित्याच मिथ्यात्वहेतुव्याप्तीनां मिथ्यात्वरूपबाध्यत्वलाभ इति व्याघातादेव पक्षादौ तद्विशेषणीभूतसाध्यसाधनव्याप्तीनां पक्षतावच्छेदकाभिमतधर्माणां च भावस्य मिथ्यात्वानुमित्या विषयीकरणाद्बाधस्वरूपाश्रया-सिध्यादिकस्य प्रसङ्गेन मिथ्यात्वानुमापकं दुर्बलमिति भावः ।

अत्राद्वैतसिद्धिकृदाह– मिथ्यात्वबाधकप्रतिज्ञाद्युपनीतपक्षादीनां मिथ्यात्वबोधनेऽपि व्याहत्यभावात् । प्रतिज्ञादिभिस्तेषां त्रिकालाबाध्यत्वरूपसत्वाप्रतिपादनादिति । अत्र ब्रह्मानन्दः प्रतिज्ञादिना मिथ्यात्वादेरबाध्यत्वं लभ्यत इति यदुक्तं तत् प्रतिज्ञादेस्तद्बोध-कत्वाद्वा तद्बोधकत्वान्यथानुपपत्तेर्वा । नान्त्यः व्यवहारकालाबाध्यबोधकत्वेनैव तदुपपत्ते-रित्याह मिथ्यात्वेति । नाद्य इत्याह प्रतिज्ञेति । अप्रतिपादनादिति । तद्वाचकपदाभावादिति शेषः । नन्वेवमप्याश्रयासिध्यादिकं स्थिरमेव । न च मिथ्यात्वानुमितेः पूर्वमाश्रयासिध्याद्य-निश्चयात्तस्या उत्पत्तौ बाधकाभाव इति वाच्यम् । कार्येत्पत्तिकाले बाधबुध्यभावस्यापेक्षि-तत्वेन मिथ्यात्वानुमितेर् दृश्यमात्रे तदाश्रयनिष्ठात्यन्ता-भावप्रतियोगित्वरूपमिथ्यात्वप्रकारि-कायाम् उत्पत्यसम्भवात्प्रतिज्ञादिजन्यबोधेन तस्याः पूर्वमप्याश्रयासिध्यादिबोधनादिति चेन्न । व्याहत्यभावादित्यनेनैवाश्रयासिध्यादिकृतव्याहत्यभावस्याप्युक्तत्वात् । तथाहि । अनुमित्या प्रतिज्ञादिजन्यबोधेन वा पक्षतावच्छेदकविशिष्टे मिथ्यात्वं बोध्यते । न च तावताऽऽश्रया-सिध्यादिधीः । पक्षविशेषणतावच्छेदकविशिष्टे पक्षादिनिष्ठात्यन्ताभावप्रतियोगित्वज्ञान-स्यैवाश्रयासिध्यादिनिश्चयत्वात् । यथाऽऽकाशीयकुसुमं नीलगन्धवत् शुक्लरसवत्वादित्यादौ कुसुमादिनिष्ठात्यन्ताभावप्रतियोगित्वस्याकाशीयत्वादौ ज्ञानस्य, पृथिवी मिथ्येत्यादि-विशेषानुमानेषु नाश्रयासिध्यादिशङ्कापि । किं च प्रतियोगिव्यधिकरणाभावस्याश्रयासिध्यादि- घटकत्वान्मिथ्यात्वे च तस्य अघटकत्वान्न कोपि दोष इति तदाशयमुदबीभवत् ।

उभावपि स्थूलदृश्वानौ । कालसम्बन्धित्वस्यैव सत्यरूपतया घटो द्रव्यं रूपं गुण इत्यादि प्रतिज्ञावाक्यघटकनिखिलपदानां पदार्थेषु पदार्थतावच्छेदकवैशिष्ट्यबोधकानामेव तत्तदवच्छेदकसत्वप्रमापकतावत्प्रकृतप्रतिज्ञादिघटकपदैरेव तत्तदर्थतावच्छेदकीभूतसाध्यादीनां तत्तदर्थेषु तत्कालसम्बन्धित्वरूपसत्वप्रमापकतायास्तत्रान्तरनिरूढतया त्वद्वैय्यात्यमात्रेण दुरुपह्नवत्वात् । ब्रह्मज्ञानेतराबाध्यासद्विलक्षणब्रह्मान्यत्वरूपपक्षतावच्छेदकावच्छेदेन स्वस्वाश्रयनिष्ठात्यन्ताभावप्रतियोगित्वरूपाश्रयासिध्यादिनिश्चयरूपतायाश्च निष्प्रत्यूहत्वात् । तादृशानुमितौ पक्षतावच्छेदकाश्रयसामान्यान्तर्गतस्य तादृशान्यत्वस्य जात्यखण्डोपाध्यति-रिक्तस्य स्वरूपतो भानस्य प्रत्याख्यानेन पक्षविशेषणतावच्छेदकीभूततादृशभेदत्वोपरागेणैव भानेन तस्यास्ताद्रूप्यस्य दुरपह्नवत्वात् । अव्याप्यवृत्तिसंयोगादिविशिष्टे पक्षीकृत्य क्रियाश्रय-त्वेन द्रव्यत्वसाधने तादृशसंयोगादेराश्रयासिद्धिव्युदसनाय तद्घटकाभावे प्रतियोगिवैय्यधि-करण्यस्येव तादृशसंयोगादावंशतः सिद्धसाधनवारणाय मिथ्यात्वघटकाभावेऽपि तद्विशेषणस्य त्वन्मूलकारेणैव निवेशितत्वात् । पृथिवी मिथ्येत्यादिविशेषानुमानेष्वपि व्याप्यत्वासिद्धि-र्व्याहतिश्च दुर्वारैव । तथाहि । यद्यद्दृश्यं तन्मिथ्येत्युदाहरणघटकं यत्तत्पदघटितभागद्वयं तत्र द्विरुक्तं यत्पदेन घटत्वतदन्यत्वादिनोद्देश्योपस्थापनात्तत्पदेनापि तत्तद्रूपावच्छिन्नपरामर्शाद्घटो दृश्यो मिथ्या घटान्यो दृश्यो मिथ्येति वाक्यार्थचतुष्टयविषयकसमूहालम्बनरोधो जन्यते । तथा च घटान्यदृश्यमात्रस्य मिथ्यात्वावगाहने तदन्तर्गतोदीच्यमानसबोधविषयीभूतव्याप्तेरपि तथात्वापत्या व्याप्यत्वासिद्धेर्व्याप्तिपारमार्थ्यावगाहिमानसोदीच्यबोधस्योदाहरणवाक्याधीन-दर्शितान्वयबोधस्य च मिथो व्याहतेश्च दुर्निवारत्वात् ।

अथोक्तानुमानैस्तत्तद्धेतूनामपि मिथ्यानुमित्या पारमार्थिकसत्वानधिगमेऽपि विधान्तरेण तेषां प्रकृतसाध्यानुमापकता सङ्गच्छत इत्याशङ्कायामाह । परमार्थेति । एवकारेण विधान्तरस्य तदौपयिकता नेति ध्वन्यते । परमार्थसत्वस्यैव कार्याव्यवहितपूर्वक्षणावच्छेदेन कार्याधिकरणे कारणताघटकसम्बन्धेन सत्वस्यैव । साधकत्वे कारणत्वे । तन्त्रत्वाद् घटकत्वात् । तथा च तदनुरोधेन पारमार्थ्यताऽस्तीति तत्वेन विश्वमिथ्यात्वानुमानं विरुध्यत इति भावः । न तावदिति । आप्रकृतभङ्गसमाप्तेः प्रत्याख्यास्यमाना धीमात्रमित्यादिका व्यवस्थेति निरस्तमित्यन्ताष्टादशकल्पी तत्र धीमात्रमिति कल्पस्य तादृशसप्तदशकल्पावधिक प्राथम्यद्योतनार्थस्तावच्छब्दः । स्वार्थानुमानेति । परस्य तत्राभावेन तत्सिद्धसत्वाभावेन स्वार्थानुमानस्यानुमितिहेतुत्वायोगादिति भावः । परार्थानुमानेनैव समीहितसिद्धेः । स्वार्थानु-मानाभावेऽपि न क्षतिरित्यत आह परार्थेति ॥ तत्पूर्वकत्वात् स्वार्थानुमानपूर्वकत्वात् । परसिद्धमात्रेण परमात्रसिद्धेन । तथाचान्यतरासिद्धेन हेतुना साध्यप्रमित्युत्पादाभ्युपगमस्य परीक्षकसंप्रदायविरुद्धत्वादिति भावः ।

ननु तादृशहेतुना साध्यगोचरप्रमात्मकानुमित्यनभ्युपगमेऽपि व्यधिकरणप्रकारिकैवानुमिति- रुपेयत इत्याशङ्क्य निराकुरुते । न चेति बौद्धेति ॥ तथा चात्मन इव जगतोऽपि सत्यतैव प्रासाङ्क्षीदिति भावः । योऽपीति ॥ परस्य शब्दनित्यतामुपगच्छतः प्रतिवादिनो मते असिद्धः कृतकत्वादिः । स्वयं स्वेन तदनित्यतां सिषाधयिषुणा वादिना सिद्धस्तत्वेनाधिगतोऽतश्च परेण स्वदिशा तदसिध्याशङ्कने वादिना भेरीदण्डसंयोगान्वयव्यतिरेकादिना कृतकृत्वसमर्थनात्त-त्प्रतीकारो भवति । स्थापनायां वादिदिशैव हेत्वसिद्धौ प्रतिवादिनं प्रति तत्समर्थनोपायाभाव इत्यर्थः । अन्योन्येति । पारमार्थिकप्रातिभासिकान्यत्वरूपव्यावहारिकत्वतदभावकोटिक-सन्देहदशायामसिद्धिरित्यर्थः । अत्राद्वैतसिद्धिवादः । व्यावहारिकसत्वमेव साधकत्वे तन्त्रम् । तच्च ब्रह्मज्ञानेतराबाध्यत्वमेव । तच्च मिथ्यात्वघटितम् । अत्यन्ताबाध्ये ब्रह्मज्ञानबाध्ये च तुल्यत्वात् । अत एव नेदं परमार्थसत्वव्याप्यम् । परमार्थसत्वस्य साधकतायामन्त्रत्वेन तद-भावेऽपि न साधकतानुपपत्तिः । तदनालोचितमिति व्याकर्तारः । ब्रह्मज्ञानेतरांशे निवेशस्य मन्दप्रयोजनतया तदघटिताबाध्यत्वस्यैव लाघवेन साधकतायां तन्त्रतौचित्यात् । ब्रह्मणो वृत्तिव्याप्यत्वाभावपक्षे जगतोऽपि ब्रह्मज्ञानेतरबाध्यत्वेन तदितराबाध्यत्वस्य त्वन्मते जगत्य-सिद्धेश्च । शुक्तिज्ञानस्यापि ब्रह्मज्ञानत्वेन तदितरबाध्यत्वस्य त्वन्मते शुक्तिरजते असत्वेन तस्यापि व्यावहारिकत्वापातात् । स्वरूपेण त्रिकालवृत्तिनिषेधप्रतियोगित्वोपगमे व्यावहारिक-संज्ञाकरणस्य साधकतायामनौपयिकत्वादिति । व्यावहार्यं साधनबाधनरूपव्यवहारौपयिकम् । न चेत् तादृशसत्वमनुपेत्य तद्व्यवहारमात्रोपगमे । व्यवहारमात्रस्याकिञ्चित्करत्वादिति भावः । तस्मादित्यादि । यद्गगनकुसुमादिकं नास्ति तन्नास्त्येव । यदम्बराद्यस्ति तत्परमार्थत एवास्ति । एषः मिथ्यासांवृतशब्दयोस्तुल्यार्थत्वेऽपि द्वैविध्यकल्पनारूपः । वञ्चनार्थं लालावक्त्रास-वादिवदिति । तेन तुल्यमिति तृतीयान्ताद्वतिः । यथा बालास्तेन प्रतार्यन्त इत्यर्थः । व्यावहारिकसत्वस्य साधकतौपयिकतोपगमे व्यतिरेकव्यभिचारमाह । अज्ञानादेरिति ॥ सिद्धिपर्यन्तोपादानं तु विपर्यस्तरजतसाधकाभासावधिकवैलक्षण्यं ध्वनयितुम् । व्यभिचार-मुद्दिधीर्षति । न चेति ॥ अविद्याकारेण परिणताविद्यावृत्तिप्रतिबिम्बित एव तत्साधकः । स च तादृश इति न क्षतिरिति भावः । चैत्ररागश् चैत्रेच्छा । स्वविषयकं यदनित्यज्ञानं तदतिरिक्तेन चैत्रप्रत्यक्षेण । इश्वरज्ञानेन विषयीक्रियमाणतामादाय सिद्धसाधनवारणाय तत्पदोपादानम् । अज्ञानेति ॥ वृत्तेरविद्याकारपरिणामविलम्बेन तत्प्रतीतिविलम्बादित्यर्थः । अविद्येति ॥ अन्यत्रानवस्थितेरिति भावः । अन्योन्येति ॥ साक्षिनिष्टा साधकता अज्ञानस्वरूपसिध्यधीना तत्सिद्धिश्च तादृशसाधकताकसाक्ष्यधीनेत्यन्योन्याश्रय इत्यर्थः । एतेन सद्रूपस्यैव साक्षिणः साधकत्वसमर्थनेन ।

अननुगमादिति ॥ जनकतावच्छेदकाभिमतप्रातिस्विकधर्माणां कार्यसामानाधिकरणा-भावप्रतियोगितावच्छेदकत्वादित्यर्थः । तृणोत्यादि । वह्नित्वव्याप्यधर्माणां तृणत्वादिधर्मा-वच्छिन्ननानाजनकतानिरूपितनानान्यतावच्छेदकत्वस्येव प्रकृते दुरुपगमत्वादिति भावः । तथाऽपीत्यादि । तत्फलस्य तयोः फलस्य । पारमार्थिकस्येति षष्ट्यन्तचतुष्टयेऽन्वेति । अत्राद्वैतसिद्धिकृदाह । यत्र यत्साधकं व्यावहारिकं तत्र तद्व्यावहारिकम् । यत्र तु साधकं प्रातीतिकं तत्फलमपि तथैव । न तु व्यावहारिकमिति । तत्स्वोपगतिविरुद्धम् । औतिनये प्रातिभासिकस्यापि सवितृसुषिरादेः स्वाप्नार्थस्य च व्यावहारिकफलसाधकताया उपेतत्वात् । धूमाभासाद्यापादकिकां पारमार्थिकवह्न्याद्यापाद्यकापत्तिं परिजिहीर्षति । नन्विति । अन्योन्याश्रयादिति । आभासविवेकांशस्य व्याप्त्यौपयिकतासिद्धेरसत्साधकतासिद्धिनिबन्धन-त्वात् तत्सिद्धेश्च तादृशांशस्य तदौपयिकतासिद्धिनियन्त्रितत्वादिति हृदयम् । ननु गगन-कुसुमं न सुरभि अलीकत्वादित्यादावलीकस्यापि साध्यसाधनं प्रत्याश्रयत्वदर्शनेन विश्व-मिथ्यात्वानुमाने बाधितानामपि हेत्वादीन्प्रत्याश्रयत्वं सेत्स्यतीत्याशङ्कां पराकुरुते । आश्रये-त्यादि ॥ उक्तार्थेन व्याख्यां प्रमाणयति । उक्तं हीति ॥ औत्सर्गिकेति । निसर्गतो घटाद्यवगाहिज्ञानानामेवार्थसत्वपर्यन्तं प्रामाण्यशालितयाऽर्थसत्वांशे मानान्तरस्यानन्वेषणीय-त्वादित्यर्थः । स्वच्छायावत् । स्थानिवदादेश इत्यादाविव प्रथमान्ताद्वतिः । स्वशरीरच्छाये-वेत्यर्थः । अन्योन्याश्रयादिति ॥ लौकिकप्रसिद्धेर्विषयान्तरतात्पर्यकतया नयनस्यासतः साधकत्वसिध्यधीनतया तस्याश्चैतन्निबन्धनतया परस्य नाश्रयादित्यर्थः । अन्यथा मर्यादा-नादरे । तद्वदेव स्वाप्नधूमादिना वास्तववह्न्यभाववदेव । अपरमार्थेनेति ॥ सवित्रसुषिरादि-भानस्यैवारिष्टसूचकत्वं न सुषिरादेरित्यनुपदमेव ग्रन्थकृताऽभिधास्यमानत्वादित्यर्थः । लोकस्येत्यादि ॥ अलीकानलीकयोः साधकत्वासाधकत्वगोचरलौकिकव्यवहारातिक्रमे । यादृच्छिकेति ॥ कारणमन्तरेण कार्योत्पादस्य परीक्षकानुपगतत्वादिति भावः ॥

साधकत्वमलीकस्याभांक्षीत्फलबलादिति ।

सुधानुव्याकृतिदिशा ग्रन्थकारो न्यबीभवत् ॥

**॥ इति असतस्साधकत्वे बाधकविवरणम् ॥**

