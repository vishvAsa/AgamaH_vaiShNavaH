+++
title = "०४ जीवन्मुक्तिभङ्गः"

+++


## यच्चोच्यते तत्त्वसाक्षात्कारेण नष्टाविद्योऽनुवृत्तदेहादिप्रतिभासश्च जीवन्मुक्तः

**४. जीवन्मुक्तिभङ्गः**

# **न्यायामृतं**

यच्चोच्यते तत्त्वसाक्षात्कारेण नष्टाविद्योऽनुवृत्तदेहादिप्रतिभासश्च जीवन्मुक्तः । न च तत्त्वज्ञानादविद्या नाशे सद्यः शरीरादि निवर्तेतेति वाच्यम् । चक्रभ्रमणवद् भयकम्पादिवच्चाविद्यासंस्कारादपि तदनुवृत्तेः । न च क्रियाज्ञानयोरेव संस्कारः । निःसारितपुष्पायां तत्पुटिकायां पुष्पवासनादर्शनात् । विमतो नाशः संस्कारव्याप्तः, संस्कारनाशान्यत्वे सति नाशत्वात्, ज्ञाननाशवदित्यनुमानाच्च । संस्कारः कार्योऽपि ध्वंस इव निरुपादानः, अविद्येव च शुद्धात्माश्रित इति नाविद्यापेक्षः । संस्कारनिवृत्ति-श्चाऽऽवृत्तात्तत्त्वसाक्षात्कारात् । यद्वा अविद्यालेशानुवृत्त्या तदनुवृत्तिरिति ।

अत्र ब्रूमः । न तावत्संस्कारपक्षो युक्तः । भावकार्यमध्यस्तं संस्कारं देहादिकं तद्धेतुप्रारब्धकर्मादिकं च प्रत्युपादानत्वेनाज्ञानानुवृत्त्यापातात् । सर्पादिभ्रमसंस्कारस्तु सत्यो न त्वज्ञानोपादानकः । पूर्वसाक्षात्कारा निवृत्तस्याध्यस्तस्य तदनधिक-विषयेणाऽऽवृत्तेनाप्यत्तरेण ज्ञानेन निवृत्त्यदर्शनाच्च । जीवन्मुक्तस्याविद्या वरणाभावेन तदा निरतिशयानन्दस्फूर्त्यापाताच्च । संस्कारस्तु नावरणमिति त्वयैवोक्तम् । एतेन तत्त्वे ज्ञातेऽपि द्विचन्द्रादिवद्दोषाद् बाधितानुवृत्तिरिति निरस्तम् । तत्रेवात्र तत्त्वज्ञाना-निवर्त्यदोषाभावात् । लेशपक्षेऽपि न तावल्लेशोऽवयवः । अज्ञानस्य निरवयवत्वात् । एतेनाविद्यैव दग्धपटन्यायेन कञ्चित्कालं तिष्ठतीति निरस्तम् । निरवयवे दन्धपट-न्यायासम्भवात् । अनुवृत्तस्य ज्ञानानिवर्त्यत्वेन सत्त्वापाताच्च । अथ मतं लेशो नामाऽऽकारः । ‘इन्द्रो मायाभिः’ इत्यादिश्रुत्या अविद्याया अनेकाकारत्वेन प्रपञ्चे परमार्थसत्त्वादिभ्रमहेत्वाकारनिवृत्तावपि देहाद्यपरोक्षप्रतिभासहेत्वाकारोऽनुवर्तते । विरोधिनि तत्त्वज्ञाने सत्यपि तदनुवृत्तिश्चाऽऽरब्धकर्मभिर्ज्ञानप्रतिबन्धात् । कर्मानु-वृत्तिश्च तद्धेत्वज्ञानलेशानुवृत्तेः । उक्तं च–

अविद्यालेशशब्देन मोहाकारान्तरोक्तितः ।

ज्ञानस्य प्रतिबन्धाच्च प्रबलारब्धकर्मभिः ॥ इत्यादि ।

आकारिनिवृत्तावप्याकारस्यानुवृत्तिर्व्यक्तिनिवृत्तावपि जातेरिव युक्तेति । तत्राऽऽकारो जातिशक्त्यादिरूपो धर्मो वा ? स्वर्णस्य कुण्डलादिरिवावस्थाविशेषो वा ? अज्ञान-व्यक्त्यन्तरं वा ? नाद्यद्वितीयौ । तयोर्देहादिभ्रमोपादानत्वेऽविद्यात्वापातात् । अनुपादा-नत्वे चोपादानान्तराभावेन देहादिभ्रमायोगात् । आत्मान्यत्वेन ज्ञाननिवर्त्यन्वेन च तयोरविद्यातत्कार्ययोरन्यतरत्वावश्यम्भावेनाज्ञाने निवृत्ते स्थित्ययोगाच्च । धर्मे उपादानत्वस्यावस्थायां चावस्थावन्तं विना स्थितेरयोगाच्च । न तृतीयः । अज्ञानैक्यपक्षे तदयोगात् । तद्भेदपक्षेऽपि व्यक्त्यन्तरं पूर्वाज्ञानादधिकविषयम् ? न वा ? नाद्यः । निर्विशेषे तदयोगात् । नान्त्यः । एकस्मिन्नपि विषये यावन्ति ज्ञानानि तावन्त्यज्ञाना-नीति मतस्य प्रतिकर्मव्यवस्थाभङ्गे दूषितत्वात् । चरमसाक्षात्कारान्यूनविषय-साक्षात्कारस्य पूर्वमपि सत्वे पश्चादिव जीवन्मुक्तावपि तदज्ञानहेतुकाध्यासायोगाच्च । न च पूर्वज्ञानस्य कर्मणा प्रतिबन्धादज्ञानानिवर्तकतेति युक्तम् । ज्ञानस्य स्वप्रागभाव-निवर्तन इवाज्ञान निर्वतनेऽपि प्रतिबन्धायोगात् । स्थिते लेशे कर्मानुवृत्तिस्तदनुवृत्तौ च ज्ञानस्य प्रतिबन्धः, प्रतिबन्धेन लेशस्थितिरित्यन्योन्याश्रयाच्च । न च ‘भूयश्चान्ते विश्वमायानिवृत्तिः’ इत्यत्र भूय इति श्रवणाद् लेशानुवृत्तेर्मानान्तरेणाधिगमान्न ज्ञप्तावन्योन्याश्रय इति वाच्यम् । तथापि स्थितावन्योन्याश्रयात् । श्रुतौ च भूयो योजनादित्यन्वयः । एतेन ब्रह्मज्ञानस्याप्रायणमनुवृत्तिहेतुज्ञानार्थयज्ञादिकर्मभिः प्रतिबन्ध इति निरस्तम् । प्रतिबन्धायोगादेरुक्तत्वात् । अन्यथा शुक्तिज्ञानमपि तदज्ञानकार्येण भ्रमादिना उत्तरं ब्रह्मज्ञानमप्यारब्धकर्मणा प्रतिबध्येत । तदा भोगेन कर्म क्षीणमिति चेत्, न, भोगैकनाश्यत्वे ज्ञानानिवर्त्यत्वेन सत्त्वापातात् ।

एतेनाज्ञानस्यानेकशक्तित्वेनारब्धकर्मतत्कार्येतराध्याससम्पादनशक्तिमात्रस्य वा प्रपञ्चे पारमार्थिक सत्यत्वादिभ्रमहेतुशक्तिमात्रस्य वा प्रतिबन्धो लेशानुवृत्तित्वेन विवक्षित इति निरस्तम् । पूर्वज्ञानस्य शक्तिमात्रप्रतिबन्धकत्वे तदनधिकविषयस्य चरमस्यापि तत्त्वापत्त्या कदाप्यज्ञानहान्यसिद्धेः ।

तस्मात्परमते मोहकार्यत्वादखिलस्य च ।

ज्ञानेन मोहनाशाच्च जीवन्मुक्तिर्न युज्यते ॥

अस्माकं तु अपरोक्षज्ञानिनोऽपि स्वयोग्यपरमानन्दहेतुपरम काष्ठापन्नभक्त्यभावे तत्साध्यस्य मोचकस्येश्वरप्रसादस्याभावेन प्रारब्धकर्मणा संसारानुवृत्त्या जीवन्मुक्तिः । भावे तु प्रसादस्यापि भावेन निःशेषदुःखनिवृत्तिविशिष्टस्वतोनीचोच्च-भावापन्नस्वरूपा-नन्दार्विभावरूपा मुक्तिर्युक्तेति । ॥ इति जीवन्मुक्तिभङ्गः ॥ ४ ॥

## **अद्वैतसिद्धिः**

तच्च जीवन्मुक्तानां स्वानुभवसिद्धम् । जीवन्मुक्तश्च तत्त्वज्ञानेन निवृत्ताविद्योऽप्यनुवृत्तदेहादि-प्रतिभासः । न च तत्त्वज्ञानादविद्यानाशे सद्यःशरीरपातापत्तिः । निवृत्तसर्पभ्रमस्यापि संस्काराद् भयकम्पानुवृत्तिवत्, दण्डसंयोगनाशेऽपि चक्रभ्रमणवच्च संस्कारानुवृत्तेरविद्यानिवृत्तावपि तत्कार्यानुवृत्ति-सम्भवात् । न च क्रियाज्ञानयोरेव संस्कारः, नान्यस्येति वाच्यम् । निःसारितपुष्पायां सम्पुटिकायां पुष्पवासनादर्शनात् । ‘विमतो नाशः संस्कारव्याप्तः, संस्कारनाशान्यत्वे सति नाशत्वात्, ज्ञाननाशवत्’ इत्यनुमानाच्च । संस्कारः कार्योऽपि ध्वंस इव निरुपादानको ऽविद्येव च शुद्धात्माश्रित इति नाविद्यासापेक्षः । न च भावकार्यस्याध्यस्तस्य संस्कारदेहादितद्धेतुप्रारब्धकर्मादेः स्थित्यर्थस् तदुपादाना-ज्ञानानुवृत्त्यापात इति वाच्यम् । विनश्यदवस्थस्य समवायिकारणं विना स्थितिदर्शनात् । न च क्षणमात्रस्थितावपि कथं बहुक्षणस्थितिरिति वाच्यम् । सत्युपपादके क्षणगणकल्पनाया अप्रयोजकत्वात् । तत्र क्षणमात्रं स्थितिः, समसमयस्याजनकत्वात् । अत्र तु प्रतिबन्धकाभाव-सहकृतहेतोस्तावत्कालम् अभावात् । अत एव पूर्वज्ञानानिवृत्तस्याध्यस्तस्य तदनधिकविषयेण कथं निवृत्तिरिति निरस्तम् । प्रतिबन्धकाभावसहकारासकाराभ्यां विशेषात् । जीवन्मुक्तिदशायामानन्द-स्फूर्त्यापादनमिष्टमेव । तत्त्वे ज्ञाते द्विचन्द्रादिवद्दोषाद्बाधितानुवृत्तिसम्भवाच्च । न च तत्रेवात्र ज्ञानानिवर्त्यदोषाभावेन वैषम्यम् । यावत्प्रतिबन्धकसत्त्वं ज्ञानानिवर्त्यस्य दोषस्यात्रापि सम्भवात् । सर्वज्ञानानिवर्त्यस्य तस्य कुत्राप्यसम्प्रतिपत्तेः । तदुक्तं– ‘न हि जात्यैव कश्चिद् दोषोऽस्ति’ इति ।

यद्वा अविद्यालेशानुवृत्त्या देहाद्यनुवृत्तिः । ननु लेशो नावयवः । अज्ञानस्य निरवयवत्वात् । अत एवाविद्या दग्धपटन्यायेन तावत्तिष्ठतीत्यपि निरस्तम् । निरवयवे एतन्न्यायासम्भवादिति चेन्न । आकारस्यैव लेशशब्दार्थत्वात् । ‘इन्द्रो मायाभिः पुरुरूप ईयते’ इत्यादिश्रुत्या अविद्याया अनेकाकार-त्वावगमात् । आकारिनिवृत्तावप्याकारस्यानु वृत्तिर्व्यक्तिनिवृत्तावपि जातेरिव । ननु कोऽयमाकारो नाम जातिर्वा ? शक्त्यादिरूपो धर्मो वा ? सुवर्णकुण्डलादि वदवस्थाविशेषो वा ? नाद्यौ । तयोर्देहादि-भ्रमोपादानत्वे अविद्यात्वापातात् । अनुपादानत्वे च उपादानान्तराभावेन देहादिभ्रमोत्पत्त्ययोगात् । आत्मान्यत्वेन ज्ञाननिवर्त्यत्वेन चाविद्यातत्कार्यान्यतरत्वावश्यम्भावेनाज्ञाने निवृत्ते स्थित्ययोगाच्च । अत एव न तृतीयः । अवस्थावन्तं विना अवस्थायाः स्थित्ययोगादिति चेन्न । अनेकशक्तिमदविद्यायाः प्रपञ्चे पारमार्थिकत्वादिभ्रमहेतुशक्तेः प्रपञ्चेऽर्थक्रियासमर्थत्वसम्पादकशक्तेश्च प्रारब्धकर्मसमकालीनतत्त्व-साक्षात्कारेण निवृत्तावपि अपरोक्षप्रतिभासयोग्यार्थभासजनिकायाः शक्तेरनुवृत्तेस् तद्वती अविद्यापि तिष्ठत्येवेति नोक्तदोषावकाशः ।

न चाविद्यायां सत्यां कथं मुक्त इति व्यपदेशः ? शक्तिनाशमात्रात् । अत एव समये सर्वशक्तिमदज्ञाननाशस् तज्जातीयेनाप्रतिरुद्धेन प्रत्ययेन । तथा च श्रुतिः–‘तस्याभिध्यानाद्योजना-त्तत्त्वभावाद् भूयश्चान्ते विश्वमायानिवृत्तिः’ इति । न च भूय इत्यस्य योजनादित्यनेनान्वयान् न लेशानुवृत्तावस्याः श्रुतेर्मानतेति वाच्यम् । विशेषणान्वयापेक्षया विशेष्यान्वयस्याभ्य र्हितत्वात् तत्त्वभावादित्यनेन व्यवधानाद् अन्त इति पदवैयर्थ्याच्च विपरीतयोजनस्यासङ्गतेः । न च लेशस्थितौ कर्मानुवृत्तिस् तदनुवृत्तौ च ज्ञानप्रतिबन्धेन लेशस्थितिरित्यन्योन्याश्रय इति वाच्यम् । न तावज् ज्ञप्तौ ‘भूयश्चान्ते विश्वमायानिवृत्तिः’ इत्यादिश्रुतेरेव लेशानुवृत्तेरवगतत्वात् । नापि स्थितौ एककालीनत्वेन दोषाभावात् ।

यद्वा अज्ञानस्य सूक्ष्मावस्था लेशः । यथा–

‘तस्मात् फले प्रवृत्तस्य यागादेः शक्तिमात्रकम् ।

 उत्पत्तावपि पश्वादेरपूर्वं न ततः पृथक् ॥’

इति वार्तिकेन यागे गतेऽपि यागसूक्ष्मावस्थारूपमपूर्वं यागे साधनतानिर्वाहकमङ्गीक्रियते, तथा अज्ञाने गतेऽपि तत्सूक्ष्मावस्थारूपो लेशो देहादिप्रतीत्यनुकूलः स्वीक्रियते । स्वर्गजनकताग्राहक-श्रुतेरिवात्रापि जीवन्मुक्तिश्रुतेस्तादृगर्थस्वीकारात् । तस्मादविद्यालेशानुवृत्त्या जीवन्मुक्तिरुपपन्नतरा ॥ इत्यद्वैतसिद्धौ जीवन्मुक्त्युपपत्तिः ॥ ४ ॥

### **न्यायामृततरङ्गिणी**

अज्ञानानुवृत्त्यापातादिति ॥ न च विनश्यदवस्थस्य समवायिकारणं विना स्थितिर्दृष्टेति वाच्यम् । क्षणमात्रस्थितावपि बहुकालं तदभावात् । न च सति प्रमाणे क्षणमात्रमिव बहुकालमपि स्थितिरस्त्विति वाच्यम् । तस्याभावात् । संस्कारादेरज्ञानानुपादानकत्वेऽ-प्युपपत्तेः । अत एवाह– सर्पादीति ॥ उत्तरेण ज्ञानेनेति ॥ न च प्रारब्धकर्मसहभावा-सहभावाभ्यां पूर्वोत्तरज्ञानयोर्विशेष इति वाच्यम् । ज्ञानस्य स्वप्रागभावनिवर्तन इवाध्यस्तनिवर्त-नेऽप्यन्यानपेक्षेति वक्ष्यमाणत्वात् ॥ संस्कारस्त्विति ॥ अन्यथाऽविद्याऽसिद्धेः ॥ तत्रेवेति ॥ द्विचन्द्रादिभ्रमहेतोरङ्गुल्यवष्टम्भदोषस्य ज्ञानानिवर्त्यत्वात् । देहदिभ्रमहेतोर्दोषस्य संस्कारस्य तत्वज्ञाननाश्यत्वात् ॥ इन्द्रो मायाभिरिति ॥ एकस्याम् अविद्यायां मायाभि-रिति बहुवचनस्यानेकाकारतात्पर्यकत्वात् ॥ श्रुतौ च भूयोयोजनादित्यन्वय इति ॥ ननु विशेषणान्वयापेक्षया विशेष्यान्वयोऽभ्यर्हित इति चेन्न । सकृन्निवृत्तस्य भूयो निवृत्त्ययोगेन तदन्वये बाधात् । न च ‘अन्ते’ इति व्यर्थम् । परमात्मनो ध्यानाद् भूय इन्द्रियवृत्तीनां योजनाद् ध्यान परिपाकरूपेऽन्ते सति तत्वसाक्षात्कारोत्थभगवत्प्रसादाद्विश्वमायानिवृत्ति-रित्यर्थोपपत्तेः ॥ ब्रह्मज्ञानस्येति ॥ आप्रायणं मरणपर्यन्तं देहादेर्याऽनुवृत्तिस्तत्कारणै-र्यज्ञादिकर्मभिर्ब्रह्मज्ञानस्य प्रतिबन्धः क्रियते । कर्मणां प्राबल्याभिधानार्थं ज्ञानार्थेेति ॥ यत्तु कश्चिदाह । देहादिप्रतीत्यनुकूलाऽज्ञानस्य सूक्ष्मावस्था लेश इत्युच्यते । यथा यागस्य सूक्ष्मावस्थाऽपूर्वम् । तदुक्तं वार्तिके–

 तस्मात्फले प्रवृत्तस्य यागादेः शक्तिमात्रकम् ।

 उत्पत्तौ चापि पश्वादेरपूर्वं न ततः पृथक् ॥ इति ।

तदसत् । तादृशापूर्वाङ्गीकारे श्रौतकारणाभावस्येवेह कस्यापि तदाक्षेपकस्याभावात् । देहादेरनाविद्यकत्वेनैव जीवन्मुक्तिश्रुतेरुपपत्तेः । पूर्वज्ञानादनिवृत्तस्य लेशस्य तदनधिक-विषयेणोत्तरज्ञानेनाप्यनिवृत्तेः ॥ भावे त्विति ॥ भक्तेरित्यनुषज्यते । प्रसादस्य मोचकत्वं तु ‘मत्प्रसादात्तरिष्यसि’ इत्यादिना भगवता बहुकृत्वः प्रतिपादितम् । ननु ‘तावदेवास्य चिरं यावन्न विमोक्ष्येत्’ इति श्रुत्याऽस्योत्पन्नात्मतत्वसाक्षात्कारस्य प्रारब्धक्षयमात्रम् अपेक्षणीयम् । कैवल्यसम्पत्त्यर्थमित्यर्थकया ज्ञानानन्तरं प्रसादविलम्बेन मोक्षविलम्बाभाव उच्यत इति चेन्मैवम् । ‘बन्धको भवपाशेन भवपाशाच्च मोचकः’ इति वचनात्परमेश्वरस्यैव मोचकत्वात् । लोके च प्रसन्नस्यैव मोचकत्वात्प्रसन्न एव भगवान्मोचकः । अत एवोक्तश्रुतिर्ज्ञानानन्तरं प्रारब्धक्षयातिरिक्तविलम्बं निषेधति । न त्वविलम्बितं प्रसादम् । अत एवाष्टादशेऽध्याये भगवद्गीतायां प्रसादस्य मोचकत्वमुक्तम् । अत एव न स्मृतीनाम-तत्परत्वम् । श्रुत्या विरोधाभावात् । ‘दृष्ट्वैव तु मुच्यते’ इत्यादेस्तु मोचकप्रसादे न ज्ञानानपेक्षेत्येवंपरत्वमन्यत्र व्याख्यातम् ॥ जीवन्मुक्तिभङ्गः ॥ ४ ॥

### **न्यायामृतकण्टकोद्धारः**

निर्विशेषमुक्तिं दूषयित्वा जीवन्मुक्तिं दूषयितुम् अनुवदति– यच्चेति ॥ अनुवृत्तदेहादि-प्रतिभासमात्रस्य जीवन्मुक्तत्वे संसारदशायामपि तत्त्वं स्यात् । अत उक्तम्– नष्टाविद्य इति ॥ अविद्यानाशे निमित्तमुक्तं तत्त्वसाक्षात्कारेणेति ॥ चक्रभ्रमणवदिति ॥ दण्डसंयोगनाशेऽपीति शेषः ॥ भयकम्पेति ॥ ‘निवृत्तसर्पभ्रमस्यापि’ इति शेषः । ननु संस्कारस्यापि कार्यत्वेन सोपादानत्वादविद्यानिवृत्तौ कथं निरुपादानस्यावस्थानमित्यत आह– संस्कार इति ॥ तर्हि संस्कारनिवृत्तिः केनेत्यत आह– संस्कारेति ॥ देहाद्यनुवृत्तौ कारणान्तरमाह– यद्वेति ॥

भावकार्यमिति ॥ अत्र संस्कारदेहादेः सोपादानत्वमवश्यं वक्तव्यम् । भावकार्यत्वा-दध्यस्तत्वाच्च । उपादानं चाज्ञानातिरिक्तं न सम्भवतीति अज्ञानानुवृत्तिः स्यादित्यर्थः । न च विनश्यदवस्थस्य समवायिकारणं विनाऽपि स्थितिदर्शनादुपादानाज्ञानाभावेऽपि संस्कारा-द्यनुवृत्तिर्युक्तेति वाच्यम् । आद्यक्षणे समवायिकारणनाशे सति द्वितीयक्षणे कार्यनाशस्यैव जायमानत्वेन तदानीं स्थितेरेवाभावात् । विनश्यदवस्थस्य पुनः स्थितिरित्यस्य स्वव्याह-तत्वाच्च । क्षणमात्रस्थितावपि बहुक्षणस्थितेः सर्वथोपादानं विनाऽयोगाच्च । न चोत्पादकसत्वे क्षणगणनाऽप्रयोजिकेति वाच्यम् । उत्पादकस्याज्ञानस्य तत्त्वसाक्षात्कारेण निवृत्तत्वेन तदभावात् । ज्ञाननिवर्त्यत्वान्यथाऽनुपपत्त्या मिथ्यात्वमिति वदता संस्कारादेरपि तत्त्वज्ञान-निवर्त्यत्वस्यावश्यं वक्तव्यत्वाच्च । न च संस्कारे प्रतिबन्धकाभावसहकृततत्वज्ञान निवर्त्य-त्वाङ्गीकारात्, प्रकृते च प्रतिबन्धकसत्त्वेनात्राविद्यानिवृत्तावपि न संस्कारादिनिवृत्तिरिति वाच्यम् । प्रतिबन्धकं हि भवदज्ञानं वा ? तदतिरिक्तं वा ? नाद्यः । तस्य तत्त्वज्ञाना-न्निवृत्तत्वेनाभावात् । अन्यथा जीवन्मुक्तत्वानापत्तेः । द्वितीयेऽपि किं तदज्ञानकार्यं न वा ? नेति पक्षे तस्य मिथ्यात्वं न स्यात् । ब्रह्मेतरस्य सर्वस्याज्ञानकार्यत्वस्य त्वयाऽङ्गीकाराच्च । नाद्यः । उपादानीभूताज्ञाननिवृत्तौ तत्कार्यावस्थानस्यैवासम्भवेन प्रतिबन्धकसत्त्वस्य वक्तुमशक्यत्वात्।

किञ्च प्रतिबन्धकमपि तदभावसहकृतेन तत्वज्ञानेन निवर्तते ? अथवा प्रतिबन्धकान्तरा-भावसहकृतेन ? नाद्यः । तथा सत्येतत्प्रतिबन्धकाभावे एतत्प्रतिबन्धकाभावस्य कारण-त्वापत्तावात्माश्रयापत्तेः । न द्वितीयः । उक्तसहकारि विकल्पपरम्परयाऽनवस्थापत्तेः । तस्मात् प्रतिबन्धकाभावस्य सहकारित्वकल्पनमबोधविजृम्भितमिति यत्किञ्चिदेतत् । ननु सर्पाज्ञान-निवृत्तावपि सर्पादिभ्रमसंस्कारानुवृत्तिवत् प्रकृतेऽपि संस्काराद्यनुवृत्तिरस्त्वित्यत आह– सर्पादीति ॥ किञ्चोत्तरेण साक्षात्कारेण संस्कारनिवृत्तिः किं पूर्वादधिकविषयत्वाद्वा ? सहकारिसमवहितत्वाद्वा ? नाद्यः । तथा सति निर्विशेषत्वभङ्गापत्तेः । नापि द्वितीयः । सहकारिसमवधानस्य दूषितत्वादित्यभिप्रेत्याह– पूर्वसाक्षात्कारेति ॥ जीवन्मुक्तस्येति ॥ न चेष्टापत्तिरिति वाच्यम् । तथा सति वैषयिकसुखार्थं भिक्षाटनादिप्रवृत्तिर्न स्यात् । तत्रेवात्रेति ॥ न च यावत्प्रतिबन्धकसत्त्वं ज्ञानानिवर्त्यो दोषः प्रकृतेऽप्यस्त्विति वाच्यम् । उक्तरीत्या तस्य प्रत्याख्यातत्वात् । लेशोऽपि किमवयवः ? उताकारः ? आद्यं दूषयति– न तावदिति ॥ द्वितीयपक्षमुत्थापयति– अथ मतमिति ॥ तथाऽप्यविद्याया एकाकारत्वेन तत्त्वसाक्षात्कारेण तन्निवृत्तौ लेशानुवृत्तिरयुक्तेत्यत आह– इन्द्र इति ॥ अभियुक्तसम्मति-मुक्तार्थे दर्शयति– उक्तं चेति ॥ ‘मोहाकारान्तरोक्तितः’ लेशानुवृत्तिर्युज्यत इति शेषः । विरोधिनि तत्त्वज्ञाने सति कथं तदनुवृत्तिरित्यत उक्तं प्रबलारब्धकर्मभिर्ज्ञानस्य प्रतिबन्धा-दिति ॥ नन्वाकारीभूतघटादिनिवृत्तौ तदाकारनिवृत्तेर्दृष्टत्वादविद्यानिवृत्तौ तदाकारनुवृत्तिः कथम् ? अत्राह– आकारीति ॥

तयोरिति ॥ भ्रमोपादानत्वस्याविद्यालक्षणत्वादिति भावः । न चाविद्याया अनेकशक्ति-मत्वात् प्रपञ्चे पारमार्थिकत्वादिभ्रमहेतुशक्तेः प्रपञ्चेऽर्थक्रियासमर्थत्वसम्पादनशक्तेश्च प्रारब्ध-कर्मसमकालीनेन तत्त्वसाक्षात्कारेण निवृत्तावपि शक्त्यन्तरस्य देहाद्यनुवृत्तिहेतोः प्रारब्धाद्य-समानकालीनतत्त्वसाक्षात्कारेण निवृत्त्यङ्गीकारान्न विरोध इति वाच्यम् । तथा सति तस्य शक्त्यन्तरस्य निवृत्तिर्न स्यात् । न च प्रारब्धाद्यसमानकालीनचरमसाक्षात्कारेण निवृत्तिरिति वाच्यम् । चरमसाक्षात्कारः किं पूर्वसाक्षात्कारादधिकविषयो वा ? समानविषयो वा ? नाद्यः । निर्विशेषत्वभङ्गापत्तेः । न द्वितीयः । तथा सति पूर्वेणानिवृत्तस्योत्तरेणाप्यनिवृत्त्या-पत्तेः । तथा च कदाऽप्यनिवृत्तस्य सत्यत्वापत्तिः । न च प्रतिबन्धकाभावसहकृतत्वादुत्तरेण निवृत्तिरिति वाच्यम् । तस्य दूषितत्वात् । मूलोक्तदूषणापरिहाराच्च ॥ स्थिते लेश इति ॥ न च न तावज् ज्ञप्तावयमन्योन्याश्रयः । ‘भूयश्चान्ते’ इति श्रुतेरेव लेशानुवृत्तेरवगतत्वात् । नापि स्थितौ । एककालीनत्वेन दोषाभावादिति वाच्यम् । श्रुतेरर्थान्तरस्यानुपदमेव वक्ष्यमाणत्वात् । एककालीनयोरपि देवदत्तयज्ञदत्तयोरन्योन्यस्कन्धस्थितावन्योन्याश्रयत्वस्य दृष्टत्वेन प्रकृतेऽपि परस्परसापेक्षत्वे तस्य दुस्परिहारत्वाच्च ॥ श्रुतौ चेति ॥ न च विशेषणान्वयापेक्षया विशेष्यान्वयस्याभ्यर्हितत्वात् ‘तत्त्वभावात्’ इत्यनेन व्यवधानात् ‘अत’ इति पदवैय्यर्थ्याच्च विपरीतयोजनम् असङ्गतमिति वाच्यम् । ‘योजनात्’ इत्यस्य विशेषणत्वाभावात् । योग्यताया एवान्वयप्रयोजकत्वेन सन्निधानस्याप्रयोजकतया व्यवधानस्या-बाधकत्वात्, ‘अन्ते’ इत्यस्य ध्यानपरिपाके सति चरमसाक्षात्कारेण विश्वमायानिवृत्ति-रित्यर्थकत्वेन वैय्यर्थ्याभावादुक्तान्वयस्यैव समञ्जसत्वात् । न चाज्ञानस्य सूक्ष्मावस्थैव लेशः । तथा चाज्ञाने गतेऽपि तत्सूक्ष्मावस्थारूपो लेशो देहादिप्रतीत्यनुकूलः स्वीक्रियत इत्युपपन्नतरा जीवन्मुक्तिरिति वाच्यम् । विरोधिज्ञानेनाज्ञाने निवृत्तेऽप्यनिवृत्तायाः कदाऽपि निवृत्तिर्न स्यात् । निवर्तकस्योक्तरीत्या दूषितत्वात् । तथा चानुपपन्नतरा जीवन्मुक्तिरिति ।

एतेनेति ॥ देहाद्यनुवृत्तिहेतुत्वेन कप्तानि ज्ञानार्थमनुष्ठितानि यानि यज्ञादिकर्माणि तैर् ब्रह्मज्ञानस्य आप्रायणं प्रतिबन्ध इत्यन्वयः ॥ अन्यथेति ॥ एवमपि कर्मणां प्रतिबन्धक-त्वाङ्गीकार इत्यर्थः ॥ एतेनेति ॥ तथा च शक्त्यन्तरप्रतिबन्धेऽऽरब्धकर्मतत्कर्माध्या-ससम्पादनशक्तेरप्रतिबन्ध एव लेशानुवृत्तिशब्देन विवक्षित इति भावः ॥ तत्त्वापत्त्येति ॥ शक्तिमात्रप्रतिबन्धकत्वापत्त्येत्यर्थः । उक्तमर्थं कारिकायां सङ्गृह्णाति– तस्मादिति ॥ परमते जीवन्मुक्तिर्न युज्यते । कुतः ? ज्ञानेन मोहस्य नाशात् । मोहनाशेऽपि देहादेर्विद्यमानत्वात् । कुतो जीवन्मुक्त्ययोग इत्यत उक्तम् अखिलस्य मोहकार्यत्वादिति ॥

ननु प्रकारान्तरेण जीवन्मुक्तिस्वरूपस्यासम्भवादनन्यगत्योक्तविधमेव जीवन्मुक्तिस्वरूप-मङ्गीकार्यमित्यतो वा स्वमतेन जीवन्मुक्तिस्वरूपमाह– अस्माकं त्विति ॥ भावे त्विति ॥ उक्तविधभक्तिभाव इत्यर्थः । ननु ‘तस्य तावदेव चिरं’ इत्यादिश्रुत्योत्पन्नात्मतत्त्वसाक्षात्कारस्य प्रारब्धकर्मक्षयमात्रमपेक्षणीयं कैवल्यसम्पर्त्त्यर्थमिति प्रतिपादनेनेश्वरप्रसादापेक्षाया वक्तुम-शक्तात्वात् स्मृतिपुराणादीनां च श्रुतिविरोधेन श्रुतिपरत्वादिति चेन्मैवम् । प्रसादस्य मोक्षहेतुत्वे प्रमाणाभावाद्वा तदनपेक्षा ? उत बाधकसद्भावाद्वा ? नाद्यः । ‘यस्य प्रसादात् परमार्तिरूपा-दस्मात् संसारान्मुच्यते’ इत्यादिश्रुतेः ‘मत्प्रसादात् तरिष्यसि’ इति स्मृतेश्च सद्भावात् । न चैवं ‘दृष्ट्वैव तं मुच्यते’ इति ज्ञानस्य मोक्षहेतुत्वप्रतिपादकश्रुतिविरोध इति वाच्यम् । अयोगव्यवच्छेदपरत्वेन वा मोक्षहेतुप्रसादेऽन्ययोगव्यवच्छेदपरत्वेन वोपपत्तेः । न च ज्ञानस्य प्रसादहेतुत्वमप्ययुक्तमिति वाच्यम् । ‘न तादृशी प्रतिरीड्यस्य विष्णोर्गुणोत्कर्षज्ञातरि यादृशी स्यात्’, ‘तत्प्रीणनान्मोक्षमाप्नोति सर्वः’ इति श्रुतेः ‘एवं ज्ञाते तु भगवाननादिः पुरुषोत्तमः । प्रसीदत्यच्युतस्तस्मिन् प्रसन्ने क्लेशसंक्षयः’ इत्यादिस्मृतेश्च सद्भावात् । न च स्मृत्यादिकं श्रुतिविरोधेन स्तुतिपरमिति वाच्यम् । श्रुतेः सामान्यरूपत्वेन प्रसादापेक्षाभावप्रतिपादकत्वा-भावादविरोधकत्वात् । उदाहृतस्पष्टवचनानुसारेण प्रसादपरत्वस्यैवोपपन्नत्वात् । ‘यमैवैष वृणुते तेन लभ्यः’ इत्यादिश्रुत्याद्युक्त्येश्वरप्रसादो भवतीति प्रतिपादितत्वाच्च । न च साक्षात्कार एवास्योप योग इति वाच्यम् । ‘एषः यं वृणुते यस्य प्रसन्नो भवति तेन लभ्यः प्राप्यः’ इत्युक्त्या ब्रह्मप्राप्तिरूपमोक्षस्य प्रसादादुक्त त्वेन साक्षात्कार एवास्योपयोग इत्यस्याबोध-विजृम्भितत्वात् । न द्वितीयः । उदाहृतनिरवकाशवचनानुसारेणन्यार्थपर त्वात् । प्रारब्ध-कर्मक्षये प्रस्तरविनियोगसम्भवाच्च । न च तस्य भोगादेव क्षय इति वाच्यम् । तथा सति ज्ञाननिवर्त्य त्वाभावेन तस्य सत्यत्वापत्तेः । ‘उपमर्दं च’ इति सूत्रकृताऽस्योपमर्दस्योक्तत्वाच्च ॥ नीचोच्चभावेति ॥ न च तस्य द्वितीयसापेक्षत्वेनासम्भव इति वाच्यम् । साधकसत्त्वेन बाधकासद्भावेन च द्वितीयसत्त्वस्य निपुणतरमुपपादितत्वात् ॥ इति जीवन्मुक्तिभङ्गः ॥ ४ ॥

### **न्यायामृतप्रकाशः**

कारणे निवृत्तेऽपि कार्यानुवृत्तौ दृष्टान्तमाह– चक्रेति ॥ कुलालेन दण्डेन चक्रभ्रमणं कृत्वा तत्कारणदण्डापनयनेपि तदुत्तरघटकादिकालपर्यन्तमपि चक्रभ्रमणानुवृत्तिदर्शनादित्यर्थः ॥ भयेत्यादि ॥ बाधकज्ञानेन सर्पादिभ्रमनिवृत्तावपि पुनर्भयकम्पादेस्तत्संस्कारेण दर्शनादित्यर्थः ॥ क्रियाज्ञानयो-रेवेति ॥ नाविद्याया इत्येवार्थः । संस्कारनाशे पुनः संस्काराभावेन साध्याभावाद्व्यभिचारवारणाय सत्यन्तम् । संस्कारात्यन्ताभावे संस्कारानङ्गीकारेण तद्वारणाय विशेष्यभागः । ननु संस्कारस्य कार्यत्वेनाविद्योपादानकत्वादविद्यानिवृत्त्यनन्तरं कथमवस्थानमित्यत आह– संस्कार इति ॥ नन्वथापि संस्कारो नाविद्यानपेक्षः । तस्य जीवनिष्ठत्वात् । जीवस्याविद्याधीनत्वात् । अतोऽविद्यानिवृत्त्यनन्तरं कथं संस्कारावस्थानमित्यत आह– अविद्येवेति ॥ यथा अविद्या शुद्धचिन्मात्रगता एवं संस्कारोऽपीत्यर्थः । ननु तत्वसाक्षात्कारानन्तरमप्यनुवृत्तस्य संस्कारस्य केन निवृत्तिरित्यत आह– संस्कारेति ॥ आवृत्तात् पुनःपुनरभ्यासात् । तदनुवृत्तिः संस्कारानुवृत्तिः ॥ भावकार्यं ‘प्रति’ ‘उपादानत्वेन’ इत्यन्वयः । संस्कारस्य च भावपदार्थत्वेन सोपादानत्वस्याऽऽवश्यकत्वादिति भावः । किञ्चाध्यस्तमात्रं त्वन्मते तावत्सोपादानकं, तत्वसाक्षात्कारानन्तरमप्यनुवर्तमानं संस्कारदेहप्रारब्धादिकं चाध्यस्तमिति सोपादानकत्वमावश्यकमित्याह– अध्यस्तमिति ॥

नन्वध्यस्तोऽपि सर्पादिभ्रमसंस्कारोऽज्ञानोपादानकोऽपि बाधकज्ञानेनाज्ञाननिवृत्त्या भ्रमनिवृत्ता-वप्यनुवर्तमानो दृष्ट इति चेत्तत्राह– सर्पादीति ॥ अविद्यावरणेति ॥ अविद्यारूपावरणस्य नष्टत्वा-दित्यर्थः ॥ द्विचन्द्रादीति ॥ यथा चन्द्रस्वरूपे सम्यक्ज्ञातेऽप्यङ्गुल्यवष्टम्भरूपदोषवशाद्बाधितस्यापि द्वितीयचन्द्रस्यानुवृत्तिरेवं बाधितस्यापि संस्कारस्यानुवृत्तिरित्यर्थः ॥ असम्भवादिति ॥ दग्धपटस्य सावयवत्वेनावयवे निवृत्ते सत्येव स्वयं किञ्चित्कालं तिष्ठतीत्यर्थः ॥ अन्यूनेति ॥ पूर्वतनसाक्षात्कारस्य चरमसाक्षात्कारापेक्षया अधिकभूतदेहादिविषयकत्वेऽपि तदन्यूनविषयकत्वं तावदस्त्येवेत्यर्थः ॥ ब्रह्मज्ञानस्येति ॥ पूर्वमुत्पन्नस्य ब्रह्मज्ञानस्य आप्रायणं मरणपर्यन्तम् अनुवृत्तिहेतुभूतानि यानि यज्ञादिकर्माणि तैर्ब्रह्मज्ञानस्य प्रतिबन्धः क्रियते । अतो न तस्य समूलाज्ञाननिवर्तकत्वमित्यर्थः । यज्ञादिकर्मणां काम्यतानिवृत्त्यर्थं ज्ञानार्थेत्युक्तं, निवृत्तेत्यर्थः ॥ उक्तत्वादिति ॥ ज्ञानस्य स्वप्रागभावनिवर्तन इवाज्ञाननिवर्तनेऽपि प्रतिबन्धायोगादेरित्यर्थः ॥ अन्यथेति ॥ ब्रह्मतत्वज्ञानस्य ब्रह्माज्ञानकार्येण प्रारब्धकर्मादिना प्रतिबन्धोक्तौ भ्रमनिवर्तकं शुक्तिज्ञानमपि शुक्त्यज्ञानकार्येण भ्रमेण प्रतिबद्धं सन् न शुक्त्यज्ञानं निवर्तयेदित्यर्थः ॥ तदेति ॥ चरमज्ञानकाल इत्यर्थः ॥ तत्कार्येति ॥ प्रारब्धकर्मसम्पादनेत्यन्वयः । आरब्धकर्मकार्यं यदितरद् देहादिकं तदध्याससम्पादनेत्यर्थः । लेशानुवृत्तित्वेन लेशानुवृत्तिशब्दार्थत्वेनेत्यर्थः ॥ भावे त्विति ॥ आत्यन्तिकभक्तिसद्भाव्•ेत्वित्यर्थः ॥ जीवन्मुक्तिभङ्गविवरणम् ॥ ४ ॥

### **न्यायकल्पलता**

परेण द्वेधोक्तं जीवन्मुक्तिं क्रमेण दूषयति– न तावदिति ॥ अज्ञानानुवृत्त्यापातादिति ॥ न च विनश्यदवस्थस्य समवायिकारणं विना स्थितिर्दृष्टेति शङ्क्यम् । क्षणमात्रस्थितावपि बहुकालं तदभावात् । न च सति प्रमाणे क्षणमात्रमिव बहुकालमपि स्थितिरस्त्विति देश्यम् । तस्याभावात् । संस्कारादेरज्ञानानुपादानकत्वेऽप्युपपत्तेः । अत एवाह– सर्पादीति ॥ उत्तरेण ज्ञानेनेति ॥ न च प्रारब्धकर्मसहभावासहभावाभ्यां पूर्वोत्तरज्ञानयोर्विशेष इति युक्तम् । ज्ञानस्य स्वप्रागभावनिवर्तन इवाध्यस्तनिवर्तनेऽप्यन्यानपेक्षेति विभावयिष्यमाणत्वात् ॥ संस्कारस्त्विति ॥ अन्यथाऽविद्याऽ-सिद्धेः ॥ १तत्रेवेति ॥ द्विचन्द्रादिभ्रमहेतोरङ्गुल्यवष्टम्भदोषस्य ज्ञानानिवर्त्यत्वात् । देहदिभ्रमहेतोर्दोषस्य संस्कारस्य तत्वज्ञाननाश्यत्वात् ॥ इन्द्रो मायाभिरिति ॥ एकस्याम् अविद्यायां मायाभिरिति बहुवचनस्यानेकाकारतात्पर्यकत्वादिति पूर्वपक्षिणोऽभिसन्धिः ॥ श्रुतौ च भूयोयोजनादित्यन्वय इति ॥ ननु विशेषणान्वयापेक्षया विशेष्यान्वयोऽभ्यर्हित इति तन्न । सकृन्निवृत्तस्य भूयो निवृत्त्ययोगेन तदन्वये बाधात् । न च ‘अन्ते’ इति व्यर्थम् । भूय अन्तःकरणवृत्तीनां परमात्मनि योजनात् तत्परिपाकेण तत्वभावेनान्ते निर्णये सति तत्वापरोक्षमानोत्थात्तस्याभिध्यानाद्भगवतः प्रसादात् सर्वबन्धकमायानिवृत्तिरित्यर्थोपपत्तेः । ‘अभिध्योपद•ाच्च’ इति सूत्रे भगवत्पादैः ‘सोभिध्याजूतिः’ इति श्रुतेरुदाहृतत्वात् । अन्तो निर्णयः । ‘उभयोरपि दृष्टोऽन्तस्त्वनयोस्तत्वदर्शिभिः’ इति गीतोक्तेः । विश्वो वायुः, तस्येति वा । ‘स एनान् ब्रह्म गमयति’ इति श्रुतेः । ‘विश्वो हिरण्यगर्भः’ इति च । ‘स विश्वकृत्स हि सर्वस्य कर्ता’ इति माध्यन्दिनश्रुतौ वायुकर्तृत्वस्य जगत्कर्तृत्वे हेतुत्वेनोक्तेश्च । ‘ब्रह्मणा सह ते सर्वे संप्राप्ते प्रति सञ्चरे । परस्यान्ते परात्मानः प्रविशन्ति परं पदम्’ ॥ इति श्रुतेश्च । ‘वायुर्ह्येव प्रजापतिः’ तदुक्तमृषिणा, ‘पवमानः प्रजापतिः’ इति च ।

‘यद्येषोपरतो देवी माया वैशारदी मतिः ।

सम्पन्न एवेति मतिर्महिमि्न स्वे महीयते ॥ इति श्रीमद् भागवते ।

यदा एषा इच्छा ‘इषु इच्छायाम्’ इति धातोः । विशारदस्य भगवत इयं वैशारदी
माया । ‘मायेत्युक्ता प्रकृष्टत्वात् प्रकृष्टं हि मयाभिधम्’ इति स्मरणात् । मतिः प्रेक्षारूपा । गुणानामपि परस्परं सविशेषाभिन्नत्वात् । उपरता ‘नैनं जीवं संसारयामि’ इति निवृत्तव्यापारा भवति, तदा परमात्मानं सम्पन्न एवेति विदुः । भगवत्प्रसादाविर्भूते स्वे महिमि्न प्रतिष्ठितः सन् महीयते । स्वावरैः पूज्यतम इत्यर्थः । ‘बन्धको भवपाशेन भवपाशाच्च मोचकः । कैवल्यदः परं ब्रह्म विष्णुरेव न संशयः ॥ इति स्कान्दवचनाच्चोक्तम् अवदातम् ॥ ब्रह्मज्ञानस्येति ॥ आप्रायणं मरणपर्यन्तं देहादेर्याऽनु-वृत्तिस्तत्कारणैर्यज्ञादिकर्मभिर्ब्रह्मज्ञानस्य प्रतिबन्धः क्रियते । कर्मणां प्राबल्याभिधानार्थं ज्ञानार्थेेति ॥ यत्तु कश्चिदाह ‘देहादिप्रतीत्यनुकूलाऽज्ञानस्य सूक्ष्मावस्था लेश इत्युच्यते । यथा यागस्य सूक्ष्मावस्थाऽपूर्वम् । तदुक्तं वार्तिके–

‘तस्मात्फले प्रवृत्तस्य यागादेः शक्तिमात्रकम् ।

उत्पत्तौ चा(वा)पि पश्वादेरपूर्वं न ततः पृथक् ॥ इति ।

तदसारम् । देहादेरनाविद्यकत्वेनैव जीवन्मुक्तिश्रुतेरुपपत्तेः । पूर्वज्ञानादनिवृत्तस्य लेशस्य तदनधिकविषयेणोत्तरज्ञानेनाप्यनिवृत्तेः । सङ्गृह्णाति– तस्मादिति । स्वमतं समादधाति– अस्माक-मिति ॥ तुशब्दः परमतवैलक्षण्यार्थः ॥ भावे त्विति ॥ भक्तेरित्यनुषञ्जनीयम् । प्रसादस्य मोचकत्वं तु ‘यस्य प्रसादात् परमार्तिरूपादस्मात्संसारान्मुच्यते नापरेण’ । ‘नारायणोऽसौ परमो विचिन्त्यो मुमुक्षुभिः कर्मपाशादमुष्मात्’ ‘यमेवैष वृणुते तेन लभ्यस्तस्यैष आत्मा विवृणुते तनू स्वाम्’ इत्यादि-श्रुतिभिः । ‘सर्वं ज्ञानप्लवेनैव मत्प्रसादात्तरिष्यसि’ इत्यादिना भगवता बहुकृत्वः प्रतिपादितम् । ननु ‘तावदेवास्य चिरं यावन्न विमोक्ष्येत्’ इति श्रुत्याऽस्योत्पन्नात्मतत्व साक्षात्कारस्य प्रारब्धक्षयमात्रम् अपेक्षणीयम् । कैवल्यसम्पत्त्यर्थमित्यर्थप्रतिपादनाज् ज्ञानानन्तरं प्रसादविलम्बेन मोक्षविलम्बाभाव उच्यत इति मैवम् । ‘न ऋते त्वत्क्रियते’ इत्यादिश्रुतेः, ‘बन्धको भवपाशेन भवपाशाच्च मोचकः’ इत्यादिश्रुतेश्च परमेश्वरस्यैव मोचकत्वात् । उक्तं चानुव्याख्याने–

‘नर्ते त्वत्क्रियते किञ्चिदित्यादेर्न हरिं विना ।

ज्ञानस्वभावतोऽपि स्यान्मुक्तिः कस्यापि हि क्वचित् ॥

लोके च प्रसन्नस्यैव मोचकत्वात्प्रसन्न एव भगवान्मोचकः । तदुक्तं–

यथा दृष्ट्या प्रसन्नः सन् राजा बन्धापनोदकृत् ।

एवं दृष्टः स भगवान् कुर्याद्बन्धविभेदनम् ॥ इति ।

उक्तं च श्री भागवते–

‘द्रव्यं कर्म च कालश्च स्वभावो जीव एव च ।

यदनुग्रहतः सन्ति न सन्ति यदुपेक्षया ॥

सन्ति=प्रवर्तन्ते । न सन्ति=न प्रवर्तन्ते इत्यर्थः । अत एव ‘तावदेवास्य चिरम्’ इति श्रुतिरपरोक्षज्ञानानन्तरं प्रारब्धकर्मक्षयातिरिक्तविलम्बं निषेधति । न त्वविलम्बितं प्रसादम् । अत एवाष्टादशेऽध्याये भगवद्गीतायां प्रसादस्य मोचकत्वमुक्तम् । तेनैव च न स्मृतीनामतत्परत्वम् । श्रुत्या विरोधाभावात् । ‘सर्वान्परो मायया यं सिनीते दृष्ट्वैव तु मुच्यते नापरेण’ इत्यादेस्तु मोचकप्रसादे न ज्ञानान्यसाधनापेक्षेत्येवंपरत्वम् इति सुधायां व्याख्यातम् । एतेन ‘यमेवैष’ इति श्रुत्या भक्तिजन्येश्वरप्रसादस्य तत्साक्षात्कारस्वरूप एवोपयोगस्य बोधितत्वेन परममुक्तौ नोपयोग इत्यपास्तम् । सङ्कोचे नियामकाभावात् । नर्ते इत्यादिश्रुतिविरोधाच्चेत्युक्तम् अवदातम् ।

**॥ इति जीवन्मुक्तिभङ्गः ॥ ४ ॥**

