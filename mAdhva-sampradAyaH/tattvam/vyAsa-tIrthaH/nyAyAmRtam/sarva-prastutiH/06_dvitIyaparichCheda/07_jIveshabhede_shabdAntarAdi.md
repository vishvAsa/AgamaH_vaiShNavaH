+++
title = "०७ जीवेशभेदे शब्दान्तरादि"

+++


## किञ्च पूर्वतन्त्रे द्वितीयाध्याये यैः शब्दान्तरादिभिः कर्मभेद उक्तः, तैरेव जीवेश्वरभेदसिद्धिः

**२४. जीवेशभेदे शब्दान्तरादिभङ्गः**

# **न्यायामृतं**

किञ्च पूर्वतन्त्रे द्वितीयाध्याये यैः शब्दान्तरादिभिः कर्मभेद उक्तः, तैरेव जीवेश्वरभेदसिद्धिः । ‘एष एव जीवं प्रबोधयति एतस्माज्जीव उत्तिष्ठति’ इति विरुद्धार्थधातुनिष्पन्नाख्यातरूपशब्दान्तरस्य, ‘नित्यः परो नित्यो जीवः’ इत्य-प्रत्यभिज्ञायमानपुनःश्रुतिरूपाभ्यासस्य, ‘द्वा सुपर्णा’ इत्यादि सङ्ख्यायाः, ‘अशब्दम् अनश्नन्’ इत्यादेर्भेदकस्य गुणान्तरस्य, ‘यतो वाचो निवर्तन्ते’ इत्यादिप्रकरणान्तरस्य, १जीवेशाविति नामधेयभेदस्य च सत्त्वात् ॥ इति जीवेशभेदे शब्दान्तरादि ॥ २४ ॥

## **अद्वैतसिद्धिः**

ननु– पूर्वतन्त्रे द्वितीयाध्याये यैरेव शब्दान्तरादिभिः कर्मभेद उक्तः, तैरेव जीवेशभेदोऽपि सिध्यति । तथा हि– ‘एष एव जीवं प्रबोधयति, एतस्माज्जीव उत्तिष्ठति’ इति विरुद्धार्थधातुनिष्पन्नाख्यात-रूपशब्दान्तरस्य ‘नित्यः परो नित्यः जीवः’ इति प्रत्यभिज्ञायमानपुनःश्रुतिरूपाभ्यासस्य ‘द्वा सुपर्णा’ इत्यादिसङ्ख्यायाः, ‘अशब्दम् अनश्नन्’ इत्यादेर्भेदकस्य गुणान्तरस्य, ‘यतो वाचो निवर्त्तन्ते’ इत्यादिप्रकरणान्तरस्य, जीवेशाविति नामधेयद्वयस्यापि सत्त्वाच्चेति चेन्न, प्रत्यक्षादिसमकक्ष्यतया शब्दान्तरादीनां भेदकत्वेऽपि तात्त्विकाभेदाविरोधित्वात् । किञ्चादृष्टचरस्त्वं मीमांसकः यः कर्मभेदे शास्त्रभेदे वा प्रमाणत्वेन कप्तानां शब्दान्तरादीनां चेतनभेदे प्रमाणत्वं कल्पयसि । न ह्यन्यभेद प्रयोजकस्यान्यभेदप्रयोजकता । विशिष्टभेदे प्रयोजकस्यापि विशेषणभेदस्य विशेष्यभेदकत्वापत्तेः । ‘देवदत्त उत्तिष्ठति शिष्यं बोधयति यजति ददाति जुहोति’ इत्यादावपि भेदापत्तेः । न शब्दान्तरस्य कर्तृभेदकता ॥ इत्यद्वैतसिद्धौ शब्दान्तरादेरात्मभेदकत्वाभावः ॥ २४ ॥

### **न्यायामृततरङ्गिणी**

॥ शब्दान्तरादिभिरिति ॥ शब्दान्तराभ्याससङ्ख्यागुणप्रकरणान्तरसञ्ज्ञाभिः ॥ एष एवेति ॥ प्रबोधयत्युत्तिष्ठतिपदाभ्यां प्रबोधयिता उत्थाता च भिन्नः प्रतीयते ॥ विरुद्धार्थेति ॥ विरुद्धार्था ये धातवस् तेभ्यो निष्पन्नं यदाख्यातं तद्विशिष्टं यच्छब्दान्तरं ‘यजति ददाती’त्यादि, तेभ्यो यथा यागदाने भिन्ने तथेत्यर्थः ॥ द्वितीयस्य द्वितीयपादे चिन्तितम् । ‘यजति ददाति जुहोती’ति श्रूयते । तत्र यागदानहोमानां भावनाः किमभिन्ना विधीयन्ते उत भिन्ना वा । यद्यपि धातुभेदाद् आख्यातपदानि मिथः शब्दान्तरं तथापि प्रत्ययांशः सर्वत्रैकरूपः । तदर्थभावना तदभेदादभिन्ना । यदि हि धात्वर्थान्प्रति गुणभूता भावना स्यात्ततस्तेषां धातुभेदेन भिन्नत्वाद्भावनापि तान्प्रत्युपादीयमाना प्रतिधात्वर्थं भिद्येत । भावनाप्रधानत्वादाख्यातस्य । तां प्रत्युपादीयमाना धात्वर्थाः संहत्यैव तां विशिषंन्ति । यथा ‘अरुणया क्रीणाति’ इत्यादावरुणिमादयः क्रयम् । तदुक्तम् ।

भावना प्रत्ययार्थत्वात्तदेकत्वान्न भिद्यते ।

गुणभूता हि धात्वर्था न तां भिद्युः कथञ्चन ॥ इति ।

तस्माद्यागदानादिधात्वर्थैरेकैव भावनाऽवच्छिद्यत इति न यागदानादिभावनाभेद इति प्राप्ते, सिद्धान्तः । यदि धातुसमुदायात्प्रत्ययः श्रूयते द्वन्द्वादिव सुप्, यदि वा क्रीणातिरिवारुणादिभ्यो विविक्तः श्रूयते तदा सर्वैर्धात्वर्थैर्भावना विशिष्येत प्रातिपदिकार्थैरिव सुबर्थः । क्रय इवारुणादिभिः प्रत्येकं तु धातुभ्यः प्रत्ययः श्रूयत इति नैकभावनासम्भवः । तदुक्तम् ।

प्रत्ययांशः समानोऽपि प्रतिधातुप्रयोगतः ।

तत्तदर्थानुसारेण भावना भेदमावहेत् ॥ १ ॥

निष्पद्येत समस्तेभ्यो धातुभ्यः प्रत्ययो यदि ।

ततः सर्वविशिष्टा स्याद् द्वन्द्वोत्पन्नसुबर्थवत् ॥ १ ॥

यदि च प्रत्ययः शुद्धः सर्वधातुपृथक्कृतः ।

श्रूयेत क्रयवत्सर्वैर्विशेष्येत स धातुभिः ॥ १ ॥ इति ॥

नित्यः परो नित्यो जीव इति ॥ नित्यशब्दाभ्यासः परजीवौ भिनत्ति । एकेन नित्यशब्देन परेशे नित्यत्वे बोधिते पुनस्तत्रैव नित्यत्वस्यैव बोधितस्य बोधनायोगात् । गुणान्तरं विधातुं प्रत्यभिज्ञारूपपुनःश्रुतेरभेदकत्वाद् ‘अप्रत्यभिज्ञायमान’ इत्युक्तम् ।

अधिकरणं तु । ‘समिधो यजति, ‘तनूनपातं यजति, ‘इडो यजति, ‘बर्हिर्यजति, ‘स्वाहाकारं यजति’ इति पञ्चकृत्वः श्रुतयजतिनैको याग उच्यते पञ्च वा । तत्राख्यात-भेदाभावाद्धातुभेदाभावाच्चैक एव यागः । तदुक्तम् ।

प्रत्यक्षप्रत्यभिज्ञानाच्छब्दैकत्वं प्रतिष्ठितम् ।

तदेकत्वात्तदर्थोऽपि न भेदं प्रतिपद्यते ॥ इति पूर्वः पक्षः ।

सिद्धान्तस्तु । यद्येकमेव कर्म स्यात्तर्हि तस्य पूर्ववाक्येन विहितत्वात्पुनर्विधानम् अनुपपन्नम् । अतः पुनर्विधिवशात्कर्मभेदः ॥ द्वा सुपर्णेत्यादीति ॥ अत्र हि जीवेशगतया सङ्ख्ययैव तयोर्भेदः साधनीयः । विचारितं चैतत् । ‘सप्तदश प्राजापत्यान् पशूनालभते’ अत्र किं सप्तदशपशुद्रव्यक एको यागः किं वा एकैकपशुद्रव्यकाः सप्तदश यागा इति । तदर्थं विचार्यते । प्राजापत्यानिति प्रकृत्या प्रजापतिदेवताऽभिधीयते । तद्धितेन पशुर्द्रव्यम् । बहुवचनेन बहुत्वम् । तत्र तद्धितार्थः पशुर्बहुत्वेन प्रथममन्वितः पश्चात्प्रजापतिना देवतया सम्बध्यते । पशुश्च पशुश्च पशुश्च तेषां प्रजापतिर्देवतेति तदा बहुभिः पशुभिर्व्यासज्यैका देवता सम्बध्यत इति द्रव्यदेवतासम्बन्धैक्यादेको यागो भवति किं वा प्रथमं प्रजापतिनाऽन्वितः पश्चाद्बहुत्वेन सम्बध्यते । प्रजापतिर्देवताऽस्येति प्राजापत्यश्च प्राजापत्यश्च प्राजापत्यश्च प्राजापत्या बहव इति तदा भिन्नैर्द्रव्यदेवतासम्बन्धैर्भिन्ना एव यागाः कल्प्यन्ते । तत्र प्राजापत्यशब्देन देवतासम्बन्धोपसर्जनंद्रव्यमेव प्राधान्येनोच्यते । यच्च प्रधानं तस्यैवार्थान्तरेण बहुत्वेन सम्बन्धो नोपसर्जनस्य देवतासम्बन्धस्य ।

ननु देवताविशिष्टं द्रव्यम् अभिहितं विशिष्टेनैव रूपेण सङ्ख्यान्वयि स्यान्न स्वरूपेण । न । द्वौ त्रय इत्यत्रानैकान्त्यात् । न हि द्वावित्यत्र द्वित्वविशिष्टेन रूपेण द्विवचनाभि-हितसङ्ख्यान्वयः । तथा सति द्वावित्यत्र चत्वारः प्रतीयेरन् । एवं त्रय इत्यत्र नव । तस्माद्यथा तत्र द्वित्वविशिष्टमपि द्रव्यं द्विशब्देनोक्तं स्वरूपेण द्विवचनाभ्हितसङ्ख्यायोगं प्रतिपद्यते तथाऽत्रापि तद्धिताभिहितं द्रव्यं स्वरूपेणैव बहुत्वं प्रतिपद्यते न सोपसर्जनम् । तस्मादेकं कर्म सप्तदशपशुद्रव्यकमिति पूर्वपक्षयित्वा सिद्धान्तितम् । स्वरूपेणैव सङ्ख्यान्वयादेकयागत्वे तत्र प्रकृतिभूताद् अग्नीषोमीयपशोर्हृदयं जिह्वा वक्षो यकृद् वृक्कौ सव्यं दोरुभे पार्श्वे दक्षिणा श्रोणिर्गुदतृतीयमिति दैवतानीति विहितस्यैकस्यैव एकपशुनिष्पन्नावदानगणस्यातिदेशतः प्राप्तस्यानुष्ठाने सप्तदशपशूनां प्राजापत्यत्वं न सम्पादितं स्यात् । न चोपदेशेनातिदेशबाधः । देवतासम्बन्धविशिष्टे पशुद्रव्ये सप्तदशसङ्ख्यान्वयाङ्गीकारेऽतिदेशोपदेशयोरबाधेनैवोपपत्तावति देशबाधकल्पनायोगात् ॥ तस्मात्सप्तदशयागा इति ॥

अनश्नन्नित्यादेर्भेदकस्य गुणान्तरस्येति ॥ यथा ‘वैश्वदेव्यामिक्षा वाजिभ्यो वाजिनम्’ इत्यत्र पूर्वविहितस्य कर्मणः प्रबलगुणावरुद्धत्वात्तत्र स्वनिवेशमलभमानः स्वात्मसङ्गतये वाजिभ्यो वाजिनमित्येतस्य विधेः कर्मान्तरोत्पत्तिपरतां कल्पयन् वाजिनाख्यो गुणो भेदको भवति तथाऽत्तीत्यदनाख्यगुणावरुद्धे जीवेऽनश्नन्नित्यस्य गुणस्यानिवेशादशनाख्यो गुणः स्वनिवेशाय जीवपरमात्मनोर्भेदमाचष्टे– यतो वाचो निवर्तन्त इत्यादीति ॥ यथा कुण्ड-पायिनामयने श्रूयते ‘उपसद्भिश्चरित्वा मासम् अग्निहोत्रं जुह्वति’ इति । अत्र नित्याग्निहोत्रानु-वादेन मासाख्यगुणो न विधातुं शक्यते । नित्याग्निहोत्रे उपसदाम् अभावेन तद्विपरिवृत्तेर-भावात् । तस्माद् अग्निहोत्रसञ्ज्ञं कर्मान्तरम् अभिधीयते तथा ‘यतो वाचो निवर्तन्ते’ इत्यत्र जीवस्यासन्निहितत्वात्तत्र वाङ्मनसवृत्त्यविषयत्वविधानासम्भवाद्यस्मिंस्तद्विधीयते स जीवाद्भिन्न इति सिध्यति ॥ जीवेशादीति ॥ यथा ‘अथैष ज्योतिरथैष विश्वज्योतिरेतेन सहस्रदक्षिणेन यजेतेत्यत्र ज्योतिरादिसञ्ज्ञाभ्यः कर्मभेदसिद्धिः । तदुक्तम् ।

नामान्तरश्रुतावर्थभेदस्तावत्प्रतीयते ।

बलवद्बाधकाच्चासावन्यथात्वं प्रपद्यते ॥

न चात्र बलवद्भाधकमस्ति । येन सञ्ज्ञानिमित्तो भेदोऽपोद्येतेति । तथा जीवेशसञ्ज्ञाभ्यां तयोर्भेदः सिध्यति । ननु शब्दान्तरादीनां प्रत्यक्षादिसमकक्ष्यतया भेदकत्वेऽपि न तेषां तात्विकाभेदविरोधित्वम् । मैवम् । वेदतात्पर्यविषयस्य तात्विकत्वनियमेन भेदविरोध्यभेदस्य पारमार्थिकत्वानुपपत्तेः । ननु कर्मभेदे प्रमाणत्वेन कप्तानां शब्दान्तरादीनां न चेतनभेदे प्रमाणत्वम् । न ह्यन्यभेदे प्रयोजकस्यान्यभेदप्रयोजकता । मैवम् । विरुद्धधातुनिष्पन्नाख्यात-रूपशब्दान्तरयोगादिना यथाऽनेकं कर्मेति गम्यते तथाऽनेकश्चेतन इति तत एवावगम्यते । न हि बोधयत्युत्तिष्ठतीत्यत्र बोधयितोत्थाता च भिन्न इति न प्रतीतिः । ननु विशेषण-भेदाद्विशिष्टस्य भेदः प्रतीयते न विशेष्यस्य । मैवम् । प्रतीतस्यापि विशेष्यभेदस्य प्रत्यभिज्ञानादिनाऽभेदप्रमाणेन त्याज्यत्वात् । न चात्र भेदत्यागकारणं प्रत्यभिज्ञादिकमस्ति । प्रत्युतैष एव जीवमेतस्माज्जीव इत्यप्रत्यभिज्ञैव । एतेन शब्दान्तरस्य न कर्तृभेदकतेति निरस्तम् ॥ इति जीवेशभेदे शब्दान्तरादि ॥ २४ ॥

### **न्यायामृतकण्टकोद्धारः**

किञ्चेति । न च शब्दान्तरादीनामपि प्रत्यक्षतुल्यतया व्यावहारिकभेदविषयत्वमिति वाच्यम् । बाधकाभावेन पारमार्थिकत्वस्यैव युक्तत्वात् । बाधकश्रुतेर्निरासान्निरसिष्य-माणत्वाच्च । ननु कर्मभेदप्रमाणैर्जीवभेदं साधयन्नदृष्टचरमीमांसको भवान् । अन्यप्रमाणै-रन्यस्यासिद्धेः । अन्यथा विशेषणभेदेन विशिष्टभेद इव विशेष्यभेदस्याप्यापत्तेः । देवदत्तो बोधयति देवदत्त उत्तिष्ठति यजति ददातीत्यादिना देवदत्तभेदस्यापि प्रसक्तेरिति चेन्न । शब्दान्तरादीनां भेदप्रमाणत्वात् । यथाश्रुत्यर्थादीनि क्रममात्रप्रमाणानि, श्रुतिलिङ्गादीनि शेषशेषिमात्रप्रमाणानि । कर्मग्रहणं तु प्रकृताभिप्रायम् । अत एव तृतीयाश्रुत्यादिना श्रौतकर्मा-द्यतिरिक्तस्थलेऽङ्गाङ्गिभावः । न चोक्तोऽतिप्रसङ्गः । न हि धूमेन महाह्रदे वह्निर्न सिध्यतीति पर्वते तत्र न मानम् । तद्वद् विशेष्यभेदस्य च बाधितत्वादेव न विशेषणभेदेन सिद्धिः । अन्यथा अविशेष पुनःश्रुतिलक्षणाभ्यासेन ‘समिधो यजती’त्यादाविव ‘य एवं विद्वानि’त्यत्रापि कर्मभेदोपपत्तौ अपवादादधिकरणानारम्भप्रसङ्गात् । प्रकृते च जीवब्रह्मभेदे बाधकाभावस्य वक्ष्यमाणत्वाद् उक्तत्वाच्चेति मीमांसावार्तानभिज्ञस्य शङ्केयमित्यलं प्रपञ्चेन ।

शब्दान्तरादिभिरिति । द्वितीयाध्याये द्वितीयपादे प्रथमाधिकरणे चिन्तितम्– ‘शब्दान्तरे कर्मभेदः कृतानुबन्धत्वात्’ । ‘दर्शपूर्णमासाभ्यां यजेत । अग्निहोत्रं जुहोति । हिरण्यमात्रेयाय ददाति’ इति श्रूयते । तत्र सन्देहः । यजत्यादिभिरेकमेव कर्म प्रतिपाद्यते भिन्नमेव वेति सन्देहे पूर्वपक्षस्तु धातुभेदेऽपि भावनावाचकलिङ्गादेः सर्वत्र प्रत्यभिज्ञानेनाभेदावगमाद् एकमेव कर्म । न च धात्वर्थभेदाद्भेद इति वाच्यम् । तस्य प्रत्ययार्थभावनां प्रति गुणत्वात् । गुणभेदेन प्रधानभेदस्यान्याय्यत्वात् । तथा चैकमेव कर्मेति । सिद्धान्तस्तु कर्म भिन्नमिति । प्रत्यया-भेदेऽपि धातुभेदात् । न च गुणभेदात् कथं प्रधानभेद इति वाच्यम् । केवलाया भावनाया अप्रतीतेः सर्वत्र धात्वर्थावच्छिन्नाया एव प्रतीतेः । अन्यावच्छिन्नस्यान्येनावच्छेदायोगात् । गुणत्वेऽपि तद्भेदेन भावनाभेद आवश्यकः ।

न चानेकधातुभ्य एकः प्रत्ययो विधीयत इति वाच्यम् । धातोरित्येकवचनस्य विवक्षित-त्वात् । अत एव यत्रानेकधातुभ्य एकः प्रत्ययस् तत्र प्रयत्नविशेषः क्रियते । ‘अदिभूभ्यां डुतच्’ इति । अन्यथा स व्यर्थः स्यात् । सूत्रार्थस्तु– शब्दान्तरे धात्वन्तरे सति कर्मभेदो भावनाभेदो भवितुमर्हति । कुतः ? कृतानुबन्धित्वात् तेनैव कृतावच्छेदत्वाद् भावनाया इति तत्रैव द्वितीयाधिकरणे चिन्तितम् । एकस्यैव पुनःश्रुतिरविशेषादनर्थकं हि स्यात् । ‘समिधो यजति, ‘तनूनपातं यजति, ‘इडो यजति, ‘बर्हिर्यजति, ‘स्वाहाकारं यजती’ति श्रूयते । तत्र सन्देहः । पञ्चसु वाक्येषु किमेका भावना, उत प्रत्यभ्यासं भावनाभेद इति । पूर्वपक्षस्तु एकैव भावनेति । पूर्वाधिकरणोक्तस्य भावनाभेदकस्य धातुभेदरूपशब्दान्तरस्या-भावात् । न च कस्य विधायकत्वमित्यनिर्णय इति वाच्यम् । प्रथमस्यैव विधायकत्वोपपत्तेः । प्रथमातिक्रमणे कारणाभावात् । न चैवं द्वितीयादिवाक्यवैयर्थ्यमिति वाच्यम् । प्रथमवाक्यविहिते यागे वैकल्पिकतनूनपादादिदेवताविधायकत्वेन वा आदरार्थत्वेन वा सार्थक्यसम्भवादिति । सिद्धान्तस्तु– भावनाभेद इति । अविशेषपुनःश्रुतिलक्षणाभ्यासात् । अन्यथा तस्य वैयर्थ्यात् । न चैकस्य विधायकत्वम् अन्येषामनुवादकत्वमिति न वैयर्थ्यमिति वाच्यम् । विनिगमनाविरहेणैकस्य विधायकत्वानुपपत्तेः । न च प्राथम्यं कारणम् । सर्वेषाम् अपौरुषेयतया प्राथम्यानुपपत्तेः । अनुवादस्य च व्यर्थत्वात् । न च ‘दध्ना जुहोति’ इत्यादाविव गुणपरत्वे न वैयर्थ्यमिति वाच्यम् । तद्वदत्र गुणाश्रवणात् । न च देवतैव गुण इति वाच्यम् । देवताया मन्त्रवर्णादेव प्राप्तेः । तस्माद् वैयर्थ्यपरिहाराय सर्वेषां विधायकत्वाद् भावनाभेद इति । सूत्रस्य चायमर्थः– एकस्य विधेः पुनःश्रवणमपि एवं कर्मभेदकम् । कुतः ? अविशेषाद् विध्यनुवादविशेषाभावात् । अन्यथा हि यस्मात्, पुनःश्रवणम् अनर्थकं स्यादिति ।

द्वितीयाध्याये द्वितीयपादे सप्तमाधिकरणे चिन्तितम् । ‘पृथक्त्वनिवेशात् सङ्ख्यया कर्मभेदः स्यात्’ । तिस्र आहुतीर्जुहोति, द्वादश द्वादशानि जुहोति’ इति श्रूयते । तत्र सन्देहः– किमेको होमो विधीयते, उत बहव इति । पूर्वपक्षस्तु– एको होम इति । आख्यातस्यैक-त्वात् । न चैकाख्यातवत्त्वेऽप्यभ्यासाधिकरणवद् भेदो भविष्यतीति वाच्यम् । तद्वदत्राख्याता-भ्यासाभावात् । न चैकत्वे त्रित्वाभावात् तिस्र इति विरोध इति वाच्यम् । आवृत्त्या त्रित्वोपपत्तेः । यथा पञ्चसु प्रयाजेष्वावृत्त्या एकादशत्वम् । तस्मादेको होम इति । सिद्धान्तस्तु– अनेके होमा इति । कुतः ? कर्मैकत्वे प्रमाणाभावात् । न चाख्यातमेव प्रमाणमिति वाच्यम् । किमाख्यातं पदान्तरनिरपेक्षं प्रमाणम्, उत तत्सापेक्षम् ? नाद्यः । पदमात्रस्याप्रमाणत्वात् । न द्वितीयः । पदान्तरसमभिव्याहृतेन त्रित्वविशिष्टस्यैव बोधनात् । न चैवं प्रयाजेष्वप्येकादशत्वापत्तिरिति वाच्यम् । प्रयाजेषु पञ्चत्वसङ्ख्यायाः पूर्वं निर्ज्ञातत्वात् । प्रकृते चैकत्वविशिष्टस्यानिर्ज्ञातत्वेन वैषम्यात् ।

अत्र च कर्मण्येकत्वसङ्ख्याश्रवणात् पूर्वपक्षो नोदेतीति मत्वा भाष्यकारेण वाक्यान्तर-मुदाहृतम्– ‘सप्तदश प्राजापत्यान् पशूनालभेत’ इति । अत्र द्रव्यगतया सङ्ख्यया स्पष्टं भेदो नावगम्यते इति पूर्वपक्षोदयः । अत्र सन्देहः– किं सप्तदशपशुद्रव्यक एको यागो विधीयते, उतैकैकपशुद्रव्यकाः सप्तदश यागा विधीयन्ते ? तदर्थमिदं विचार्यते । अत्र हि ‘प्राजापत्यान्’ इति प्रकृत्या देवताऽभिधीयते । तद्धितेन च द्रव्यं, बहुवचनेन च बहुत्वम् । तत्र तद्धितार्थो बहुत्वेन प्रथमम् अन्वितः । पश्चात् प्रजापतिना देवतया सम्बध्यते– पशुश्च पशुश्च पशुश्च तेषां प्रजापतिर्देवतेति । तदा बहुभिः पशुभिर् व्यासज्यैका देवता सम्बध्यत इति द्रव्यदेवता-सम्बन्धैक्याद् एको यागो भवति ? किं वा, प्रथमं प्रजापतिनाऽन्वितः पश्चाद् बहुत्वेन सम्बध्यते– प्रजापतिर्देवतास्येति, प्राजापत्यश्च प्राजापत्यश्च प्राजापत्यश्च प्राजापत्या बहव इति । तदा भिन्नैर्द्रव्यदेवतासम्बन्धैर्भिन्ना यागाः कल्प्यन्ते ? इति । पूर्वपक्षस्तु– एको याग इति । तद्धितार्थस्य पशोर्बहुत्वेनान्वयात्, प्राजापत्यशब्देन पशोः प्राधान्येनाभिधानात्, प्रधानस्यैवार्थान्तरेणान्वयात् । न च प्राजापत्यशब्देन देवताविशिष्टं पशुद्रव्यम् अभिहितं, विशिष्टरूपेण क्रियान्वयि स्यात्, न स्वरूपेणेति वाच्यम् । द्वावित्यादावनैकान्त्यात् । न हि तत्र द्वित्वविशिष्टेन रूपेण द्विवचनाभिहितसङ्ख्यान्वयः । तथा सति द्वावित्यत्र चत्वारः प्रतीयेरन् । त्रय इत्यत्र नव । तथा च यथा तत्र विशिष्टरूपेणाभिधानेऽपि स्वरूपेणैव द्विवचनाभिहितसङ्ख्यायोगस्तथा प्रकृतेऽपि स्वरूपेणैव बहुत्वान्वयः । तथा च सप्तदश-पशुद्रव्यको यागो विधीयते । न चैवं चोदकप्राप्तमेव पशुनिष्पन्नैकादशावदानद्रव्यत्वं नानुगृहीतं स्यादिति वाच्यम् । उपदेशानुसारेण चोदकप्राप्तिर् न तु चोदकानुसारेणोपदेशनिर्णयः । तस्मादेको याग इति । सिद्धान्तस्तु– अनेके यागा इति । अन्यथा हि सप्तदशानां प्राजापत्यत्वं न स्यात् ।

तथा हि । सवनीयविकारा हि एकादशिनः । तद्विकाराश्च प्राजापत्याः । तत्र चैकपशु निष्पन्नैकादशावदानद्रव्यत्वं यागस्य स्यादिति अत्राप्येकत्वे यागस्य चोदकोऽप्येकमेवावदान-गणमतिदिशेत् । तथा च सप्तदशानां प्राजापत्यत्वं न सम्पादितं स्यात् । न चोपदेशेन चोदकस्य बाध इति वाच्यम् । उपदेशस्योभयथाप्युपपत्त्या विरोधाभावात् । सावकाशस्य निरवकाशेन बाधात् । तथा चार्थद्वयसाधारणमुपदेशवाक्यं प्रकृतिवच्छब्देन वाक्यशेषभूतेनानेक कर्मपरम् अवधार्यते । कर्मभेदे हि प्रतिकर्मभिन्नैश्चोदकैस् तावतां गुणानां प्राप्तेः । सिध्यति सर्वेषां प्राजापत्यत्वम् । किञ्च प्रातिपदिकार्थस्य कर्मत्वबहुत्वविवक्षायां द्वितीयाबहुवचने । प्रातिपदिकार्थनिष्पत्तिश्च प्रजापतिप्रकृतेस् तद्धितार्थान्वये सति । तथा च प्रथमभावितद्धितार्था-न्वयवेलायां द्वितीयाविभक्तेरेवानन्वयात्, पश्चाच्च विशिष्टस्यैवोपस्थितत्वाद् बाधकाभावाच्च विशिष्टस्यैव बहुत्वमित्यनेके यागा विधीयन्त इति सङ्ख्यया कर्मभेदः । सूत्रस्य चायमर्थः । सङ्ख्ययापि हेतुना कर्मभेदः स्यात् । कुतः ? पृथक्त्वनिवेशात् कर्मपृथक्त्वेनैव तस्या निवेशात् । एकातिरिक्तसङ्ख्यायाः पृथक्त्वसामानाधिकरण्यादित्यर्थः ।

द्वितीयाध्याये द्वितीयपादेऽष्टमाधिकरणे चिन्तितम् । ‘सञ्ज्ञा चोत्पत्तिसंयोगात्’ । ज्योतिष्टोमं प्रकृत्य श्रूयते– ‘अथैषज्योतिः । अथैष विश्वज्योतिः । अथैव सर्वज्योतिः । एतेन सहस्रदक्षिणेन यजेत’ इति । अत्रैतच्छब्दपरामृष्टानां ज्योतिरादीनां यजिसामानाधि-करण्येन नामत्वं तावत् सिद्धम् । अत्र सन्देहः– किं प्रकृतमेव ज्योतिष्टोमं ज्योतिरादिशब्दैरनूद्य सहस्रदक्षिणाख्यो गुणो विधीयते, उत कर्मान्तराण्येवंनामान्येवंदक्षिणानि विधीयन्त इति । पूर्वपक्षस्तु– प्रकृतस्यैव गुणविधिरिति । प्रकरणात् । एतच्छब्दस्य प्रकृतवाचित्वात् तत्सामा-नाधिकरण्या ज्योतिरादीनाम् । अन्यथा प्रकृतहानाप्रकृतकल्पनाप्रसङ्गात् । तस्माद् गुणविधि-रिति । सिद्धान्तस्तु– कर्मविधिरिति । अपूर्वसञ्ज्ञयाऽर्थान्तरस्यैव प्रत्यायनात् । अन्यथा तद्वैयर्थ्यापत्तेः । एकदेशलक्षणाया अन्याय्यत्वाच्च । न च प्रकरणविरोधः । अथशब्देन तद्विच्छेदात् । न चैतच्छब्दायोगः । तस्य सन्निहितवाचित्वादिति वाच्यम् । पूर्वसन्निधाना-भावेऽपि उत्तरसन्निधानसम्भवात् । तथा चापूर्वसञ्ज्ञया कर्मान्तरमेव प्रतीयत इति सञ्ज्ञया कर्मभेदः । सूत्रस्य चायमर्थः– सञ्ज्ञा च पूर्वविलक्षणा कर्म भेदिका । कुतः ? उत्पत्ति-संयोगात् कर्मोत्पत्तिसमय एव तस्य नाम्नः संयोगादिति ।

द्वितीयाध्याये द्वितीयपादे नवमाधिकरणे चिन्तितम् । ‘गुणश्चापूर्वसंयोगे वाक्ययोः समत्वात्’ । चातुर्मास्येषु श्रूयते ‘तप्ते पयसि दध्यानयति सा वैश्वदेव्यामिक्षा वाजिभ्यो वाजिनम्’ इति । तत्र संशयः– किं सा वैश्वदेव्यामिक्षेत्यनेन विहिते यागे वाजिभ्यो वाजिनमित्यनेन गुणो विधीयत उत कर्मान्तरमिति । पूर्वपक्षस्तु– गुणविधिरिति । वाजिनो हि वाजमन्नं येषामिति व्युत्पत्त्या पूर्वयागविहितामिक्षारूपान्नवत्त्वेन प्रकृताः प्रत्यभिज्ञायन्ते । तथा च तैः सह सम्बध्यमानं वाजिनं तत्रैव विहितं भवति इति स्वीकर्तव्यम् । अन्यथा प्रकृतहानाप्रकृतकल्पने स्याताम् । अपूर्वान्तरकल्पना च स्यात् । विशिष्टविधिगौरवं च स्यात् ।

ननु पूर्वकर्मण आमिक्षायुक्तस्यैवोत्पन्नत्वान्न द्रव्यान्तरापेक्षा, योग्यता वा नास्तीति चेन्न । पूर्वं विशिष्टस्य श्रुतत्वेऽपि इह निष्कृष्य स्वरूपमात्रेणाभिधानात् । अभिधानकृता ह्याकाङ्क्षा । न स्वरूपकृता । अन्यथाऽग्निहोत्रस्यानेकद्रव्यसम्बन्धो न स्यात् । न चामिक्षया देवता-सम्बन्धस्य श्रौतत्वाद् वाक्यगम्याद् वाजिनसम्बन्धाद् बलीयस्त्वमिति वाच्यम् । उभय-सम्बन्धस्य वाक्यगम्यत्वेन समत्वात् । न हि वैश्वदेवीपदेनामिक्षा सम्बन्धोऽवगम्यते । किन्त्वामिक्षापदैकवाक्यतया । तथा चोभयोः समत्वाद् विकल्पः समुच्चयो वेति न कर्मान्तर-मिति । सिद्धान्तस्तु– कर्मान्तरविधिरिति । उत्पत्तिशिष्टगुणावरुद्धे उत्पन्नशिष्टगुणनिवेशा-सम्भवात् । न च स्वरूपमात्रम् अभिधीयत इति वाच्यम् । स्वरूपमात्रस्यानुवादासम्भवेन पूर्ववाक्यावगमानुसरणे पूर्ववाक्ये विशिष्टस्यैवावगमेन तत्र वाजिननिवेशासम्भवात् । न चोभयोर्वाक्यायत्तत्वेन तुल्यत्वमिति वाच्यम् । वैश्वदेवीति तद्धितेनैव देवतासम्बन्ध-स्योक्तत्वात् । आमिक्षापदस्य विशेषसमर्पकत्वेनोपयोगात् । तथा चामिक्षासम्बन्धस्य श्रौतत्वाद् बलवत्त्वम् । चतुर्थ्याश्च सम्प्रदानमात्रपरत्वेन वाजिनसम्बन्धस्य वाजिनपदसमभि-व्याहारापेक्षत्वेन दुर्बलत्वम् । तस्माद् वाजिनगुणः पूर्वकर्मणि निवेशम् अलभमानः स्वनिवेशक्षमकर्मान्तरं कल्पयतीति गुणाद् भेद इति । सूत्रस्य चायमर्थः– गुणश्च कर्मभेदकः, अपूर्वसंयोगे पूर्वकर्मसम्बन्धाभावे सति । कुतः ? वाक्ययोः समत्वात् । समे हि तदा वाक्ये भवतः । तत एवेत्यर्थः ।

द्वितीयाध्याये तृतीयपादे एकादशाधिकरणे चिन्तितम् । ‘प्रकरणान्तरे प्रयोजनान्यत्वम्’ इति । कुण्डपायिनामयने श्रूयते ‘मासमग्निहोत्रं जुहोति । मासं दर्शपूर्णमासाभ्यां यजते’ इति । तत्र सन्देहः– नैमित्तिकेऽग्निहोत्रे मासलक्षणो गुणो विधीयत उत कर्मान्तरमिति । पूर्वपक्षस्तु– गुणो विधीयत इति । प्राप्तं कर्माग्निहोत्रशब्देनानूद्य मासलक्षणो गुणो विधीयते । न च तस्यानुपादेयत्वान्न विधेयतेति तमुद्दिश्य कर्मैव विधीयत इति वाच्यम् । प्राप्त्यप्राप्ती ह्यनुवादविधानयोः प्रयोजिके । नानुपादेयत्वोपादेयत्वे । तस्माद् गुणविधिरिति । सिद्धान्तस्तु– कर्मविधानमेष्टव्यम् । गुणविधानासम्भवात् । तथा हि । किं मास एव विधीयते उतोप-सद्भिश्चरित्वेत्युक्ता उपसदोऽपि ? नाद्यः । उपसदामपि विधातव्यत्वात् । तासां नित्याग्निहोत्रे प्राप्त्यभावात् । न द्वितीयः । प्राप्तकर्मानुवादेनानेकगुणविधाने वाक्यभेदापत्तेः । न च गुणविधानासम्भवेऽपि न कर्मान्तरविधानम् । प्रमाणाभावादिति वाच्यम् । प्रकरणान्तरस्यैव तत्वात् । न चैतदग्निहोत्र प्रकरणम् । अयनमारभ्याधीतत्वात् । न चैवमग्निहोत्रे गुणविधिशङ्कैव न स्यादिति वाच्यम् । प्रकरणेन तदसमर्पणेऽप्यग्निहोत्रशब्देन तत्समर्पणाद् भवति शङ्का । सा च वाक्यभेदेन निराकृतेति प्रकरणान्तरात् कर्मभेदः सिद्धो भवतीति । न चैवम् अग्निहोत्रशब्दो व्यर्थ इति वाच्यम् । तस्येतिकर्तव्यतातिदेशकत्वेन सार्थकत्वात् । न चैवं वाजिनमासरूपगुणविशिष्टं कर्म विधीयत इति वाजिनमासगुणादेव कर्मभेदो, न प्रकरणान्तरादिति चेन्न । वैषम्यात् । तत्र विधेयतया उपादेयगुणो वाजिनम् । मासस्त्वनुपादेय इत्येकं वैषम्यम् । द्रव्यत्वेन रूपान्तरं वाजिनं, मासस्तु न तथेत्यपरम् । वस्तुतस्तु प्रकरणान्तरं प्रथमप्रतीतमिति तदेवात्र प्रमाणम्, न चरमप्रतीतो गुण इति प्रकरणान्तरात् कर्मभेद इति । सूत्रस्य चायमर्थः । प्रकरणान्तरे सति प्रयोजनान्यत्वं विधेयभावनान्यत्वं, न पूर्वकर्मानुवादेन गुणविधानमिति । तत्र–

शब्दान्तरं धातुभेदाभ्यासो विधिपुनःश्रुतिः ।

उत्पत्तिस्था द्व्यादिशङ्ख्या सञ्ज्ञा चागमपूर्वकम् ।

अनुपादेयसम्बन्धोऽसन्निधिः प्रक्रियान्तरम् ॥ इति । विरुद्धार्थेति । भिन्नार्थेत्यर्थः । तावतैव यजति ददातिवद् भेदसम्भवात् । विरोधग्रहणं तु एकविषयत्वस्यात्यन्तम् असम्भाव्य-मानत्वप्रदर्शनार्थम् । अप्रत्यभिज्ञायमानेति । परो जीव इति विलक्षणशब्दप्रयोगादित्यर्थः । द्वा सुपर्णेति । ‘सप्तदश प्राजापत्यान्’ इत्यत्र द्रव्यगतया कर्मभेद उक्तः । इह तु ‘तिस्र आहुतीः’ इत्यादौ कर्मगतया कर्मभेदवद् द्रव्यगतया द्रव्यभेदः स्फुट एवेति भावः । अश्नन्निति । न चाशनं कल्पितमिति वाच्यम् । तस्य भेदमिथ्यात्वाधीनत्वेनान्योन्याश्रयात् । यत इति । तस्य ‘अधीहि भगवो ब्रह्म’ इत्यादिवाक्यपर्यालोचनया ब्रह्मप्रकरणत्वादिति भावः । इति जीवेशभेदे शब्दान्तरादि ॥ २४ ॥

### **न्यायामृतप्रकाशः**

नित्यः पर इति ॥ एकेन नित्यशब्देन परेशे नित्यत्वेऽभिहिते पुनस्तत्रैव नित्यत्वबोधना-योगान्नित्यशब्दाभ्यासः परजीवौ भिनत्तीत्यर्थः । गुणान्तरं विधातुं प्रत्यभिज्ञायमाने पुनःश्रुतेरभेद-कत्वादुक्तम् अप्रत्यभिज्ञायमानेति ॥ प्रत्यभिज्ञाज्ञापकं सोऽयमित्यादिपदमत्र नास्तीत्यर्थः । अधिकरणानि तरङ्गिण्यां द्रष्टव्यानि ॥ जीवेशभेदे शब्दान्तरादिविवरणम् ॥ २४ ॥

### **न्यायकल्पलता**

॥ शब्दान्तरादिभिरिति ॥ शब्दान्तराभ्याससङ्ख्यागुणप्रकरणान्तरसञ्ज्ञाभिः ॥ एष एवेति ॥ प्रबोधयत्युत्तिष्ठतिपदाभ्यां प्रबोधयिता उत्थाता च भिन्नः प्रतीयते ॥ विरुद्धार्थेति ॥ विरुद्धार्था ये धातवस् तेभ्यो निष्पन्नं यदाख्यातं तद्विशिष्टं यच्छब्दान्तरं ‘यजति ददाती’त्यादि, तेभ्यो यथा यागदाने भिन्ने तथेत्यर्थः ॥ द्वितीयस्य द्वितीयपादे विचारितम्– ‘शब्दान्तरे कर्मभेदः कृतानुबन्धत्वात्’ । ‘यजति ददाति जुहोती’ति श्रूयते । तत्र यागदानहोमानां भावनाः किमभिन्ना विधीयन्ते उत भिन्ना वा । यद्यपि धातुभेदाद् आख्यातपदानि मिथः शब्दान्तरं तथापि प्रत्ययांशः सर्वत्रैकरूपः । तदर्थभावना तदभेदादभिन्ना । यदि हि धात्वर्थान्प्रति गुणभूता भावना स्यात्ततस्तेषां धातुभेदेन भिन्नत्वाद्भावनापि तान्प्रत्युपादीयमाना प्रतिधात्वर्थं भिद्येत । भावनाप्रधानत्वादाख्यातस्य । तां प्रत्युपादीयमाना धात्वर्थाः संहत्यैव तां विशिषंन्ति । यथा ‘अरुणया क्रीणाति’ इत्यादावरुणिमादयः क्रयम् । तदुक्तम् ।

भावना प्रत्ययार्थत्वात्तदेकत्वान्न भिद्यते । गुणभूता हि धात्वर्था न तां भिद्युः कथञ्चन ॥ इति । तस्माद्यागदानादिधात्वर्थैरेकैव भावनाऽवच्छिद्यत इति न यागदानादिभावनाभेद इति प्राप्ते, सिद्धान्तः । यदि धातुसमुदायात्प्रत्ययः श्रूयते द्वन्द्वादिव सुप्, यदि वा क्रीणातिरिवारुणादिभ्यो विविक्तः श्रूयते तदा सर्वैर्धात्वर्थैर्भावना विशिष्येत प्रातिपदिकार्थैरिव सुबर्थः । क्रय इवारुणादिभिः प्रत्येकं तु धातुभ्यः प्रत्ययः श्रूयत इति नैकभावनासम्भवः । तदुक्तम् । प्रत्ययांशः समानोऽपि प्रतिधातु-प्रयोगतः । तत्तदर्थानुसारेण भावना भेदमावहेत् ॥ १ ॥

निष्पद्येत समस्तेभ्यो धातुभ्यः प्रत्ययो यदि ।

ततः सर्वविशिष्टा स्याद् द्वन्द्वोत्पन्नसुबर्थवत् ॥ १ ॥

यदि च प्रत्ययः शुद्धः सर्वधातुपृथक्कृतः ।

श्रूयेत क्रयवत्सर्वैर्विशेष्येत स धातुभिः ॥ १ ॥ इति ॥

नित्यः परो नित्यो जीव इति ॥ नित्यशब्दाभ्यासः परजीवौ भिनत्ति । एकेन नित्यशब्देन परेशे नित्यत्वे बोधिते पुनस्तत्रैव नित्यत्वस्यैव बोधितस्य बोधनायोगात् । गुणान्तरं विधातुं प्रत्यभिज्ञारूपपुनःश्रुतेरभेदकत्वाद् ‘अप्रत्यभिज्ञायमान’ इत्युक्तम् ।

अधिकरणं तु । एकस्यैव पुनःश्रुतिाविशेषादनर्थकं हि स्यात्’ । ‘समिधो यजति, ‘तनूनपातं यजति, ‘इडो यजति, ‘बर्हिर्यजति, ‘स्वाहाकारं यजति’ इति पञ्चकृत्वः श्रुतयजतिनैको याग उच्यते पञ्च वा । तत्राख्यात भेदाभावाद्धातुभेदाभावाच्चैक एव यागः । तदुक्तम् ।

प्रत्यक्षप्रत्यभिज्ञानाच्छब्दैकत्वं प्रतिष्ठितम् ।

तदेकत्वात्तदर्थोऽपि न भेदं प्रतिपद्यते ॥ इति पूर्वः पक्षः ।

सिद्धान्तस्तु । यद्येकमेव कर्म स्यात्तर्हि तस्य पूर्ववाक्येन विहितत्वात्पुनर्विधानम् अनुपपन्नम् । अतः पुनर्विधिवशात्कर्मभेदः ॥ द्वा सुपर्णेत्यादीति ॥ अत्र हि जीवेशगतया सङ्ख्ययैव तयोर्भेदः साधनीयः । विचारितं चैतत् । ‘पृथक्त्वनिवेशात् सङ्ख्यया कर्मभेदः स्यात्’ । ‘सप्तदश प्राजापत्यान् पशूनालभते’ अत्र किं सप्तदशपशुद्रव्यक एको यागः किं वा एकैकपशुद्रव्यकाः सप्तदश यागा इति । तदर्थं विचार्यते । प्राजापत्यानिति प्रकृत्या प्रजापतिदेवताऽभिधीयते । तद्धितेन पशुर्द्रव्यम् । बहुवचनेन बहुत्वम् । तत्र तद्धितार्थः पशुर्बहुत्वेन प्रथममन्वितः पश्चात्प्रजापतिना देवतया सम्बध्यते । पशुश्च पशुश्च पशुश्च तेषां प्रजापतिर्देवतेति तदा बहुभिः पशुभिर्व्यासज्यैका देवता सम्बध्यत इति द्रव्यदेवतासम्बन्धैक्यादेको यागो भवति किं वा प्रथमं प्रजापतिनाऽन्वितः पश्चाद्बहुत्वेन सम्बध्यते । प्रजापतिर्देवताऽस्येति प्राजापत्यश्च प्राजापत्यश्च प्राजा पत्यश्च प्राजापत्या बहव इति तदा भिन्नैर्द्रव्यदेवतासम्बन्धैर्भिन्ना एव यागाः कल्प्यन्ते । तत्र प्राजापत्यशब्देन देवता सम्बन्धोपसर्जनंद्रव्यमेव प्राधान्येनोच्यते । यच्च प्रधानं तस्यैवार्थान्तरेण बहुत्वेन सम्बन्धो नोपसर्जनस्य देवतासम्बन्धस्य । ननु देवताविशिष्टं द्रव्यम् अभिहितं विशिष्टेनैव रूपेण सङ्ख्यान्वयि स्यान्न स्वरूपेण । न । द्वौ त्रय इत्यत्रानैकान्त्यात् । न हि द्वावित्यत्र द्वित्वविशिष्टेन रूपेण द्विवचनाभिहित-सङ्ख्यान्वयः । तथा सति द्वावित्यत्र चत्वारः प्रतीयेरन् । एवं त्रय इत्यत्र नव । तस्माद्यथा तत्र द्वित्वविशिष्टमपि द्रव्यं द्विशब्देनोक्तं स्वरूपेण द्विवचनाभिहितसङ्ख्यायोगं प्रतिपद्यते तथाऽत्रापि तद्धिताभिहितं द्रव्यं स्वरूपेणैव बहुत्वं प्रतिपद्यते न सोपसर्जनम् । तस्मादेकं कर्म सप्तदशपशुद्रव्यकमिति पूर्वपक्षयित्वा सिद्धान्तितम् । स्वरूपेणैव सङ्ख्यान्वयादेकयागत्वे तत्र प्रकृतिभूताद् अग्नीषोमीयपशोर्हृदयं जिह्वा वक्षो यकृद् वृक्कौ सव्यं दोरुभे पार्श्वे दक्षिणा श्रोणिर्गुदतृतीयमिति दैवतानीति विहितस्यैकस्यैक-पशुनिष्पन्नावदानगणस्यातिदेशतः प्राप्तस्यानुष्ठाने सप्तदशपशूनां प्राजापत्यत्वं न सम्पादितं स्यात् । न चोपदेशेनातिदेशबाधः । देवतासम्बन्धविशिष्टे पशुद्रव्ये सप्तदशसङ्ख्यान्वयाङ्गीकारेऽति-देशोपदेशयोरबाधेनैवोपपत्तावतिदेशबाधकल्पनायोगात् ॥ तस्मात्सप्तदशयागा इति ॥

अनश्नन्नित्यादेर्भेदकस्य गुणान्तरस्येति ॥ ‘गुणश्चापूर्वसंयोगे वाक्ययोः समत्वात्’ । चातुर्मास्येषु श्रूयते ‘तप्ते पयसि दध्यानयति सा वैश्वदेव्यामिक्षेति विधायाम्नायते ‘वाजिभ्यो वाजिनम्’ इति । तत्र संशयः– किं पूर्वस्मिन्नेव यागे वाजिनद्रव्यं विधीयते उत तत्तद्द्रव्यकं कर्मान्तरम् इति । तत्र पूर्वः पक्षः– वाजम् अन्नमामिक्षारूपमेषामिति वाजिशब्देनामिक्षायागदेवतां विश्वेदेवानेव निर्दिश्य तत्सम्बन्धितयोक्तं वाजिनं पूर्वकर्मण्येव विहितं भवति । एवञ्च गुणमात्रविधानाद्विधेयलाघवम् । न चामिक्षायुक्तस्यैव यागस्योत्पत्तेस्त(स्यां)स्मिन् यागावच्छिन्नभावनायां होमस्यावच्छेदकत्वमिव वाजिनस्य द्रव्यत्वम् अयुक्तम् आकाङ्क्षाविरहादिति वाच्यम् । उत्पत्तौ द्रव्ययुक्तस्यापि यागस्य द्रव्यदेवता-सम्बन्धकल्पितयजिपदोपस्थापितस्य निष्कृष्य द्रव्ययुक्तस्वरूपमात्रानुवादेनाकाङ्क्षासम्भवात् । अभिधानविशेषकृता ह्याकङ्क्षा न वस्तुकृता । भावना तु प्रत्ययवाच्या । प्रकृत्यननुरक्ता नानुवदितुं शक्यते इति यागावच्छिन्नायां तस्यां होमस्यावकाश इति वैषम्यम् । तस्मान्न यागभेद इति । सिद्धान्तस्तु– यद्यपि ‘वाजिभ्यो वाजिनम्’ इत्यत्र कल्पितेन यजिना आमिक्षायागस्वरूपमात्रं निष्कृष्यते तथाऽपि तस्योत्पत्तिवाक्यागतस्यानुवादात्तत्स्वरूप मालोच्यमानं गुणयुक्तम् अवगम्यते इति नैराकाङ्क्षयादयोग्यत्वाच्च तत्र निवेशम् अलभमानं गुणान्तरम् आत्मनिवेशाय कर्मान्तरोत्पत्तिं गमयतीतियुक्तो गुणात्कर्मभेदः । तस्माद् यथा ‘वैश्वदेव्यामिक्षा वाजिभ्यो वाजिनम्’ इत्यत्र पूर्वविहितस्य कर्मणः प्रबलगुणावरुद्धत्वात्तत्र स्वनिवेशम् अलभमानः(नं) स्वात्मसङ्गतये वाजिभ्यो वाजिनमित्येतस्य विधेः कर्मान्तरोत्पत्तिपरतां कल्पयन् वाजिनाख्यो गुणो भेदको भवति तथाऽत्तीत्यदनाख्यगुणावरुद्धे जीवेऽनश्नन्नित्यस्य गुणस्यानिवेशादशनाख्यो गुणः स्वनिवेशाय जीवात्परमात्मभेदमवगमयतीति ॥

यतो वाचो निवर्तन्ते इत्यादीति ॥ यथा कुण्डपायिनामयनाख्ये सत्रे श्रूयते ‘उपसद्भिश्चरित्वा मासम् अग्निहोत्रं जुह्वति’ इति । अत्र नित्याग्निहोत्रानुवादेन मासाख्यो गुणो न विधातुं शक्यते । नित्याग्निहोत्रे उपसदाम् अभावेन तद्विपरिवृत्तेरभावात् । तस्माद् अग्निहोत्रसञ्ज्ञं कर्मान्तरम् अभिधीयते तथा ‘यतो वाचो निवर्तन्ते’ इत्यत्र जीवस्यासन्निहितत्वेन त्तत्र वाङ्मनसनिवृत्त्यविषयत्वविधाना-सम्भवाद्यस्मिंस्तद्विधीयते स जीवाद्भिन्न इति सिध्यति ॥ जीवेशादीति ॥ ‘सञ्ज्ञा चोत्पत्ति-संयोगात्’ । ज्योतिष्टोमं प्रकृत्य श्रूयते– ‘अथैष ज्योतिरथैष विश्वज्योतिरेतेन सहस्रदक्षिणेन यजेत’ इति । तत्र किं प्रकृते ज्योतिष्ठोमे सहस्रदक्षिणाख्यो गुणो विधीयते उत कर्मान्तरविधिरिति संशये एतच्छब्दस्यप्रकृतच्योतिष्टोमाभिधायित्वात्तत्रैव गुणविधिरिति पूर्वः पक्षः । सञ्ज्ञाभेदेन सञ्ज्ञिभेदप्रतीतेर् एतच्छब्दस्य प्रक्रियमाणकर्मपरतयाऽप्युपपत्तेर्ज्योतिःसञ्ज्ञकसहस्रदक्षिणकर्मान्तरविधिरिति सिद्धान्तः । एवञ्च यथा ज्योतिरादिसञ्ज्ञाभ्यः कर्मभेदसिद्धिः । तदुक्तम् ।

नामान्तरश्रुतावर्थभेदस्तावत्प्रतीयते ।

बलवद्बाधकाच्चासावन्यथात्वं प्रपद्यते ॥

न चात्र बलवद्भाधकमस्ति । येन सञ्ज्ञानिमित्तो भेदोऽपोद्येतेति । तथा जीवेशसञ्ज्ञाभ्यां तयोर्भेदः सिध्यति । ननु शब्दान्तरादीनां प्रत्यक्षादिसमकक्ष्यतया भेदकत्वेऽपि न तेषां तात्विकाभेदविरोधित्वम् । मैवम् । वेदतात्पर्यविषयस्य तात्विकत्वनियमेन भेदविरोध्यभेदस्य पारमार्थिकत्वानुपपत्तेः । यत्तु कर्मभेदे प्रमाणत्वेन कप्तानां शब्दान्तरादीनां च चेतनभेदे प्रमाणत्वम् । न ह्यन्यभेदे प्रयोजकस्यान्य-भेदप्रयोजकतेति । तन्न । विरुद्धार्थधातुनिष्पन्नाख्यातरूपशब्दान्तर योगादिना यथाऽनेकं कर्मेति गम्यते तथाऽनेकश्चेतन इति तत एवावगम्यते । न हि बोधयत्युत्तिष्ठतीत्यत्र बोधयितोत्थाता च भिन्न इति न प्रतीतिः । यदपि विशेषणभेदाद्विशिष्टस्य भेदः प्रतीयते न विशेष्यस्येति, तन्मन्दम् । प्रतीतस्यापि विशेष्यभेदस्य प्रत्यभिज्ञानादिनाऽभेदप्रमाणेन त्याज्यत्वात् । न चात्र भेदत्यागकारणं प्रत्यभिज्ञादिकमस्ति । प्रत्युत ‘एष एव जीवमेतस्माज्जीवः’ इत्यप्रत्यभिज्ञैव । एतेन शब्दान्तरस्य न कर्तृभेदकतेति निरस्तम् ॥

**॥ इति जीवेशभेदे शब्दान्तरादि ॥ २४ ॥**

