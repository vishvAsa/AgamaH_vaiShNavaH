+++
title = "१५ बिम्बप्रतिबिम्बैक्यभङ्गः"

+++


## नापि जीवब्रह्मणोर्बिम्बप्रतिबिम्बत्वान्मुखप्रतिमुखवदैक्यम्

**३२. बिम्बप्रतिबिम्बैक्यभङ्गः**

# **न्यायामृतं**

नापि जीवब्रह्मणोर्बिम्बप्रतिबिम्बत्वान्मुखप्रतिमुखवदैक्यम् । दृष्टान्तस्य साध्यवैकल्यात् । तथा हि– बिम्बप्रतिबिम्बयोरैक्ये न तावत्प्रत्यक्षं मानम् । ‘इमे चैत्रतच्छाये भिन्ने’ इतिवद् ‘इमे चैत्रतत्प्रतिबिम्बे भिन्ने’ इत्येव पार्श्वस्थेन ग्रहणात् । स्वेनापि ‘स्वकरतत्प्रतिबिम्बे भिन्ने’ इत्येव ग्रहणाच्च । ननु यथा बहिःस्थितश्चैत्रो यत्स्वलक्षणः प्रतिपन्नः, तत्स्वलक्षण एव वेश्मान्तःस्थोऽपि भाति, तथा यत्स्वलक्षणं ग्रीवास्थं मुखं तत्स्वलक्षणमेव दर्पणस्थमपि भाति, न तद्वस्त्वन्तरत्वे युज्यते । तस्मादेकमेकदेशस्थं च मुखं भ्रान्त्या भिन्नभिन्नदेशस्थं च भातीति चेद्, उच्यते–किमनेन सव्येतरहस्तयोरिवात्यन्तसादृश्यधीरुपन्यस्ता ? प्रत्यभिज्ञा वा ? नाद्यः, तयैक्यासिद्धेः । अन्त्येऽसिद्धिः । किञ्चित्स्वच्छताम्रादौ प्रतीते मुखच्छायामात्रे मुखसंस्थानविशेषाप्रतिपत्त्या प्रत्यभिज्ञाभावस्य स्पष्टत्वात् । स्वनेत्रगोलकादौ स्वस्याभिज्ञाभावेन प्रत्यभिज्ञायोगाच्च । सूर्यपार्श्वे प्रतिसूर्य इतिवत् ‘दर्पणे मम मुखच्छाया’ इत्येवानुभवेन ‘दर्पणे मम मुखं लग्नम्’ इति प्रतीत्यभावाच्च । चैत्र-प्रतिबिम्बमेव दृष्टं न चैत्रः । चैत्रस्तु तेनानुमित इत्यनुभवायोगाच्च । प्रतिमुखे प्रत्यङ्मुखत्वादिना दृश्यमानेऽपि स्वमुखे तद्बुद्ध्यभावाच्च । अत एव बालानां स्वप्रतिबिम्बे बालान्तरभ्रमः । क्वचित्प्रतिमुखे मम मुखमिति व्यपदेशस्तु स्वच्छाया-शिरसि स्वशिरोव्यवहारवत्, मार्गविन्यस्तस्वपादाकृतौ स्वपादव्यवहारवच्च गौणः । भेदज्ञाने सत्यभेदव्यवहारस्य गौणत्वनियमात् ।

किञ्च बिम्बप्रतिबिम्बयोर्भेदसाक्षात्कारे तावन्न विवादः । अन्यथा त्वयापि कस्य भ्रमत्वमुच्येत ? न च भेदं भेदकं च साक्षात्कुर्वन्नभेदमपि साक्षात्कुर्वन् दृष्टः । न चैक्ये साक्षात्कृतेऽपि सोपाधिकभेदभ्रमो युक्तः । तदुपादानस्याप्यैक्याज्ञान-स्यैक्यज्ञानेन निवृत्तेः । न चोपाधिनिवृत्तिसहकृतमेवैक्यज्ञानम् अज्ञाननिवर्तकम्, ज्ञाते कदापि न जानामीत्यननुभवेन ज्ञानस्य स्वप्रागभावं प्रतीवाज्ञानं प्रत्यप्यन्यानपेक्षस्यैव निवर्तकत्वादित्युक्तत्वात् । न च बिम्बप्रतिबिम्बयोरैक्ये ज्ञातेऽपि तदवच्छिन्न-चैतन्यैक्याज्ञानात्तत्र भेदभ्रमः, अतिप्रसङ्गात् । न च बिम्बप्रतिबिम्बैक्यज्ञानाभावेऽपि मूलाविद्याकार्योऽयं भेदभ्रमः, व्यवहारिकत्वापत्तेः । न च सोपाधिकभ्रमं प्रति नाज्ञानज्ञाने उत्पादकनिवर्तके, किं तूपाधिसन्निधानरूपदोषतदपगमाविति वाच्यम् । दोषो निमित्तं कार्यानुगुणम्, मिथ्याभूतमज्ञानमेव तूपादनमिति त्वन्मतहानेः । अन्यथा ह्यज्ञानाकार्यत्वेन ज्ञानानिवर्त्यत्वेन च बिम्बप्रतिबिम्बभेदः सत्यः स्यादिति दिक् ।

नाप्यनुमानं तत्र मानम् । अत्यन्तसादृश्यस्य सव्येतरकरादौ व्यभिचाराद्, विरोधाच्च । वैधर्म्याभावस्य चासिद्धेः । क्रियासाम्यस्य च च्छायादावनैकान्त्यात् । बिम्बकारणमात्रजन्यत्वस्य च बिम्बादर्वाचीने प्रतिबिम्बेऽसिद्धेः । पृथग्दृष्टकार्यानुरोधेन परिवेषेन्द्रचापच्छायाप्रतिसूर्यादाविव कारणस्य कल्प्यत्वात् । प्रतिबिम्बमपि हि च्छायाविशेषः । न हि भेरीघातादिकप्तहेत्वभावाद् ध्वनावुपरतेऽप्युपलभ्यमानः प्रतिध्वनिर्न शब्दान्तरम् । एतेन दर्पणादौ न मुखव्यक्त्यन्तरमस्ति तज्जन्मकारणशून्य-त्वात्, शशमस्तके विषाणवद्’ इति विवरणोक्तं निरस्तम् । एतेनैवाभिज्ञायां भेदो भाति प्रत्यभिज्ञायां त्वभेदः । तत्र भेदधीर्मुखान्तरहेत्वभावेनोपपत्तिहीनत्वाद् भ्रान्तिः । अभेदधीस्तु सोपपत्तिकत्वात् प्रमेति निरस्तम् । अभेदधीरेव नास्तीत्युक्तत्वात् । छायादाविव कारणस्य कल्प्यत्वेन भेदबुद्धेः सोपपत्तिकत्वाच्च । कप्तद्रव्यानन्तर्भावे तमोवद् द्रव्यान्तरत्वसम्भवाच्च । ‘नोपरक्तं न वारिस्थम्’ इति स्मार्तव्यवहारस्तु ‘चित्रितः सिंहः’ इति लोकव्यवहारवद् ‘यथा दारुमयी योषा यथा चर्ममयो मृगः’ इत्यादिस्मार्तव्यवहारवच्च गौणः । त्वत्पक्षेऽपि हि वारिस्थशब्दो न मुख्यः, वारिणि सूर्यान्तराभावात् । गगनस्थस्य च वारिस्थत्वायोगात् । भेदस्तूक्तप्रत्यक्षेण न्यूनाधिकपरिमाणत्व–चलत्वोपाधिसंयुक्तत्वासंयुक्तत्व–त्वगादिग्राह्यत्वाग्राह्यत्वप्रत्य-क्प्राङ्मुखत्वरूपेण कस्तूरी तत्प्रतिबिम्बयोः सौरभतदभावरूपेण, गुडतत्प्रतिबिम्बयो-र्माधुर्यतदभावरूपेण, वह्नितत्प्रतिबिम्बयोरौष्ण्य तदभावरूपेण, पर्वततत्प्रतिबिम्बयो-र्गुरुत्वतदभावरूपेण, सशब्दभेरीतत्प्रतिबिम्बयोः शब्दतदभावरूपेण चानुमानेन–

यथैषा पुरुषे छाया एतस्मिन्नेतदाततम् ।

छाया यथा पुंसदृशी पुमधीना च दृश्यते ॥

एवमेवात्मकाः सर्वे ब्रह्माद्याः परमात्मनः । इत्यादि श्रुत्या,

तवैव सदृशश्चायं विम्बस्य प्रतिबिम्बवत् ।

बहवः सूर्यका यद्वत्सूर्यस्य सदृशा जले ॥

एवमेवात्मका लोके परात्मसदृशा मताः । इत्यादिस्मृत्या च सिद्धः ।

न च बिम्बातिरेकेण दर्पणे कस्तूर्यन्तराभावात्तत्र गन्धाभाव इति वाच्यम् । तथापि यत्स्वलक्षणं कस्तूर्यादि, तत्स्वलक्षणस्यैव दर्पणस्थत्वेनारोपिततया तद्रूपादियुक्तस्येव तद्गन्धादियुक्तस्यैव दर्पणस्थत्वेन प्रतीत्यापत्तेः । घटे गगनस्येव दर्पणे कल्पित-भेदयुक्तमुखस्याप्यभावे उपाधेः प्रतिबिम्बपक्षपातित्वेन मुखप्रतिमुखयोरवदातत्व-श्यामत्ववद् जीवब्रह्मणोः संसारासंसारादिव्यवस्थितमिति त्वन्मतहानेश्च । न हि शुक्तौ न शुक्तिरियमिति भेदभ्रान्तिमात्रेण रूप्यं न शुक्तावध्यस्तम् । आरोपितेन दर्पणस्थत्वेन विशिष्टं प्रतिबिम्बं तत्र मालिन्याध्यास इति चेत्, न, मालिन्यवद् दर्पणस्थत्वस्याप्यारोपितत्वेनैकविशिष्टे इतरारोपायोगात् । प्रतिमुखमेव दर्पणस्थं न तु मुखमिति प्रतिबिम्बे दर्पणस्थत्वानुभवने प्रतिबिम्बत्वस्य तत्स्थत्वगर्भितत्वा-भावाच्च । मालिन्यस्थानीयसंसारस्यापि विशिष्टनिष्ठत्वापत्त्या शुद्धाश्रितमोक्षसामानाधि-करण्यायोगाच्च । एतेन वृक्षस्था कपिसंयोगाधारताग्रेणेव मुखस्था मालिन्याधारता उपाधिनाऽवच्छिद्यते । तथा च दर्पणावच्छिन्न एव मालिन्यधीर्युक्तेति निरस्तम् । संसारस्यापि शुद्धचिन्मात्रगतत्वापाताद्, ‘वृक्षः कपिसंयुक्तः’ इतिवत् ‘मुखं मलिनम्’ इत्यनुभवापत्त्या मुखं न मलिनम्, किन्तु प्रतिमुखमेवेत्यनुभवविरोधाच्च । यदि च कस्तूर्यादिप्रतिबिम्बे तत्स्वलक्षणाननुगमेऽपि तदाकारतामात्रेण तत्त्वम्, तर्हि च्छाया-प्रतिमुद्राप्रतिमादीनामपि तत्त्वं स्यात् । न च प्रतिमुखे प्रत्यङ्मुखत्वादिधीर्भ्रान्तिः, प्रतिबिम्बं बिम्बाभिमुखं नेति कदाप्यननुभवाद् अबाधेऽप्यारोपितत्वे प्रतिमुखस्वरूपस्य सालक्षण्यस्य चारोपितत्वापातात् । छायादावपि वैधर्म्यधीर्भ्रान्तिरिति सुवचत्वेन तस्यापि पुरुषादिनैक्यापत्तेश्च । एतेन–

दर्पणाभिहता दृष्टिः परावृत्त्य स्वमाननम् ।

व्याप्नुवन्त्याभिमुख्येन व्यत्यस्तं दर्शयेन्मुखम् ॥ इति निरस्तम् ।

परावृत्त्य स्वमुखस्यैव ग्रहणे पार्श्वस्थस्य मुखद्वयप्रतीत्ययोगात् । अस्मिन्पक्षे दर्पणादेर्नेत्राद्यभिघातकत्वमात्रेणोपक्षीणत्वेन दर्पणैक्य इव दर्पणभेदेऽप्यनेकमुखप्रतीतेः, मणिदर्पणकृपाणेषु च विरुद्धरूपानेकमुखप्रतीतेश्चायोगात् । अस्याः प्रक्रियाया ब्रह्मप्रतिबिम्बे जीवेऽसम्भवाच्च । नेत्रस्य परावृत्या नेत्रं प्रत्याभिमुख्येऽपि स्वात्मानं प्रत्याभिमुख्यप्रतीत्ययोगाच्च । विरलावयवस्य जलस्य नेत्राभिघातकत्वे स्वच्छ-जलान्तर्गतशिलाद्यग्रहणापत्तेश्च । दर्पणाद्यभिहतेन नेत्रेण बहुयोजनव्यवहितोर्ध्वभागस्थ-सूर्यादिग्रहणे पृष्ठभागस्थस्यापि व्यवहितस्य ग्रहणापत्तेश्च । अस्यां प्रक्रियायां स्वच्छताया अनुपयोगेन शिलाद्यभिहतनेत्रस्यापि स्वमुखग्राहकत्वापाताच्च । प्रतिचन्द्रादिदर्शनेन चन्द्रादिदर्शनजन्यसुखादेः कपिलादिप्रतिबिम्बदर्शनेन कपिलादिदर्शनजन्यपुण्यादेश्च प्रसङ्गाच्च । सूर्यकस्यापि सूर्यवद् दुर्दर्शत्वादिप्रसङ्गाच्च । अतिस्वच्छदर्पण इव किञ्चि-त्स्वच्छताम्रादावपि मुखसंस्थानविशेषप्रतीत्यापाताच्च । अवच्छेदपक्षे द्विगुणीकृत्य वृत्त्य-सम्भवेऽपि प्रतिबिम्बनपक्षे तत्सम्भवेनान्तर्यामित्वमिति स्वोक्तिविरोधाच्च । उपाधेः प्रतिबिम्बपक्षपातित्वोक्त्ययोगादित्युक्तत्वाच्च । एतेन ‘नेदं रूप्यम्’ इतिवत् ‘नेदं मुखम्’ इति स्वरूपेण न बाधः, किन्तु नात्र मुखमिति संसृष्टतयैवेति न दर्पणे मुखव्यक्त्यन्तरमस्तीति निरस्तम् । नात्र मुखच्छायाऽऽसीदित्यननुभवेन प्रत्युत एतावन्तं कालमत्र प्रतिसूर्य आसीदितिवदत्र प्रतिमुखमासीदित्येवानुभवेन ‘प्रतिबिम्ब-मिवादर्श’ इत्यादिस्मृत्या च प्रतिमुखे दर्पणस्थत्वस्याप्यबाधात् । न हि भूमौ मेघो नेत्येतावता मेघच्छायापि बाधिता ।

छायापुरुषवत्तस्माच्छायावत्प्रतिसूर्यवत् ।

प्रतिध्वानादिवद् भिन्नं प्रतिबिम्बं हि बिम्बतः ॥

अन्यथा प्रतिबिम्बाद्बिम्बानुमितिर्न स्यात् । साध्यावैशिष्ट्यात् ‘नेक्षेतोद्यन्त-मादित्यम्’ इत्यनेन उद्यत्प्रतिबिम्बदर्शनस्यापि निषेधः स्यात् । वारिस्थसूर्यदर्शन-निषेधेनाकाशस्थतद्दर्शनस्यापि निषेधः स्यात् । त्वत्पक्षे गगनस्थस्यैव वारिस्थत्वेन प्रतीतेः । प्रतिबिम्बदर्शनेनैव ‘दृष्ट्वा स्नायात्’ इति शास्त्रार्थोऽप्यनुष्ठितः स्यात् । न च तात्त्विकाभेदेऽपि कल्पितभेदाच्छास्त्रीया व्यवस्था, औदुम्बरतया ज्ञातेनानौदुम्बरे-णौदुम्बरो यूपो भवतीति शास्त्रार्थासिद्धिप्रसङ्गाच्च । आत्मतया ज्ञातदेहश्रवणादिना ‘आत्मा श्रोतव्यः’ इति शास्त्रार्थसिद्धिप्रसङ्गाच्च । किञ्चानादेर्जीवस्य नोपाध्यधीन-त्वादिरूपं प्रतिबिम्बत्वम्, किन्तु तदधीनत्वे सति तत्सदृशत्वरूपं, तच्च भेदव्याप्तमिति विरुद्धो हेतुः । उक्तं हि सूत्रकृता– ‘अत एव चोपमा सूर्यकादिवत्’ इति । भाष्यकृता च ‘अत एव भिन्नत्वतदधीनत्वतत्सादृश्यैरेव सूर्यकाद्युपमानोपाध्यधीनत्वादिना’ इति । बिम्बप्रतिबिम्बैक्यभङ्गः ॥ ३२ ॥

## **अद्वैतसिद्धिः**

तथा जीवब्रह्मणोर्मुखप्रतिमुखवद् बिम्बप्रतिबिम्बरूपत्वादप्यभेदोऽवगन्तव्यः । ननु दृष्टान्ते नाभेदः संप्रतिपन्नः, चैत्रतच्छाये भिन्ने इतिवच् चैत्रतत्प्रतिबिम्बे भिन्ने इत्येव पार्श्वस्थितेन ग्रहणात्, स्वेनापि स्वकरतत्प्रतिबिम्बे भिन्ने इति ग्रहणाच्चेति चेन्न । आपाततो भेदप्रतीतावपि सयुक्तिकप्रत्यक्षेण बिम्ब-प्रतिबिम्बयोरैक्यसिद्ध्या दृष्टान्तत्वोपपत्तेः । यथा लक्षणापरिज्ञाने भेदभ्रमवतोऽपि बहिस्थितश्चैत्रो यत्स्वलक्षणकत्वेन प्रतिपन्नः, ततो गृहस्थे तथा भाति तस्मिन् चैत्र एवायमिति धीः, तथा ग्रीवास्थं मुखं यत्स्वलक्षणकं प्रतिपन्नं दर्पणस्थमपि तथेत्यवधार्य तथैवेदं मुखमिति स एवायं कर इति च स्वपरसाधारणप्रतीतिरप्यनुभवसिद्धा । न च किञ्चित्स्वच्छताम्रादौ मुखछायामात्रे प्रतीतेऽपि संस्थान-विशेषाप्रतीत्या प्रत्यभिज्ञाया असिद्धिरिति वाच्यम् । सर्वत्राप्रतीतावपि निर्मलदर्पणादावेव तत्सिद्ध्या दृष्टान्तसिद्धेः । ननु स्वनेत्रगोलकादौ स्वस्याभिज्ञाविरहात् प्रत्यभिज्ञापि कथमिति चेन्न, दर्पणाहतचक्षू-रश्मीनामग्रावच्छेदेन सम्बन्धात् स्वनेत्रगोलकादीनामभिज्ञायाः सन्निहितपूर्वसमय एव सम्भवात् ।

यत्तु सूर्यपार्श्वस्थिते प्रतिसूर्ये प्रत्यभिज्ञाविरहादत्रापि प्रत्यभिज्ञाविरह इति, तन्न, तत्रोपाधेरत्रेवाना-कलनेनौपाधि कत्वानिर्णयात् । तथा च उपाधिनिबन्धनत्वज्ञानं तल्लक्षकत्वज्ञानं चाभेदसाक्षात्कारे सामग्री । तस्यां सत्यां दर्पणे मम मुखं लग्नमिति अनुभवाभाव एवानुभवविरुद्धः । यत्तु चैत्रप्रतिबिम्बो दृष्टो न चैत्रः, किन्तु तेनानुमित इति विपरीतानुभवविरोध इति, तन्न, वस्तुतोऽभेदे ज्ञातेऽपि उपाध्यवच्छिन्नो दृष्टोऽनवच्छिन्नोऽनुमित इति प्रतीत्यविरोधात् शरद्गङ्गया वर्षर्तुगङ्गानुमानवत् । न च एवं प्रतिमुखे प्रत्यङ्मुखत्वादिना दृश्यमाने स्वमुखे तदबुद्धिः स्यात्, बालानां च स्वप्रतिबिम्बे बालान्तरभ्रमो न स्यादिति वाच्यम् । तयोः स्वलक्षणकत्वाज्ञाननिबन्धनत्वात् । अत एव कदाचित् प्रतिमुखेऽपि मम मुखमिति बुद्धिव्यपदेशौ । न चायं व्यवहारो भेदज्ञानपूर्वकत्वेन मार्गे स्वपदव्यां स्वपदव्यवहारवद्गौणः, स्वलक्षणकत्वज्ञानदशायां भेदज्ञानस्यासत्कल्पत्वात् ।

ननु अविवादः स्याद् भेदसाक्षात्कारे, अन्यथा त्वयापि कस्य भ्रमत्वमुच्येत ? न च भेदं भेदकं च साक्षात्कुर्वन् अभेदं साक्षात्कुर्वाणो दृष्ट इति चेत्, श्वैत्यव्याप्यशङ्खत्वसाक्षात्कारे पीतसाक्षात्कारवद् उपाधिमाहात्म्यादभेदं साक्षात्कुर्वाणो भेदं साक्षात्करोतीत्यङ्गीक्रियते, अनुभवस्य दुरपह्नवत्वात् । न चैवमुपादानस्य ऐक्याज्ञानस्य ऐक्यज्ञानेन निवृत्तेर्भ्रमानुपपत्तिः । तन्निवर्तने उपाधि-विरहस्यापि सहकारित्वात् । न चैवं तज्ज्ञाने सति तन्न जानामीत्यननुभवेन तस्य स्वप्रागभावं प्रतीवाज्ञानं प्रत्यप्यन्यानपेक्षस्यैव निवर्तकत्वमिति वाच्यम् । न जानामीति व्यवहारप्रयोजकाज्ञानांश निवर्तनेऽपि भ्रमस्यानुभूयमानत्वेन तदुपादानांशस्य निवृत्तौ जीवन्मुक्तौ प्रारब्धकर्मण इवोपाधेरेव प्रतिबन्धकतया तद्विरहापेक्षाया आवश्यकत्वात् । एतेन भेदभ्रमस्यास्य मूलाविद्योपादानकत्वे व्यावहारिकत्वापत्तिः, अज्ञानानुपादानकत्वे अपसिद्धान्तः, बिम्बप्रतिबिम्बभेदस्य सत्यत्वापत्तिश्चेति निरस्तम् । उक्तन्यायेनोपपत्तेर्व्यावहारिकत्वेऽप्यनुपपत्त्यभावाच्च ।

तयोरैक्येऽनुमानमपि प्रमाणम् । अत्र यद्यप्यत्यन्तासादृश्यं सव्येतरकरादौ व्यभिचारि, तथापि प्रतिबम्बो बिम्बाभिन्नस् तद्गतासाधारणधर्मवत्त्वात्, तद्विरुद्धधर्मानधिकरणत्वाद्, बिम्बाजनकाजन्यत्वाच्च । न च द्वितीयहेतोरसिद्धिः, प्रत्यङ्मुखत्वादिविरुद्धधर्मस्य उपाधिकृतत्वेन स्वाभाविकविरुद्धधर्मानधिकरण-त्वस्य सत्त्वात् । न च बिम्बानन्तरजाते प्रतिबिम्बे तृतीयहेतोरसिद्धिः, ऐक्यवादिनं प्रति बिम्बानन्तर-त्वस्यैवासिद्धेः । ननु पृथक्कार्यानुरोधेन परिवेषेन्द्रचापच्छाया प्रतिसूर्यादाविवात्रापि पृथक्कारणं कल्पनीयम् । प्रतिबिम्बमपि हि छायाविशेषः । न हि भेरीघातादिकप्तहेत्वभावाद् ध्वनावुपरतेऽपि श्रूयमाणः प्रतिध्वनिर्न शब्दान्तरमिति चेन्न । प्रतिबिम्बस्य छायाविरोधिन्यालोकेऽपि सम्भवेन छाया-विशेषत्वासिद्धेः । प्रतिध्वनेस्तु भिन्नकालत्वेन तद्भेदस्य प्रकृतेऽनुपयोगात्, कार्यपार्थक्यसिद्ध्युत्तरकाल-कल्प्यकारणभेदस्य प्रथमं वक्तुमशक्यत्वात् । कप्तहेतुभावेन कार्यस्यैव भावाच्च । प्रत्यक्षस्य भेदाभेदयोः समत्वात् । युक्त्या अभेद एव प्राबल्याच्च । अत एवोक्तं विवरणे– ‘दर्पणादौ न मुखव्यक्त्यन्तरमस्ति, तज्जनकशून्यत्वात्, शशशिरसि विषाणवद्’ इति । एवमभेदधिय उपपादितत्वाद् अस्याः प्राबल्यम् । व्यक्त्यन्तरहेत्वभावात् सैव नास्तीत्यपास्तं प्राक् । न च छायादाविव कारणभेदस्य कल्प्यत्वेन भेदबुद्धिः सोपपत्तिका तथा कप्तद्रव्यानन्तर्भावे तमोवद् द्रव्यान्तरतैवेति वाच्यम् । अन्योन्याश्रयापत्तेः । भेदसोपपत्तिकत्वे द्रव्यान्तरत्वकारणान्तरत्वयोः कल्पनम्, तस्मिंश्च सोपपत्तिकत्वमिति । अत एव ‘नोपरक्तं न वारिस्थम्’ इति स्मार्तव्यवहारो मुख्यः, न तु यथा चित्रितः सिंहः, यथा दारुमयी योषा, यथा चर्ममयो मृग इत्यादिवद् गौणः । न च त्वत्पक्षेऽपि वारिस्थशब्दो न मुख्यः, वारिणि सूर्यान्तराभावाद् गगनस्थस्य वारिस्थत्वायोगादिति वाच्यम् । वारिस्थत्वेनोपस्थिताशेषवारिस्थ-सूर्यनिषेधात् । ननु वारिस्थत्वेन सूर्य एवोपस्थितस् तयोरभेदो न प्रत्यक्षसिद्धः, नापि युक्तः न्यूनाधिक-परिमाणवत्त्वचलत्वोपाधिसंयुक्तत्वासंयुक्तत्वत्वगादिग्राह्यत्वाग्राह्यत्व प्रत्यङ्मुखत्वाप्रत्यङ्मुखत्वादिना कस्तूरीबिम्बप्रतिबिम्बयोः सौरभासौरभादिना च भेदसिद्धेरिति चेन्न । न्यूनपरिमाणादिना सौरभादिना च उपाधिगतस्य भेदः साधनीयः । तथा च उपाधिगतत्वस्य बिम्बे कल्पितत्वेन पक्षहेत्वोरसिद्धेः । कल्पितहेत्वादिना तत्समानसत्ताकसाध्यसिद्धावविवादाच्च । नापि–

‘यथैषा पुरुषे छाया एतस्मिन्नेतदाततम् ।

छाया यथा पुंसदृशी पुमधीना च दृश्यते ।

एवमेवात्मकाः सर्वे ब्रह्माद्याः परमात्मनः ॥’

इति श्रुत्या भेद इति वाच्यम् । कल्पितभेदमात्रेण सादृश्योपपत्तेस् तात्त्विकत्वे श्रुतितात्पर्याभावाद्, ऐक्यप्रतिपादकानेकश्रुतिविरोधाच्च । ननु तत्स्वलक्षणकस्यैव दर्पणस्थत्वेनारोपिततया तद्रूपादियुक्तस्येव तद्गन्धादियुक्तस्यापि दर्पणस्थत्वेन प्रतीतिः स्यादिति चेन्न । तत्स्वलक्षणकत्वेनारोपितत्वेऽपि यावत्स्वलक्षणकत्वेनारोपितत्वानङ्गीकारेण गन्धादिप्रतीत्यापादनस्याशक्यत्वात् ।

नन्वेवं दर्पणे मुखस्याभावे उपाधेः प्रतिबिम्बपक्षपातित्वेन मुखप्रतिमुखयोरवदातत्वश्यामत्ववज् जीवब्रह्मणोः संसारित्वासंसारित्वादिव्यवस्था कथमिति चेत्, न । आरोपितेनादर्शस्थत्वेन विशिष्टे प्रतिबिम्बे तद्धर्मस्य मालिन्यादेः सम्भवात् । न च उपाधिस्थत्वस्यापि आरोप्यत्वेन कथं मालिन्याश्रयतावच्छेदकत्वम् ? एकविशिष्टे इतरारोपाभावादिति वाच्यम् । आरोपपूर्वप्रतीतधर्मविशिष्ट-स्यैवारोप्याश्रयत्वात्, न तु तस्य सत्यत्वमपीति परप्रक्रियानिबन्धनदोषानवकाशात् । न च प्रतिमुखमेव दर्पणस्थं न तु मुखमिति प्रतिबिम्बदर्पणस्थत्वानुभवेन कथं प्रतिबिम्बत्वस्य तत्स्थत्वगर्भतेति वाच्यम् । अविद्योपहितस्याविद्याश्रयत्ववद् दर्पणोपहितस्य दर्पणाश्रितत्वसम्भवात् । एतेन मालिन्यस्थानीयस्य संसारस्य विशिष्टवृत्तित्वात् शुद्धाश्रितमोक्षसामानाधिकरण्यायोग इति निरस्तम् । संसारस्तावदुपहितवृत्तिः, तथा चोपधेयांशमादाय सामानाधिकरण्यसम्भवात् । तथा च वृक्षस्थकपिसंयोगाधारता अग्रेणेव मुखे मालिन्यं दर्पणसम्बन्धेनावच्छिद्यते । एतावानेव विशेषः – वृक्षे कपिसंयोगस्तु साहजिकः, मुखे औपाधिकं मालिन्यम् । तेनोपहिते उपाध्यवच्छिन्न एव मुखे मालिन्यधीः । एतेन दर्पणमालिन्यस्य मुखनिष्ठत्वे संसारस्यापि शुद्धनिष्ठतापत्तिः, वृक्षः संयुक्त इतिवन् मुखं मलिनमिति प्रतीत्यापत्तिः । मुखं न मलिनं किन्तु प्रतिमुखमित्यनुभवविरोधापत्तिश्चेति निरस्तम् ।

ननु कस्तूर्यादिप्रतिबिम्बस्य स्वलक्षणाननुगमेन कथं बिम्बैक्यम् ? न च तदाकारतामात्रेण तत्त्वं, तर्हि छायाप्रतिमुद्राप्रतिमादीनामपि तत्त्वं स्यात्, प्रत्यङ्मुखत्वादेर्भेदकस्यात्रापि सत्त्वाच्च । न च प्रत्यङ्मुखत्वधीर्भ्रान्ता, प्रतिबिम्बं बिम्बाभिमुखं नेति कदाप्यननुभवादिति चेन्न, दर्पणादिप्रतिबिम्बे स्वलक्षणानुगमेन बिम्बैक्ये व्यवस्थिते प्रतिबिम्बत्वावच्छेदेनैव तत्कल्पनात् । छायादौ स्वलक्षणकत्वस्य कुत्राप्यदर्शनेन साम्याभावात् । नापि प्रत्यङ्मुखत्वादि भेदकम्, मलिनत्ववदुपाधिकृतत्वात् । अत एव जपाकुसुमे रक्तताप्रतीतिवत् तद्धीर्भ्रान्ता । दर्पणाहतं चक्षुः प्रत्यङ्मुखं भवति । तस्य च स्वाभिमुखतया ग्रहणसामर्थ्याच्चान्याभिमुखस्यापि मुखादेस्तथाग्रहणोपपत्तेश्च । तदुक्तं–

‘दर्पणाभिहता दृष्टिः परावृत्त्य स्वमाननम् ।

व्याप्नुवन्त्याभिमुख्येन व्यत्यस्तं दर्शयेन्मुखम्’ ॥

न च परावृत्त्य स्वमुखस्यैव ग्रहणे पार्श्वस्थस्य मुखद्वयप्रतीत्ययोगः, स्वमुखस्यैवेति नियमासिद्धेः, उपाधिसन्निहितमात्रस्यैव तथा ग्रहणात् । न चैवं दर्पणादेरभिघातकतामात्रेण उपक्षीणतया दर्पण इव दर्पणभेदेऽप्यनेकमुख प्रतीतिर्न स्यादिति वाच्यम् । अभिघातकानेकत्वेन चक्षुषोऽनेकाग्रसम्पत्त्या प्रत्यग्रं स्वाभिघातकावच्छेदकमुखग्राहकतया दृष्टान्तवैषम्यात् । न च मणिदर्पणकृपाणादिषु विरुद्धरूपानेक-मुखप्रतीतिः कथमेवं युज्यत इति वाच्यम् । अन्वयव्यतिरेक सिद्धोपाधिप्राबल्यनिबन्धनत्वादिति गृहाण । न च चक्षुः परिवृत्तिप्रक्रिया ब्रह्मप्रतिबिम्बे जीवे न सम्भवतीति वाच्यम् । चाक्षुष-प्रतिबिम्बमात्रविषयतयैवास्या उपपादितत्वात् । न च विरलावयस्य जलस्य नेत्राभिघातकत्वे जलान्तर्गतशिलाद्यग्रहणप्रसङ्गः । सर्वावच्छेदेनाभिघाताभावेनान्तरेऽपि चक्षुषः प्रवेशसम्भवात् । न चैवं बहुदूरव्यवहितोर्ध्वभाग सूर्यादिग्रहणे पृष्ठभागस्थस्य व्यवहितस्यापि ग्रहणापत्तिरिति वाच्यम् । चक्षुषो गमनागमनाभ्यां विशेषात् । न हि दूरस्थसूर्यग्रहणं वदता पृष्ठकुड्यादिकं भित्त्वा चक्षुर्गच्छतीत्युक्तं भवति । न चैवं शिलाभिहतमपि चक्षुः परावृत्त्य मुखं गृह्णात्विति वाच्यम् । तवापि प्रतिबिम्बं तत्रोत्पद्यतामित्यापत्तेः । अस्वच्छतया परिहारस्यास्माकमपि समत्वम् । तव स्वच्छ एव उत्पद्यते, मम तत एव चक्षुः परावर्तते इत्यङ्गीकारात् । न चैवं प्रतिबिम्बदर्शनेनापि बिम्बदर्शनजन्यसुख पुण्यादिप्रसङ्गः । यत्र तद्दर्शनमात्रजन्यता नान्यतः, तत्रेष्टापत्तेः । यत्र चोपाधिविनिर्मुक्तज्ञानत्वेन विशिष्य जन्यता, तत्रापादकाभावात् । न चैवं सूर्यकस्यापि सूर्यवद् दुर्दर्शत्वापत्तिः, गोलके सूर्यतेजःसाम्मुख्यस्य दुर्दर्शताप्रयोजकस्य सूर्यकग्रहणकालेऽभावात् । न च स्वच्छदर्पणे किञ्चि-त्स्वच्छताम्रादौ मुखसंस्थानविशेषप्रतीत्यापातः । उपाधिगतात्यन्तस्वच्छताव्यतिरेकप्रयोजकमालिन्यादेरेव तत्र प्रतिबन्धकत्वात् । अन्यथा तवापि तादृक्संस्थानविशेषवत् प्रतिबिम्बं तत्र कथं नोत्पद्यत इत्यस्य दुष्परिहरत्वापत्तेः ।

ननु अवच्छेदपक्षे द्विगुणीकृत्य वृत्त्यसम्भवेऽपि प्रतिबिम्बपक्षे तत्सम्भवेनान्तर्यामित्वमिति स्ववचनविरोधः । उपाधेः प्रतिबिम्बपक्षपातित्वमित्युक्त्ययोगश्चेति चेन्न । सर्वोपाध्यवच्छिन्नत्वैक-देशोपाध्यवच्छिन्नत्वाभ्यामुपाधिकल्पितभेदेन च स्वोक्त्यविरोधोपपत्तेः । अत एव दर्पणे न मुखमित्येव उपाधिसंसृष्टतया निषिध्यते, न तु ‘नेदं रूप्यम्’ इतिवन् नैतन्मुखमिति स्वरूपेण । ननु ‘नात्र मुखच्छायासीत्’ इत्यननुभवेन प्रत्युत ‘एतावन्तं कालम् अत्र प्रतिसूर्य आसीत्’ इतिवत् प्रतिमुखमासीदित्येवानुभवेन प्रतिबिम्बमिवादर्श इत्यादिस्मृत्या वा प्रतिमुखे दर्पणस्थत्वस्याप्यबाध एव । न हि भूमौ मेघो नेत्येतावता मेघच्छायापि तत्र बाधितेति चेन्न । मुखप्रतिमुखयोरेक-स्वलक्षणकत्वेनैक्यव्यवस्थित्या मुखस्यैव तत्स्थत्वनिषेधेन प्रतिमुखस्य तत्सत्त्वनिषेधसम्भवात् । मेघच्छायाप्रतिसूर्यादीनां न तथेति न मेघादिनिषेधेन छायादिनिषेधः । स्मृतिस्तु प्रातीतिकार्थमादाय दृष्टान्तपरा । न च एवं प्रतिबम्बाद् बिम्बानुमानोच्छेदः साध्याविशेषादिति वाच्यम् । उपाधिकल्पितभेदेन विशेषोपपत्तेः । एतेन ‘नेक्षेतोद्यन्तमादित्यम्’ इत्यनेन उद्यत्प्रतिबिम्बदर्शनस्यापि निषेधः स्यात्, वारिस्थसूर्यदर्शननिषेधेनाकाशस्थसूर्यदर्शनस्यापि निषेधश्च स्यात्, प्रतिबिम्बदर्शनेनैव ‘दृष्ट्वा स्नायात्’ इति शास्त्रार्थोऽप्यनुष्ठितः स्यादिति निरस्तम् । कल्पितभेदादेव शास्त्रीयव्यवस्थोपपत्तेः । न च औदुम्बरतया ज्ञातेनानौदुम्बरेण औदुम्बरो यूपो भवतीति शास्त्रार्थसिद्धिप्रसङ्गः । आत्मतया ज्ञातदेह-श्रवणादिना ‘आत्मा श्रोतव्यः’ इति शास्त्रार्थसिद्धिप्रसङ्गश्चेति वाच्यम् । प्रमया उपपत्तौ संभवन्त्यां भ्रमेण तदुपपादनस्यायुक्तत्वात् । ननु अनादेर्जीवस्य नोपाध्यधीनं प्रतिबिम्बत्वम्, किन्तु तदधीनत्वे सति तत्सदृशत्वम्, तच्च भेदव्याप्तमिति विरुद्धो हेतुः । उक्तं हि सूत्रकृता– ‘अत एव चोपमा सूर्यकादिवत्’ इति चेत्, न, उपाध्यधीनत्वं हि उपाधौ सत्येव सत्त्वम् । तच्च नानादित्वविरोधि, अनादिजीवस्यापि तत्सम्भवात् । अत एव प्रतिबिम्बपदस्य भेदसादृश्यार्थकत्वमादाय विरुद्धत्वोक्ति-र्हेतावयुक्ता ।

तदेवं प्रतिबिम्बस्य बिम्बेनैक्ये व्यवस्थिते ।

ब्रह्मैक्यं जीवजातस्य सिद्धं तत्प्रतिबिम्बनात् ॥

॥ इत्यद्वैतसिद्धौ बिम्बप्रतिबिम्बन्यायेनैक्यसिद्धिः ॥ ३२ ॥

### **न्यायामृततरङ्गिणी**

॥ स्वनेत्रगोलकादाविति ॥ ननु दर्पणाहतचक्षूरश्मीनाम् अग्रावच्छेदेन सम्बन्धात्स्वनेत्र-गोलकादीनाम् अभिज्ञाप्रत्यभिज्ञायाः सन्निहितपूर्वकाल एव सम्भवति । मैवम् । तत्काल एवाभिज्ञाप्रत्यभिज्ञयोः कुत्राप्यदर्शनात् ॥ न च भेदं भेदकञ्चेति ॥ अपीतत्वव्याप्यशङ्खत्व-साक्षात्कारेऽप्यपीताभेदसाक्षात्कारदर्शनाद्भेदमित्युक्तम् । भेदसाक्षात्कारे सत्यभेदसाक्षात्कारः कुत्रापि न दृष्ट इत्यर्थः ॥ अतिप्रसङ्गादिति ॥ घटकलशयोरैक्यज्ञानेऽपि तदवच्छिन्न-चैतन्यैक्याज्ञानाद्धटकलशयोर्भेदभ्रमः स्यात् ॥ विरोधाच्चेति ॥ सादृश्यस्य भेदगर्भत्वात्तेनाभेद-साधने विरोधः ॥ बिम्बादर्वाचीन इति ॥ न चैक्यवादिनः प्रतिबिम्बस्य बिम्बादर्वाचीनत्व-मसिद्धम् । उपाध्यन्वयाद्यनुविधानेन तत्सिद्धेः । न चान्वयाद्यनुविधानं प्रतिबिम्बप्रत्यक्ष उपक्षीणम् । गेहान्तर्गतजलस्थसूर्यप्रतिबिम्बाप्रत्यक्षे प्रकाशविशेषेण प्रथमजा बुद्धिरभिज्ञा । अनन्तरं यत्स्वलक्षणं ग्रीवास्थमुखं तथैवेदं दर्पणस्थमपि भातीति जायमानं ज्ञानं प्रत्यभिज्ञेत्यर्थः ॥ अभेदधीरेवेति ॥ अभेदे प्रत्यक्षानुमित्योरभावस्य किञ्चित्स्वच्छताम्रादौ प्रतीते मुखच्छायामात्रे मुखसंस्थानविशेषाप्रतीत्या प्रत्यभिज्ञाभावस्य स्पष्टत्वादित्युक्तत्वात् ॥ च्छायादाविवेति ॥ ननु भेदबुद्धेः सोपपत्तिकत्वे सिद्धे प्रतिबिम्बस्य कारणान्तरकल्पनं तस्मिंश्च सोपपत्तिकत्वमित्यन्योन्याश्रयः । मैवम् । प्रतिबिम्बे कारणकल्पनाधीनस्य भेदबुद्धौ सोपपत्तिकत्वस्यानुक्तत्वात् । किन्तु वक्ष्यमाणरीत्या प्रत्यक्षानुमानागमसिद्धतया सोपपत्तिकभेदे सति प्रतिबिम्बे कारणान्तरमपि कल्प्यत इति ॥ नोपरक्तमिति ॥

नेक्षेतोद्यन्तमादित्यं नास्तं यन्तं कदाचन ।

नोपरक्तं न वारिस्थं नमध्यं नभसोगतम् ॥

इत्यत्र वारिस्थे सूर्यप्रतिबिम्बे सूर्यत्वाभावात्तत्रादित्यशब्दो गौणः ॥ त्वत्पक्षेऽपीति ॥ ममादित्यशब्दवत्तव वारिस्थशब्दो गौणः । गगनस्थे सूर्ये उद्यत्त्वोपरक्तत्वादिवद्वारिस्थत्वा-भावात् । न च वारिस्थत्वेनोपस्थितगगनस्थसूर्यपरं वारिस्थपदमिति वाच्यम् । लक्षणापत्तेरेव । भेदबुद्धेः सोपपत्तिकत्वमाह– भेदस्त्विति ॥ एतस्य सिद्ध इत्यनेनाग्रेतनेन सम्बन्धः ॥ तथापि यत्स्वलक्षणेति ॥ ननु तत्तत्स्वलक्षण त्वेनारोपितत्वेऽपि यावत्स्वलक्षणकत्वेनारोपि-तत्वानङ्गीकारेण गन्धादिप्रतीत्यापादनमशक्यम् । मैवम् । प्रत्यभिज्ञयाऽभेद सिध्द्युक्त्ययोगात् । ‘यदि च कस्तूर्यादी’त्यादिनाऽग्रे निरसिष्यमाणत्वाच्च ॥ मालिन्यवदिति ॥ नन्वारोप-पूर्वप्रतीत धर्मविशिष्टस्यैवारोप्याश्रयत्वादेकारोपितविशिष्टेऽपरारोपः । मैवम् । आरोपिताधिक-सत्ताकस्यैवारोपाश्रयताव च्छेदकत्वाद् रूप्यनिवृत्तावपि शुक्तित्वानिवृत्तिवदुपाध्यपगमे मालिन्य-निवृत्तावपि प्रतिबिम्बानिवृत्त्यापत्तेः ॥ प्रतिमुखमेवेति ॥ नन्वविद्योपहितस्याविद्याश्रयत्व-वद्दर्पणोपहितस्य दर्पणाश्रितत्वं सम्भविष्यति । मैवम् । अविद्योपहितस्याविद्यकत्वेनाविद्या श्रयत्वानवच्छेदकत्वाद्दर्पणोपहितत्वस्यापि दर्पणाश्रितत्वादिरूपत्वेन दर्पणाश्रितत्वं प्रत्य-प्रयोजकत्वात् । मालिन्येति ।

ननु संसार उपहितवृत्तिः । तथा चोपधेयांशमादाय सामानाधिकरण्यसंभवः । मैवम् । उपहितवृत्तिधर्मस्योपधेयेऽसत्त्वात् । वृत्त्युपहितस्य दृश्यत्वाङ्गीकारेण तदुपधेये शुद्धेऽपि दृश्यत्वापत्तेः । संसारस्य शुद्धाश्रितमोक्षसामानाधिकरण्यमानेतुमाह– वृक्षस्थेति ॥ उपाधिना उपाधिसम्बन्धेन । दर्पणस्थत्वादिरूपउपाधिसम्बन्धो मुखेनानुभूयते प्रत्युत प्रतिबिम्ब एवानुभूयते इत्याद्युक्तहेतुमेतेनेत्यनेन परामृशति । संसारस्य मोक्षसामानाधिकरण्यमपि तवानिष्टमित्याह– संसारस्यापीति ॥ वृक्षसंयोगवद्दुःखादिरूपः संसारोऽपि शुद्ध एव स्यात् । तथा च नित्यमुक्तत्वश्रुतिर्निर्विषया स्यात् । ननु सर्वसालक्षण्याभावेऽपि किञ्चित्सालक्षण्य-मात्रेणैव बिम्बप्रतिबिम्बयोरभेदोऽस्तु । अत एव कस्तूर्या बिम्बप्रतिबिम्बयोः सौरभतद-भावाभ्यां न भेदानुमानमत आह– यदि चेति ॥ एतेनेति ॥ उक्तप्रत्यक्षादिना बिम्ब-प्रतिबिम्बयोर्भेदस्य सिद्धत्वेन ॥ मुखद्वयेति ॥ स्वस्य मुखद्वयाभावादित्यर्थः । ननु स्वमुखस्यैव ग्रहणमिति न नियमः । उपाधिसन्निहितमात्रस्यैव तथा ग्रहणात् । मैवम् । उपाधिप्रतिबिम्बतत्त्वातिरिक्तस्योपाधिसन्निहितत्वस्याभावात् ॥ अस्मिन्पक्ष इति ॥

नन्वभिघातकानेकत्वेन चक्षुषोनेकाग्रतासंपत्त्या प्रत्यग्रं स्वाभिघातकावच्छिन्नमुखा-ग्राहकता । अतोऽनेकमुखप्रतीतिः । मैवम् । अनेकाग्रताशब्देनानेककिरणवत्त्वं वाऽनेकत्वं वा । नाद्यः । तस्योपाधिं विनैव सिद्धेः । न हि चक्षुष एक एककिरणः । नान्त्यः । बाधितत्वात् ॥ दर्पणेति ॥ न चान्वयव्यतिरेकसिद्धोपाधिप्राबल्याद्विरुद्धरूपमुखप्रतीतिः । मैवम् । स्वस्मिन्मुखान्तरोत्पादकत्वान्यस्योपाधिप्राबल्यस्याभावात् ॥ अस्या इति ॥ चक्षुःपरिवृत्तिरूपप्रक्रियायाः ॥ विरलेति ॥ न च सर्वावच्छेदेनाभिघाताभावादन्तरेऽपि चक्षुः-प्रवेशसम्भव इति वाच्यम् । यथेच्छकल्पनाया निष्प्रमाणत्वात् ॥ अस्यामिति ॥ एतेन तवापि शिलादौ प्रतिबिम्बमुत्पद्यताम् अस्वच्छतया परिहारस्तु ममापि सम इति निरस्तम् । स्वच्छतायाः प्रतिबिम्बोत्पत्तिं प्रतीव चक्षुःप्रतिघातं प्रत्यप्रयोजकत्वात् ॥ प्रतिचन्द्रादीति ॥ त्वन्मते प्रतिचन्द्रादिदर्शनस्यापि समीचीनचन्द्रादिदर्शनत्वात् । ननु यत्र सामान्यतस्तद्दर्शन-मात्रजन्यता तत्रेष्टापत्तिः । यत्र चोपाधिनिर्मुक्तज्ञानत्वेव विशेष्यजन्यता तत्रपादकाभावः । मैवम् । कपिलादीनामुपाधिकवलितत्वतद्विनिर्मुक्तत्व लक्षणद्विरूपाभावात् । ‘आदित्य-मीक्षयेत्’ इत्यादावुपाधिविनिर्मुक्तेति विशेषस्य क्वाप्यभावात् ॥

अवच्छेदपक्षे इति ॥ ‘यो विज्ञाने तिष्ठन्य आत्मनि तिष्ठन्’ इत्यादावन्तर्यामित्वं श्रूयते । तच्च यद्यप्यवच्छेदपक्षे न सम्भवति । घटावच्छिन्नाकाशे बाह्याकाशादर्शनात् । द्विगुणीकृत्य वृत्त्यनुपपत्तेः । तथापि प्रतिबिम्बपक्षे सम्भवति जलप्रतिबिम्बिताकाशे बाह्याकाशस्यापि दर्शनात्’ इत्यादिना ब्रह्मणोऽन्तर्यामित्वमुक्तम् । तच्च प्रतिबिम्बाख्य व्यक्त्यन्तरानङ्गीकारे न युज्यते ॥ उपाधेरिति ॥ प्रतिबिम्बाख्यवस्त्वन्तराभावात्कस्य पक्ष उपाधिः पतेत् ॥ प्रतिमुखे दर्पणस्थत्वस्येति ॥ ननु मुखप्रतिमुखयोरैक्यान्मुखस्यैतत्स्थत्वनिषेधेन प्रतिमुखस्यैव तत्स्थत्वनिषेधः । मैवम् । तयोरेकस्यासिध्द्याऽन्योन्याश्रयात् ॥ न हि भूमाविति ॥ एवमादर्शे मुखं नेत्येतावता प्रतिमुखमपि नास्तीति न सम्भवतीत्यर्थः । तस्मादित्युपसंहारः ॥ अन्यथेति ॥ तयोरभेदे ॥ किञ्चानादेरिति ॥ ननूपाध्यधीनत्वं ह्युपाधौ सत्येव सत्वम् । तच्च नानादित्वविरोधि । अनाद्युपाधिनाऽनादिजीवस्यापि तत्सम्भवात् । मैवम् । उपाधे-र्ब्रह्मातिरिक्तस्य कल्पिततया सादित्वावश्यम्भावात् ॥ तदधीनत्व इति ॥ बिम्बाधीनत्वे सति बिम्बसदृशत्वम् ॥ अत एव चोपमेति ॥

बहवः सूर्यका यद्वत्सूर्यस्य सदृशा जले ।

एवमेवात्मका लोके परात्मसदृशा मताः ॥

इत्यादिषु जीवस्य परमेश्वरप्रतिबिम्बोपमा क्रियते या सा सूत्रस्थचशब्दप्रदर्शितभेदे सत्येवेश्वराधीनत्वतत्सदृशत्वादिना । तत्र दृष्टान्तः सूर्यकादिवदिति । यथा सूर्यकस्य सूर्येणोपमा क्रियते तद्वत् । न च भेदाद्यसिद्धिः । ‘पृथगुपदेशात्’ ‘सन्ध्ये सृष्टिराह हि तद्गुण-सारत्वात्’ इत्यादितत्सिद्धेः । इदमुक्तं भवति । जीवो ब्रह्मभिन्नस् तत्प्रतिबिम्बत्वात् । सामान्यव्याप्तौ सूर्यको दृष्टान्तः ॥ भिन्नत्वेति ॥ अयं सौत्रचशब्दस्यार्थः । भिन्नत्वरूप-साध्यस्य तदधीनत्वादिरूपहेतोश्च सूर्यक इव जीवेऽपि सत्वादुपमा क्रियते । ननु सूर्यके उपाध्यधीनत्वमप्यस्ति जीवे तु तन्नास्ति नित्यत्वादत उक्तम्– नोपाधीति ॥ इति बिम्बप्रतिबिम्बैक्यभङ्गः ॥ ३२ ॥

### **न्यायामृतकण्टकोद्धारः**

ननु तथापि जीवब्रह्मभेदपरत्वं श्रुतीनां न सम्भवति । ‘जीवो ब्रह्माभिन्नस्तत्प्रतिबिम्बत्वात् प्रतिमुखवत्’ इत्यनुमानविरुद्धत्वाद् इत्यत आह– नापीति ॥ इम इति ॥ न चापाततो भेदप्रतीतावपि सयुक्तिकप्रत्यक्षेण बिम्बप्रतिबिम्बयोरभेदसिध्या दृष्टान्तोपपत्तिरिति वाच्यम् । तर्हि भेदप्रतीतिर्न स्यात् । प्रबलाभेदप्रतीत्या बाधितत्वात् । किञ्च भेदप्रतीतेरपि सयुक्तिकत्वस्य वक्ष्यमाणत्वेन परस्परप्रतिबन्धादेकस्याप्यसिध्या दृष्टान्तासम्भवाद् वक्ष्यमाणरीत्याऽभेद-प्रतीतेरेवानुदयेन तत्प्राबल्यस्य दूरनिरस्तत्वाच्च । एतदभिप्रायेणैव शङ्कते– नन्विति । तयेति । सादृश्यस्य भेदघटितत्वात् पदार्थान्तरत्वेऽपि तद्व्याप्तत्वादिति भावः । किं सर्वत्र बिम्ब-प्रतिबिम्बस्थले प्रत्यभिज्ञास्तीत्युच्यते, उत क्वचिदेव ? नाद्य इत्याह– किञ्चिदिति । न च क्वचित्प्रत्यभिज्ञयैक्यसिद्धौ दृष्टान्तोपपत्तिरिति वाच्यम् । क्वचिद् भेदसिद्धौ अत्रापि सादृश्य-मात्रेणैवं प्रतिभातीति प्रत्यभिज्ञायामेव प्रामाण्यसन्देहादिनैक्यासिद्धेः । स्वनेत्रेति । न च द्वर्पणाहतचक्षूरश्मीनामग्रावच्छेदेन सम्बन्धात् स्वनेत्रगोलकादीनामभिज्ञायाः सन्निहितपूर्वसमय एव सम्भवादिति वाच्यम् । मुखप्रतीत्यतिरिक्तगोलकाभिज्ञायाः पूर्वमसिध्या अग्रावच्छेदेन सम्बन्धासिद्धेः । सूर्यपार्श्व इति । न चात्रेव तत्रौपाधिकत्वानिर्णयात् । तथा चौपाधिकत्वज्ञानं तल्लक्षणवत्वज्ञानं चाभेदज्ञानसामग्री । सा च प्रकृतेऽस्त्येवेति वाच्यम् । अभेदप्रतीतौ भेदस्यौपाधिकत्वनिर्णयः । तन्निर्णये चाभेदधीरिति परस्पराश्रयात् । तल्लक्षणवत्त्वं किं पाठतल्लक्षणवत्त्वमुत किञ्चिद्धर्मवत्त्वम् ? नाद्योऽसिद्धेः । न द्वितीयः । अतिप्रसङ्गादिति ॥

बिम्बमेवेति ॥ न चावच्छिन्नो दृष्टोऽनवच्छिन्नोऽनुमित इति प्रतीत्योरविरोध इति वाच्यम् । अस्याः कल्पनाया अभेदसिध्यधीनत्वेनान्योन्याश्रयात् ॥ प्रतिमुख इति ॥ न च लक्षणत्वाज्ञाननिबन्धनं तदिति वाच्यम् । सर्वसालक्षण्यस्यानुभवबाधितत्वात्, किञ्चि-त्सालक्षण्यस्यातिप्रासङ्गिकत्वात् । नन्वेवं दर्पणे मम मुखं लग्नमिति प्रतीतेः का गतिरित्यत आह– किञ्चिदिति । एतावता भेदप्रत्ययोऽस्तीत्युपपादितम् । अधुनाऽभेदप्रत्यय एव न सम्भवतीत्याह– किञ्चेति । अन्यथेति । भेदप्रत्ययानङ्गीकार इत्यर्थः ॥ न चेति ॥ न च लक्षणवत्वज्ञानदशायां भेदज्ञानस्यासत्कल्पत्वमिति वाच्यम् । तस्य प्रागेव दूषितत्वात् । न चोपाधिमहात्म्याद् अभेदसाक्षात्कारेऽपि भेदसाक्षात्कार इति वाच्यम् । उभयसाक्षात्कार-स्यापि अन्योन्याश्रयात् ।

किञ्चोपादानाभावाच्च न भेदभ्रमः सोपाधिकोऽपि सम्भवतीत्याह– न चेति ॥ अति-प्रसङ्गादिति ॥ बिम्बप्रतिबिम्बयोरैक्यज्ञानेऽप्यज्ञानानुवृत्तिः स्यात् । तत्रापि चैतन्यैक्या-ज्ञानस्य वक्तुं शक्यत्वादित्यर्थः ॥ व्यावहारिकत्वापत्तेरिति ॥ वियदादिवन्मूलाविद्याकार्यस्य त्वन्मते व्यावहारिकत्वनियमादित्यर्थः ॥ अन्यथेति ॥ अविद्योपादानकत्वाभाव इत्यर्थः । न च दृश्यत्वादिना तस्य मिथ्यात्वम् । तस्य निरस्तत्वादिति भावेनाह– दिगिति । तत्रेति ॥ बिम्बप्रतिबिम्बयोरैक्य इत्यर्थः ॥ विरोधादिति ॥ सादृश्यस्य भेदघटितत्वेन भेदव्याप्तत्वान्न तेनाभेदानुमानमित्यर्थः ॥ असिद्धेरिति ॥ प्रत्यङ्मुखत्वादिवैधर्म्यस्याग्र उपादयिष्यमाणत्वादिति भावः ॥ पृथगिति ॥ न च कार्यभेदसिद्धौ पृथक् कारणकल्पना । तस्यां च पृथक् कार्यसिद्धिरित्यन्योन्याश्रय इति वाच्यम् । भेदप्रत्यक्षस्योपपादितत्वेन कार्यभेदस्यानुभवसिद्धत्वात् ॥ प्रतिबिम्बमिति ॥ न चालोकेऽपि प्रतिबिम्बसम्भवेन छायाविशेषत्वसिद्धिरिति वाच्यम् । छायाविशेषस्यालोकसापेक्षत्वात् । अत एव छायाप्रतीतिर्न तमसीति भावः । ननु कप्तहेत्वभावात् पृथक्कार्याभाव एव किं न स्यादित्यत आह– न हीति । न च तत्र भिन्नकालत्वेन दृष्टान्तवैषम्यमिति वाच्यम् । प्रकृतेऽपि मुखस्य पूर्वकालीनत्वेन भिन्नकालीनत्वात् । अत्रेव तत्रापि समानकालीनत्वात् । एतेन कार्यानुरोधेन कारणोपादानेनेत्यर्थः । एतेनेति परामृष्टं हेतुं दर्शयति– अभेदधीरेवेति । तथा चोपपत्तिः कुत्र सहकारिणी स्यादिति भावः ।

ननु भेदस्यानन्यथासिद्धप्रमाणसिद्धत्वेऽभेदव्यपदेशस्य गौणत्वं स्यात् । तदेव कुत इत्यत आह– भेदस्त्विति । उक्तेति । दर्पणे मम मुखप्रतिबिम्ब एव, न मम मुखमिति, प्रत्यक्षेणेत्यर्थः ॥ न्यूनेत्यादि ॥ न च विरुद्धधर्माणामौपाधिकत्वान् न तैर्वास्तव-भेदसिद्धिरिति वाच्यम् । प्रमाणाभावस्योपपादितत्वेन विरुद्धधर्माणां स्वाभाविकत्वस्यैव स्थितत्वात् । अत एव श्रुतिस्मृत्यादिप्रतिपादितं सादृश्यं कल्पितभेदनिबन्धनमित्यपास्तम् । अत्रायं प्रयोगः । ‘प्रतिबिम्बो बिम्बात्स्वाभाविकभेदवान् तदवृत्तिधर्माधिकरणत्वात् सम्मतवत्’ इति । कस्तूरिकातत्प्रतिबिम्बयोरित्यादि । ननु प्रतिबिम्बादौ गन्धाद्यभावः किं प्रत्यक्षेण, अथवाऽनुमानेन, उतागमेन? नाद्यः । इन्द्रियासन्निकर्षात् । नानुमानम् । तत्प्रतिबद्ध-लिङ्गाभावात् । नाप्यागमः । तदभावाद् इति चेन्न । दूरस्थे पुष्पे तत्र गन्धप्रतीतिवद् दूरस्थेऽपि प्रतिबिम्बे घ्राणादिनैव तदभावप्रतीत्युपपत्तेः । इन्द्रियाणां तैजसत्वेन रश्मिद्वारा सन्निकर्षसम्भवात् । यद्वा क्वचिच् चाक्षुषे प्रतिबिम्बे बिम्बासाधरणधर्माभावे चक्षुषैव निर्णीते अन्यत्र तत्प्रतिबिम्बत्वेन तदसाधारणधर्माभावानुमानमिति को दोषः? यद्वोदाहृतश्रुति-स्मृत्यादिभिर् बिम्बप्रतिबिम्बयोर्भेदे निर्णीते तद्दृष्टान्तेनोक्तस्थले उक्तरीत्यानुमानमिति न कश्चिद् दोषः ।

ननु जीवब्रह्मणोर्भेदभ्रमेण संसारासंसारादिव्यवस्था भविष्यतीत्यत आह– न हीति । आरोपितेनेति । तथा च विशिष्टाविशिष्टभेदेन संसारादिव्यवस्थोपपत्तिरिति भावः ॥ मालिन्यवदिति ॥ ननु रज्जौ सर्पत्वारोपानन्तरं तद्विशिष्टे अभिसर्पणाद्यारोपवद् आरोपितैक-विशिष्ट इतरारोपो भविष्यतीति चेन्न । सर्पत्वविशिष्टस्यैव जीवस्य विशिष्टत्वेन मिथ्यात्वापत्ते-र्ब्रह्मैक्यं न स्यात् ॥ प्रतिमुखमेवेति ॥ न चाविद्योपहितस्याविद्याश्रयत्ववद् दर्पणोपहितस्य दर्पणाश्रितत्वं भविष्यतीति वाच्यम् । दृष्टान्तस्यासंप्रतिपत्तेः । ननु कथं मोक्षस्य संसारसामानाधिकरण्यायोगः ? उपाधेरवच्छेदकत्वमात्रेणाधारकोटावप्रवेशादित्यत आह– एतेनेति । एतेनेति परामृष्टं हेतुं दर्शयति– संसारस्यापीति । ननु मया कस्तूर्यादिप्रतिबिम्बे तत्स्वलक्षणाभावेऽपि तदाकारतामात्रेणैक्यमङ्गीक्रियते । तथा च भवदीयो हेतुरप्रयोजक इत्यत आह– अबाध इति । प्रत्यक्षविरोधेन युक्तेरेवाभासत्वादिति भावः ॥ छायादावपीति । तत्रापि यथाकथञ्चिद् युक्तिबाधस्य वक्तुं शक्यत्वात् तत्प्रत्यक्षविरोधेन युक्तेराभासत्ववर्णने प्रकृतेऽपि तथैव स्यादिति भावः । प्रत्यङ्मुखत्वादिधीरित्यत्र यां युक्तिं कश्चिदाह तामतिदेशेन दूषयति– एतेनेति । अत्र युक्तिरेकस्यैव प्राङ्गुखत्वादिना ग्रहणसम्भवे व्यक्त्यन्तरकल्पने गौरवमिति ।

एतेनेति परामृष्टं हेतुं दर्शयति– परावृत्त्येति । अस्मिन् पक्षे बहूनां दोषाणां विद्यमानत्वाद् गौरवं प्रामाणिकमिति भावः । ननु स्वमुखस्यैवेति नियमोऽसिद्धः । सन्निहितमात्रस्य परावृत्त्याङ्गीकारादिति चेन्न । तावता स्वमुखस्यैव ग्रहणं स्यात् । न तु भिन्नदेशस्थस्यान्यस्य परावृत्तानां तेषां स्वाभिमुखत्वादिति भावः ॥ अस्मिन् पक्ष इति ॥ न चाभिधातकानेकत्वेन चक्षुषोऽनेकाग्रसम्पत्त्या प्रत्यग्रं स्वाभिधातकावच्छेदकमुखग्राहकतया दृष्टान्तवैषम्यमिति वाच्यम् । अभिधातकानेकत्वेनाभिधातविषयस्यानेकत्वाभावात् । अन्यथाऽनेकैरेकदोत्सारि-तस्यानेकत्वापत्तेः । न च तेजसस्तथात्वमिति वाच्यम् । दीपादि रश्मीनाम् अनेकाभिधातेऽ-नेकत्वादर्शनात् । अस्यां कल्पनायां प्रमाणाभावाच्च ॥

मणिदर्पणकृपाणेष्विति ॥ न चान्वयव्यतिरेकसिद्धोपाधिप्राबल्यनिबन्धनेयं प्रतीतिरिति वाच्यम् । अन्वयव्यतिरेकयोरभिधातकत्वमात्रोपक्षीणत्वेन विरुद्धप्रतीतावनुपयोगात् । परावृत्तेरनिर्णीतत्वेनास्यां कल्पनायामन्योन्याश्रयाच्च ॥ अस्या इति ॥ न चेयं चाक्षुष-प्रतिबिम्बविषयैवोपपादितेति वाच्यम् । जीवब्रह्मणोरैक्यार्थं बिम्बप्रतिबिम्बदृष्टान्त उपपाद्यते । तथा च प्रकृतानुपयुक्तोपपादनेऽर्थान्तरत्वापातात् ॥ नेत्रस्थेति ॥ तथा च ग्रीवास्थमुखग्रहणं न स्यादिति भावः ॥ विरलावयवस्येति ॥ न च सर्वावच्छेदेनाभिधाताभावाच्चक्षुषो ऽन्तरपि प्रवेशसम्भव इति वाच्यम् । विनिगमकाभावेनैतदवच्छेदेनाभिधात इत्यत्र नियामकाभावेन सर्वावच्छेदेनैव तदावश्यकत्वात् । प्रतिबिम्बग्राहकैरेव कालान्तरस्थग्रहणानुभवाच्च ॥ दर्पणाद्यभिहतेनेति ॥ चक्षूरश्मीनामतिव्यवहितग्राहकत्वेन व्याप्तत्वात् पृष्ठभागस्थेनापि सम्बन्धस्यावश्यकत्वादिति भावः ॥

अस्यामिति ॥ न च तव यत्र प्रतिबिम्बोत्पत्तिः स्वच्छे, तत एव परावृत्त्यङ्गीकारा-न्नोक्तदोष इति वाच्यम् । पाषाणशरीरादिपरावृत्तः स्वच्छताया अभावेऽपि भित्त्यादिना दर्शनेन तत्र तस्या अनुपयोगात् । उत्पत्तेरस्वच्छेऽदर्शनवच् चन्द्रप्रतिबिम्बदर्शनस्य तादृश सुखा-जनकत्वेनेष्टापत्तेरयोगात् ॥ सूर्यकस्यापीति ॥ न च सूर्यकग्रहणकाले दुर्दुर्शत्व प्रयोजकस्य गोलकस्य सूर्यतेजः सांमुख्यस्याभावान्न, दर्दुर्शत्वमिति वाच्य् । नायनरश्मीनां सौरतेजः-सम्बन्धस्यैव दुर्दुर्शत्वप्रयोजकत्वे मालिन्यादिकं तत्र प्रतिबन्धकम् । अन्यथा तवापि स्वच्छ इवास्वच्छेऽपि तादृशप्रतिबिम्बोत्पादापत्तिर्दुष्परिहरेति वाच्यम् । अस्मिन् पक्षे उपाधेः प्रतिधातकत्वमात्रेणोपयोगितया तद्गतमालिन्यादेः प्रतिबन्धकत्वोक्त्ययोगात् । मत्पक्षे तु स्वच्छकिञ्चित्स्वच्छावयवानां स्वच्छकिञ्चित्स्वच्छ प्रतिबिम्बजनकत्वेन मालिन्यवति स्वच्छप्रतिबिम्बोत्पत्त्य सम्भवात् ॥ अवच्छेदपक्ष इति ॥ तथा च प्रतिबिम्बपक्षे द्विगुणीकृत्य वृत्तिमुपपादयता उपाधौ प्रतिबिम्बवृत्तिः स्वीकृता । अन्यथा तदुपपादना-सम्भवात् । तथा च तत्र प्रतिबिम्बाभावाङ्गीकारे स्वोक्तिविरोध इत्यर्थः । न च सर्वोपाध्य-वच्छिन्नत्वैकदेशोपाध्यवच्छिन्नत्वाभ्यां कल्पितभेदेन च स्वोक्त्यविरोधः सम्भवतीति वाच्यम् । प्रतिबिम्बनपक्षे अवच्छेदपक्षमादाय अविरोधोपपादनस्यासम्भवात् ॥ उपाधेरिति ॥ नायनरश्मिप्रतिधातमात्रेणैवोपयोगेन कल्पितभेदप्रतिबिम्बाभावेन पक्षपातायोगादिति भावः ॥

एतेनेति ॥ विशिष्टबाधस्य विशेषणबाधेनाप्युपपत्त्या विशेष्यविषयत्वाकल्पनात् । अन्यथा स्वर्गी ध्वस्त इत्यादावपि तथात्वापत्तेरिति भावः । एतेनेति परामृष्टं हेतुं दर्शयति– नात्रेति । तथा च बाधस्य बिम्बविषयत्वमेव, न प्रतिमुखविषयत्वमिति भावः । ननु मुखबाधेनैव प्रतिमुखबाधः । तयोरेकस्वलक्षणकत्वेनैक्यव्यवस्थितेरित्यत आह– न हीति । पूर्वोक्तरीत्यैक-स्वलक्षणकत्वस्यासिध्या ऐक्यासिद्धेर् अन्यनिषेधेनान्यनिषेधेऽतिप्रसङ्ग इति भावः ॥ तस्मादिति ॥ पूर्वोक्तप्रमाणैरभेदस्यैव सिद्धत्वाद् बाधकाभावाच्चेत्यर्थः । बिम्बप्रतिबिम्बयो-र्भेदानङ्गीकारे बाधकमाह– अन्यथेति ॥ लिङ्गलिङ्गिभावस्य भेदनियतत्वात् । अन्यथा सिद्धसाधनादिप्रसङ्गादिति भावः ॥ अनौदुम्बरतयेति ॥ न चानौदुम्बरात् कल्पिताभेदेऽपि स्वाभाविकौदुम्बराभेदस्य सत्वात् स्वाभाविकाभेदेन कल्पितभेदस्य बाधान् न स्वार्थासिद्धिरिति वाच्यम् । प्रकृतेऽपि स्वाभाविकमुखाभेदेन कल्पितभेदबाधया लिङ्गलिङ्गिभावाद्यसिद्धेः ॥ आत्मतयेति ॥ न च श्रवणादिकर्मणो ऽकल्पितात्मत्वमेव श्रवणादिशास्त्रार्थसिद्धि-प्रयोजकमिति नातिप्रसङ्ग इति वाच्यम् । लिङ्ग लिङ्गिभावादावपि स्वाभाविकभेदस्यैव प्रयोजकत्वादिति वक्तुं शक्यत्वात् । आत्मनो निर्धर्मकत्वेन कस्याप्यकल्पितस्य धर्मस्या-भावादिति । तथा च प्रतिबिम्बत्वहेतुः प्रतिकूलतर्कबाधित इति भावः । स्वरूपासिद्धो विरुद्धो वेत्याह– किञ्चेति ॥ प्रतिबिम्बत्वहेतोः स्वरूपासिद्धत्वादिकं सिद्धान्तसम्मत्या द्रढयति– उक्तं हीति ॥ इति बिम्बप्रतिबिम्बैक्यभङ्गः ॥ ३२ ॥

### **न्यायामृतप्रकाशः**

अत एवेति ॥ प्रतिबिम्बस्य वस्त्वन्तरत्वादेव । बालान्प्रति आदर्शे प्रदर्शिते सति अस्म-त्सदृशोऽन्यो बाल इत्येव भ्रमो बालानां भवति नाहमेवेतीत्यर्थः ॥ अतिप्रसङ्गादिति ॥ घटपटयोरपि वस्तुगत्या ऐक्यमेव । तत्र भेदप्रतीतिस्तु तदवच्छिन्नचैतन्यैक्याज्ञानाद्भ्रमरूपेति वक्तुं शक्यत्वा-दित्यतिप्रसङ्ग इत्यर्थः ॥ क्रियासाम्यस्येति ॥ बिम्बचलने सति प्रतिबिम्बचलनमिति बिम्ब-चलनाधीनचलनरूपक्रियासाम्येत्यर्थः ॥ बिम्बादर्वाचीन इति ॥ बिम्बसमानकालोत्पत्तिके प्रतिबिम्बे कथञ्चित्सम्भवेऽपि बिम्बादर्वाचीने बिम्बोत्पत्तेः पश्चादुत्पद्यमाने बिम्बकारणमात्र जन्यत्वस्यासिद्धे-रित्यर्थः । तर्हि किं तदुत्पत्तौ कारणमित्यत आह– पृथगिति ॥ परिवेषः खेणेत्यपभ्रष्टभाषा । किञ्च च्छाया तावन्न त्वन्मते देहप्रतिबिम्बः । तथा च च्छायायां तावत्पृथक्कारणं त्वयाऽवश्यं वाच्यमेव । तदेव मन्मते प्रतिबिम्बोत्पत्तौ कारणं भवति कुत इत्यत आह– प्रतिबिम्बमपि हीति ॥ ननु परिदृश्यमानानां बिम्बोत्पत्तौ कप्तकारणानां सम्भवान्न प्रतिबिम्बं वस्त्वन्तरमित्यत आह– न हीति ॥ उपलक्ष्यमानः । प्रदेशान्तर इति शेषः । कल्पितभेदमात्रमेवाङ्गीकृत्य कल्पितभेदयुक्तप्रतिबिम्बरूप-वस्त्वन्तरानङ्गीकारे दूषणमाह– न हीति ॥ शुक्तावध्यस्तं रूप्यं प्रातिभासिकं वस्त्वन्तरं नेति न हीत्यन्वयः । तथा च शुक्तौ न शुक्तिरिति भेदमात्रमेव स्यान्न तु तत्राध्यस्तं रूप्यं त्वन्मते स्यादित्यर्थः ॥ स्वात्मानं प्रतीति ॥ मैत्रं प्रतीत्यर्थः ॥ दृष्ट्वा स्नायात् ॥ आदित्यं दृष्ट्वा स्नायात् स्नानफलको भवतीत्यर्थः । ‘दृष्ट्वा स्नातः’ इत्यपि क्वचित्पाठः । अन्त्यजा वैष्णवादीनां दर्शने सति धर्मशास्त्रे आदित्यमवलोकयेदिति प्रायश्चित्तं विहितमस्ति अयं च शास्त्रार्थो गगनस्थबिम्बभूतादित्यावलोक-नाभावेऽपि वारिस्थप्रतिबिम्बदर्शनेनैवानुष्ठितः स्यात्तयोरभिन्नत्वादित्यर्थः ॥ बिम्बप्रतिबिम्बैक्य-भङ्गविवरणम् ॥ ३२ ॥

### **न्यायकल्पलता**

स्वनेत्रगोलकादाविति ॥ ननु दर्पणाहतचक्षूरश्मीनाम् अग्रावच्छेदेन सम्बन्धात्स्वनेत्रगोलकादीनाम् अभिज्ञाप्रत्यभिज्ञायाः सन्निहितपूर्वकाल एव सम्भवति । मैवम् । तत्काल एवाभिज्ञाप्रत्यभिज्ञयोः कुत्राप्यदर्शनात् ॥ न च भेदं भेदकञ्चेति ॥ अपीतत्वव्याप्यशङ्खत्वसाक्षात्कारेऽप्यपीता-भेदसाक्षात्कारदर्शनाद्भेदमित्युक्तम् । (भेदसाक्षात्कारे सत्य) भेदसाक्षात्कारः कुत्रापि न दृष्ट इत्यर्थः ॥ अतिप्रसङ्गादिति ॥ घटकलशयोरैक्यज्ञानेऽपि तदवच्छिन्नैक्याज्ञानाद्धट कलशयोर्भेदभ्रमः स्यात् ॥ विरोधाच्चेति ॥ सादृश्यस्य भेदगर्भत्वात्तेनाभेदसाधने विरोधः ॥ बिम्बादर्वाचीन इति ॥ न चैक्यवादिनः प्रतिबिम्बस्य बिम्बादर्वाचीनत्वमसिद्धम् । उपाध्यन्वयाद्यनुविधानेन तत्सिद्धेः । न चान्वयाद्यनुविधानं प्रतिबिम्बप्रत्यक्ष उपक्षीणम् । गेहान्तर्गतजलस्थसूर्यप्रतिबिम्बाप्रत्यक्षेऽपि प्रकाशविशेषेण बहिष्टैर्गेहान्तर्जलसूर्यप्रतिबिम्बानुमानात् ॥ एतेनैवेति ॥ आदर्शे भिन्नं मुखम् इत्येषा प्रथमजा बुद्धिरभिज्ञा । अनन्तरं यत्स्वलक्षणं ग्रीवास्थं मुखं तथैवेदं दर्पणस्थमपि भातीति जायमानं ज्ञानं प्रत्यभिज्ञेत्यर्थः ॥ अभेदधीरेवेति ॥ अभेदे प्रत्यक्षानुमित्योरभावस्य किञ्चित्स्वच्छताम्रादौ प्रतीते मुखच्छायामात्रे मुखसंस्थानविशेषाप्रतीत्या प्रत्यभिज्ञाभावस्य स्पष्टत्वादित्युक्तत्वात् ॥ च्छायादाविवेति ॥ ननु भेदबुद्धेः सोपपत्तिकत्वे सिद्धे प्रतिबिम्बस्य कारणान्तरकल्पनं तस्मिंश्च सोपपत्तिकत्वमित्यन्योन्याश्रयः । मैवम् । प्रतिबिम्बे कारणकल्पनाधीनस्य भेदबुद्धौ सोपपत्तिकत्व-स्यानुक्तत्वात् । किन्तु वक्ष्यमाणरीत्या प्रत्यक्षानुमानागमसिद्धतया सोपपत्तिकभेदे सति प्रतिबिम्बे कारणान्तरमपि कल्प्यत इति ॥ नोपरक्तमिति ॥

नेक्षेतोद्यन्तमादित्यं नास्तं यन्तं कदाचन ।

नोपरक्तं न वारिस्थं नमध्यं नभसोगतम् ॥

इत्यत्र वारिस्थे सूर्यप्रतिबिम्बे सूर्यत्वाभावात्तत्रादित्यशब्दो गौणः ॥ त्वत्पक्षेऽपीति ॥ ममादित्यशब्दवत्तव वारिस्थशब्दो गौणः । गगनस्थे सूर्ये उद्यत्त्वोपरक्तत्वादिवद्वारिस्थत्वाभावात् । न च वारिस्थत्वेनोपस्थितगगनस्थसूर्यपरं वारिस्थपदमिति युक्तम् । लक्षणापत्तेरेव । भेदबुद्धेः सोपपत्तिकत्वं दर्शयति– भेदस्त्विति ॥ एतस्य सिद्ध इत्यनेनाग्रेतनेन सम्बन्धः ॥ यथैषेति ॥ प्रश्नोपनिषदि । एतस्मिन् प्राणात्(द्र)त्रष्टरि परमात्मनि । एतज् जगत् । तदधीनतया स्थितमस्तीत्यर्थः ॥ तथापि यत्स्वलक्षणेति ॥ ननु तत्तत्स्वलक्षणत्वेनारोपितत्वेऽपि यावत्स्वलक्षण-कत्वेनारोपितत्वानङ्गीकाराद् गन्धादिप्रतीत्यापादनमशक्यम् । मैवम् । प्रत्यभिज्ञयाऽभेदसिध्द्युक्त्ययोगात् । ‘यदि च कस्तूर्यादी’त्यादिनाऽग्रे निरसिष्यमाणत्वाच्च ॥ मालिन्यवदिति ॥ नन्वारोपपूर्वकं प्रतीतधर्मविशिष्टस्यैवारोप्याश्रयत्वादेकारोपितविशिष्टेऽपरारोपः । मैवम् । आरोपिताधिक सत्ताकस्यैवारोपाश्रयतावच्छेदकत्वाद् रूप्यनिवृत्तावपि शुक्तित्वानिवृत्तिवदुपाध्यपगमे मालिन्यनिवृत्तावपि प्रतिबिम्बानिवृत्त्यापत्तेः ॥ प्रतिमुखमेवेति ॥ नन्वविद्योपहितस्याविद्याश्रयत्ववद्दर्पणोपहितस्य दर्पणाश्रितत्वं सम्भविष्यति । मैवम्। अविद्योपहितस्याविद्यकत्वेनाविद्या श्रयतानवच्छेदकत्वाद्दर्पणोप-हितत्वस्यापि दर्पणाश्रितत्वादिरूपत्वेन दर्पणाश्रितत्वं प्रत्यप्रयोजकत्वात् । मालिन्येति ।

ननु संसार उपहितवृत्तिः । तथा चोपधेयांशमादाय सामानाधिकरण्यसम्भव इति । तन्न । उपहितवृत्तिधर्मस्योपधेयेऽसत्त्वात् । अन्यथा वृत्त्युपहितस्य दृश्यत्वाङ्गीकारेण तदुपधेये शुद्धेऽपि दृश्यत्वापत्तेः । संसारस्य शुद्धाश्रितमोक्षसामानाधि करण्यमानेतुमाह– वृक्षस्थेति ॥ उपाधिना उपाधिसम्बन्धेन । दर्पणस्थत्वादिरूपउपाधिसम्बन्धो मुखे नानुभूयते प्रत्युत प्रतिबिम्ब एवानुभूयते इत्याद्युक्तहेतुमेतेनेत्यनेन परामृशति । संसारस्य मोक्षसाधारण्यमपि तवानिष्टमित्याह– संसारस्यापीति ॥ वृक्षसंयोगवद्दुःखादिरूपः संसारोऽपि शुद्धाश्रित एव स्यात् । तथा च नित्यमुक्तत्वश्रुतिर्निर्विषया स्यात् । ननु सर्वसालक्षण्याभावेऽपि किञ्चित्सालक्षण्यमात्रेणैव बिम्बप्रतिबिम्बयोरभेदोऽस्तु । अत एव बिम्बप्रतिबिम्बयोः सौरभतदभावाभ्यां न भेदानुमानमत आह– यदि चेति ॥ एतेनेति ॥ उक्तप्रत्यक्षादिना बिम्बप्रतिबिम्बयोर्भेदस्य सिद्धत्वेनेत्यर्थः ॥ मुखद्वयेति ॥ स्वस्य मुखद्वया-भावादित्यर्थः । ननु स्वमुखस्यैव ग्रहणमिति न नियमः । उपाधिसन्निहितमात्रस्यैव तथा ग्रहणात् । मैवम् । उपाधिप्रतिबिम्बितत्त्वातिरिक्तस्योपाधिसन्निहितत्वस्याभावात् ॥ अस्मिन्पक्ष इति ॥

नन्वभिघातकानेकत्वेन चक्षुषोऽनेकाग्रतासंपत्त्या प्रत्यग्रं स्वाभिघातकावच्छिन्नमुखग्राहकता । अतोऽनेकमुखप्रतीतिः । मैवम् । अनेकाग्रताशब्देनानेककिरणवत्त्वं वाऽनेकत्वं वा । नाद्यः । तस्योपाधिमन्तरेणैव सिद्धेः । न हि चक्षुष एक एव किरणः । नान्त्यः । बाधितत्वात् ॥ दर्पणेति ॥ न चान्वयव्यतिरेकसिद्धोपाधिप्राबल्याद्विरुद्धरूपमुखप्रतीतिरिति वाच्यम् । स्वस्मिन्मुखान्तरोत्पादकत्वा-न्यस्योपाधिप्राबल्यस्याभावात् ॥ अस्या इति ॥ चक्षुःपरिवृत्तिरूपप्रक्रियायाः ॥ विरलेति ॥ न च सर्वावच्छेदेनाभिघाताभावादन्तरपि चक्षुःप्रवेशसम्भव इति युक्तम् । यथेच्छकल्पनाया अप्रमाणिकत्वात् ॥ अस्यामिति ॥ एतेन तवापि शिलादौ प्रतिबिम्बमुत्पद्यताम् अस्वच्छतया परिहारस्तु ममापि सम इति निरस्तम् । स्वच्छतायाः प्रतिबिम्बोत्पत्तिं प्रतीव चक्षुःप्रतिघातं प्रत्यप्रयोजकत्वात् ॥ प्रतिचन्द्रादीति ॥ त्वन्मते प्रतिचन्द्रादिदर्शनस्यापि समीचीनचन्द्रादिदर्शनत्वात् । ननु यत्र सामान्यतस्तद्दर्शनमात्रजन्यता तत्रेष्टापत्तिः । यत्र चोपाधिनिर्मुक्तज्ञानत्वेन विशिष्यजन्यता तत्रपादकाभावः । मैवम् । कपिलादीनामुपाधिकवलितत्वतद्विनिर्मुक्तत्व लक्षणद्विरूपाभावात् । ‘आदित्यमीक्षयेत्’ इत्यादावुपाधिविनिर्मुक्तेति विशेषस्य क्वाप्यभावात् ॥

अवच्छेदपक्षे इति ॥ ‘यो विज्ञाने तिष्ठन्य आत्मनि तिष्ठन्’ इत्यादावन्तर्यामित्वं श्रूयते । तच्च यद्यप्यवच्छेदपक्षे न सम्भवति । घटावच्छिन्नाकाशे बाह्याकाशादर्शनात् । द्विगुणीकृत्य वृत्त्यनुपपत्तेः । तथापि प्रतिबिम्बपक्षे सम्भवति । जलप्रतिबिम्बिताकाशे बाह्याकाशस्यापि दर्शनात्’ इत्यादिना ब्रह्मणोऽन्तर्यामित्वमुक्तम् । तच्च प्रतिबिम्बाख्य व्यक्त्यन्तरानङ्गीकारे न युज्यते ॥ उपाधेरिति ॥ प्रतिबिम्बाख्यवस्त्वन्तराभावात्कस्य पक्षे उपाधिः पतेत् । एतेनेत्युक्तहेतुजातं विशदयति– नात्रेत्यादिना ॥ प्रतिबिम्बमेवेति ॥

वासुदेवस्तु भगवान् कीर्त्यतेऽत्र सनातनः ।

प्रतिबिम्बमिवादर्शे यं पश्यन्त्यात्मनि स्थितम् ॥ इति भारते ।

प्रतिमुखे दर्पणस्थत्वस्येति ॥ ननु मुखप्रतिमुखयोरैक्यान्मुखस्यैतत्स्थत्वनिषेधेन प्रतिमुखस्यैव तत्स्थत्वनिषेधः । मैवम् । तयोरेकस्यासिध्द्याऽन्योन्याश्रयात् ॥ न हि भूमाविति ॥ एवमादर्शे मुखं नेत्येतावता प्रतिमुखमपि नास्तीति न सम्भवतीत्यर्थः । सङ्गृह्णाति– छायापुरुषवदिति ॥ तस्मादित्युपसंहारः ॥ तयोरभेदे बाधकमाह– अन्यथेति ॥ किञ्चानादेरिति ॥ ननूपाध्यधीनत्वं ह्युपाधौ सत्येव सत्वम् । तच्च नानादित्वविरोधि । अनाद्युपाधिनाऽनादिजीवस्यापि तत्सम्भवात् । मैवम् । उपाधेर्ब्रह्मातिरिक्तस्य कल्पिततया सादित्वावश्यम्भावात् ॥ तदधीनत्व इति ॥ बिम्बाधीनत्वे सति बिम्बसदृशत्वम् ॥ अत एव चोपमेति ॥

बहवः सूर्यका यद्वत्सूर्यस्य सदृशा जले ।

एवमेवात्मका लोके परात्मसदृशा मताः ॥

इत्यादिषु या जीवस्य परमेश्वरप्रतिबिम्बत्वरूपोपमा क्रियते सा सूत्रस्थचशब्दप्रदर्शितभेदे सत्येव । परमात्माधीनत्वतत्सदृशत्वादिना । तत्र दृष्टान्तः सूर्यकादिवदिति । यथा सूर्यकस्य सूर्येणोपमा क्रियते तद्वत् । न च भेदाद्यसिद्धिः । ‘पृथगुपदेशात्’ ‘पृथगात्मानं प्रेरितारं च मत्वा जुष्टस्ततस्तेनामृतत्वमेति’ ‘सर्वान् परो मायया यं सिनीते दृष्ट्वैव तं मुच्यते नापरेण’, ‘सन्ध्ये सृष्टिराह हि’ ‘अतः प्रबोधोऽस्मात्’ ‘तद्गुणसारत्वात्तु तद्व्यपदेशः प्राज्ञवत्’ इत्यादिभिस्तत्सिद्धेः । इदमुक्तं भवति । जीवो ब्रह्मभिन्नस् तत्प्रतिबिम्बत्वात् । सामान्यव्याप्तौ सूर्यको दृष्टान्तः । सौत्रचशब्दस्यार्थं विशदयति– भिन्नत्वेति ॥ तदधीनत्वादिति हेतोर्भिन्नत्वरूपसाध्यस्य च सूर्यक इव जीवेऽपि सत्वादुपमा क्रियते । ननु सूर्यके उपाध्यधीनत्वमप्यस्ति जीवे तु तन्नास्ति नित्यत्वादत उक्तम्– नोपाधीति ॥

सोपाधिरनुपाधिश्च प्रतिबिम्बो द्विधेष्यते ।

जीव ईशस्यानुपाधिरिन्द्रचापो यथा रवेः । इति स्मृतेः ।

तदेवं प्रतिबिम्बस्य बिम्बभेदे व्यवस्थिते ।

ब्रह्मभेदो जीवजातेसिद्धस्तत्प्रतिबिम्बनात् ॥

**॥ इति बिम्बप्रतिबिम्बैक्यभङ्गः ॥ ३२ ॥**

