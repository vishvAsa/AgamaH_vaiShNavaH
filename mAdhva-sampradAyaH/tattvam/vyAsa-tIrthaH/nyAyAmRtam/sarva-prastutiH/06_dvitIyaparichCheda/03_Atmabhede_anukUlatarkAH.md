+++
title = "०३ आत्मभेदे अनुकूलतर्काः"

+++


## आत्माभेदे त्वन्योन्यं सुखदुःखाद्यनुसन्धानं स्यात्

**२०. आत्मभेदे अनुकूलतर्काः**

# **न्यायामृतम्**

आत्माभेदे त्वन्योन्यं सुखदुःखाद्यनुसन्धानं स्यात् । न चोपाधिभेदोऽननुसन्धाने तन्त्रम् । हस्तपादाद्युपाधि भेदेऽप्यनुसन्धानदृष्टेः । नापि विश्लिष्टोपाधिभेदस्तत्र तन्त्रम् । मातृसुखादेर्गर्भस्थेनानुसन्धानापातात् ।

उद्यतायुधदोर्दण्डाः पतितस्वशिरोक्षिभिः ।

पश्यन्तः पातयन्ति स्म कबन्धा अप्यरीन् युधि ॥

इति भारतोक्त्या विश्लेषेऽप्यनुसन्धानदृष्टेश्च । नाप्यतीतादिशरीरेष्विव शरीरभेदस्तत्र तन्त्रम् । तद्भेदेऽपि ‘बाल्येऽहं दुःखी’ इत्यनुसन्धानस्य, जातिस्मरस्य च जन्मान्तरेऽहं दुःखीत्यनुसन्धानस्य, योगिनश्च नानादेहगभोगानुसन्धानस्य च दर्शनात् । न च वयं सदा वर्तमानतया अनुभवं स्मरणं वा अनुसन्धानं ब्रूमः, किं नाम कदाचित् स्वीयतयाऽनुभवमात्रम् । न च तन्नास्त्यतीते सुखादौ । न चान्तःकरणरूपोपाधि-भेदस्तत्र तन्त्रम् । योगिनोऽन्तःकरणमेकमेवेति वाच्यम् । चैतन्यैक्येऽप्यन्तःकरणभेदाद् अननुसन्धानस्य मां प्रत्यद्याप्यसिद्धत्वेन शरीरभेदवच्चक्षुरादिकरणभेदवच्च तद्भेदस्याप्य-प्रयोजकत्वात् । त्वन्मते प्रत्यहं सुषुप्तावन्तःकरणलयेऽपि ‘पूर्वेद्युरहं दुःखी’ इत्यनु-सन्धानाच्च । १सुषुप्तप्रलीनमुक्तानाम् अन्तःकरणभेदाभावेन संसारिदुःखाद्यनुभावापाताच्च । न चान्तःकरणैकत्वानैकत्वे अनुसन्धानाननुसन्धानयोस्तन्त्रे । मुक्तादेः स्वरूपसुखा-ननुभवापातात् । अन्तःकरणा(नां) नानात्वेऽप्यनुसन्धानस्योक्तत्वाच्च । न चाविद्या-रूपोपाधिभेदस्तत्र तन्त्रम् । सुषुप्तौ चाविद्याऽस्तीति वाच्यम् । उक्तरीत्या ज्ञानप्राग-भावभेदस्याप्यप्रयोजकत्वात् । यावन्ति ज्ञानानि तावन्त्यज्ञानानीति मते एकस्मिन्नपि जीवे ब्रह्मविषयकाज्ञानानां भिन्नत्वाच्च । मुक्तस्य संसारिदुःखाद्यनुसन्धानापाताच्च । न चाविद्यैकत्वानेकत्वे अनुसन्धानाननुसन्धानयोस्तन्त्रे । मुक्तस्य स्वरूपसुखाननु-भवापातात् ।

किञ्चानेकाविद्यासम्बन्धस्य दुःखानुसन्धानरूपानर्थस्य च विशिष्टगतत्वे बन्धमोक्षयोर्वैय्यधिकरण्या पातेन शुद्धगतत्वे वाच्ये यच्छुद्धं चैत्रीयदुःखाननुसन्धातृ तदेव मैत्रीयदुःखानुसन्धात्रिति कथम् अनुसन्धानाननुसन्धानव्यवस्था । एतेन बिम्बप्रतिबिम्बयोरवदातत्वश्यामत्ववद् घटाकाशमहाकाशयोः परिच्छिन्नत्वापरिच्छिन्नत्व-वद् एकस्यैव नभसस्तत्तत्कर्णपुटावच्छेदेन तत्र तत्र श्रोत्रभाववच्चौपाधिकभेदेन जीवब्रह्मणोरनुसन्धानाननुसन्धाने इति निरस्तम् । दुःखानुसन्धानरूपस्यानर्थस्योप-हितनिष्ठत्वेन तस्य कल्पितत्वेन बद्धस्य निवृत्तिरेव, न तु मोक्ष इत्यापातात् । दुःखाद्यनुसन्धानस्य साक्षिरूपतयोपाधिधर्मत्वाभावेन श्यामत्वादिवैषम्याच्च । प्रतिबिम्बस्य छायावद्वस्त्वन्तरत्वेनाकाशस्य तु त्वन्मतेऽपि कार्यद्रव्यतया सावयवत्वेन तैजसाहंकारकार्याणां श्रोत्राणां स्वत एव भिन्नत्वेन दृष्टान्तासम्मतेश्च ।

एतेन ‘आत्मेन्द्रियमनोयुक्तं भोक्तेत्याहुः’ इति श्रुतेर्विशिष्टस्यैव भोक्तृत्वात्तस्य च भिन्नत्वाद् व्यवस्थेति कौमुद्यक्तं निरस्तम् । शुद्धचिन्मात्रनिष्ठत्वे तु तत्र भेदप्रतीत्या कल्पितभेदस्याप्याभावात् । भावे वा भेदस्यैव व्यवस्थारूपस्वकार्यकारिणो वह्नावुष्णत्ववद्धर्मिज्ञानाबाध्यत्वम् । अभेदस्य त्वव्यवस्थारूपस्वकार्याकारिणोऽ-नुष्णत्ववन्मिथ्यात्वमित्यापाताच्च । कल्पितभेदहीनस्य मुक्तस्य संसारिदुःखानु-भवापाताच्च । एतेन नोपहितेऽनुसन्धानं किन्तु तार्किकमते आत्मनि दुःखाद्याश्रयता-देहादिनेवेहापि चिन्मात्रेऽनुसन्धातृता अविद्यारूपोपाधिनाऽवच्छिद्यत इति निरस्तम् । तन्मते आत्मन इवात्र चित एवानर्थान्वयेन ब्रह्म दुखित्वापादकस्य संसारिदुःखस्य सत्त्वेन तद्भावरूपमुक्तेरपुमर्थत्वापातात् । नित्यमुक्तत्वश्रुतेर्निर्विषयत्वापाताच्च । विस्तृतं चैतदविद्याश्रयभङ्गे ।

ननु किमत्रांशानां जीवानाम् अनुसन्धानमापाद्यम् ? अंशिनो ब्रह्मणो वा ? नाद्यः, हस्तावच्छिन्नेन पादावच्छिन्नदुःखाद्यननुसन्धानात् । नान्त्यः, तस्याभोक्तृत्वेन भोगाप्रसङ्गात् । दुःखादिज्ञानमात्रस्य च सर्वज्ञे तस्मिन्निष्टत्वादिति चेन्न तावदाद्ये दोषः । न हि भोगायतनानां साङ्कर्यमापाद्यते । येन ‘पादे मे वेदना शिरसि मे सुखम्’ इति न स्यात् । किन्त्वनुसन्धानमात्रम् । तच्चांशानामस्त्येव । अन्यथा चैत्रदेहलग्नकण्ट कोद्धाराय मैत्रस्येव पादे लग्नकण्टकोद्धरणाय हस्तव्यापारो न स्यात् । न च पुत्रादाविवोपपत्तिः, दुःखाद्यनुमानपूर्वककृपादेरनुपलम्भात् । एतेन नेत्रा-द्यवच्छिन्नस्यात्मनः शब्दाद्यनुपलम्भवदेकशरीरविशिष्टस्य शरीरान्तरेऽननुसन्धानमिति निरस्तम् । ‘योऽहं रूपमद्राक्षं सोऽहं शृणोमि’ इत्यनुभवात् । नाप्यन्ते दोषः । भोक्तृजीवाभिन्नत्वेन ब्रह्मणोऽपि भोक्तृत्वस्यापादनात् । आपादने च प्रमाणविरोधस्या-लङ्कारत्वात् । न चान्तःकरणस्य तदवच्छिन्नस्य वाऽनुसन्धातृत्वान्न ब्रह्मणस्तदिति वाच्यम् । दुःखभोगस्य शुद्धब्रह्मगतत्वोक्तेः ।

एतेनानवच्छिन्नेऽभ्रान्ते च ब्रह्मण्यनुसन्धाने तन्त्रस्यान्तःकरणावच्छेदस्याभावान्न तस्याहं दुःखीति भ्रान्तिरूपमनुसन्धानमिति निरस्तम् । कल्पितस्याकल्पितस्य वा दुःखभोगस्य शुद्धचिद्गतत्वावश्यम्भावाद् भ्रान्तजीवाभिन्नेश्वरस्याभ्रान्तत्वायोगाच्च । एतेनान्तःकरणावच्छिन्नान् अनुसन्धातॄन् प्रत्यविद्यावच्छिन्नस्यांशित्वात्तस्यैव दुःखानु-सन्धानम्, न तु शुद्धस्येति निरस्तम् । चिन्मात्रमेवानुसन्धात्रित्युक्तत्वात् । अवच्छिन्नस्यानु सन्धातृत्वेऽप्यवस्थात्रयानुस्यूताविद्यावच्छिन्नस्य वाऽनुसन्धातृत्वेन तद्द्वारा शुद्धस्यानुसन्धानापरिहाराच्च । अन्तःकरणावच्छिन्नस्यैवानुसन्धातृत्वेऽपि तद्गतस्यानुसन्धानस्य तदवच्छेद्याविद्यावच्छिन्ननिष्ठत्ववद्, अविद्यावच्छिन्ननिष्ठस्य तदवच्छेद्यशुद्धनिष्ठत्वापत्तेश्च । एतेन यथा स्वकर्णपुटपरिच्छिन्ननादोपलम्भेऽपि भागान्तरवर्तिनादानुपलम्भः, तथा सुखदुःखाद्युपलम्भानुपलम्भाविति निरस्तम् । आत्मभेदे कर्णपुटानां तत्तदीयत्वनियमवद् ऐकात्म्यवादे सर्वदेहानां स्वीयत्वेन तत्तदीयत्वनियमाभावेन स्वीयकर्णपुटद्वयपरिच्छिन्न नादोपलम्भवत् सर्वदेहस्थदुःखाद्यनु-सन्धानस्य दुर्वारत्वात् । न च कर्मणां तत्तदीयत्वेन शरीराणां तत्तदीयत्वम् । आत्मैक्ये कर्मणामपि तत्तदीयत्वनियमायोगात् । शरीरनियमेन कर्मनियमे त्वन्योन्याश्रयात् । तदुक्तम्–

सिद्धौ हि कर्मभेदस्य स्यादुपाधिविभिन्नता ।

तत्सिद्धौ चैव तत्सिद्धिरित्यन्योन्यव्यपाश्रयः ॥ इति ॥

एतेन यत्केनचिदुक्तम्– न सुखदुःखव्यवस्थया भेदसिद्धिः । व्यवस्थाशब्देन धर्मभेदोक्तौ एकस्मिन्नेकदैव सुखदुःखदर्शनेन व्यभिचारात् । भिन्नाश्रयधर्मोक्तौ अन्योन्याश्रयात् । विरुद्धधर्मोक्तौ विरोधस्य सहानवस्थानरूपत्वेऽसिद्धेः । वध्यघातुक-भावरूपत्वे ‘नाजात’ इति न्यायेन भेदासाधकत्वादिति निरस्तम् । व्यवस्थाशब्देनानु-सन्धानाननुसन्धानयोरुक्तेः । तस्मादात्मैक्ये सुखदुःखादिव्यवस्था न स्यादेव । तदुक्तं–

सुखदुःखादिभोगश्च स्वरूपैक्ये न भेदतः ।

दृश्यो ह्युपाधिभेदेऽपि हस्तपादादिगो यथा ॥

नानादेहगभोगानुसन्धानं योगिनो यथा ।

न चेद्भोगानुसन्धानं तदिच्छायोगिनः कुतः ॥ इति ॥

उक्तं च–

अनुसन्धानरहितमैक्यं चेदेकता न तत् ।

चैतन्यैक्येऽनुसन्धानं प्रमाणं नैव चापरम् ॥ इति ॥

एवं बद्धमुक्तव्यवस्था, पण्डितमूर्खव्यवस्था, चैत्रप्रमया मैत्रस्य भ्रान्त्यनिवृत्तिः, चैत्रानुभूते मैत्रस्यास्मृतिरित्यादिव्यवस्था च न स्यात् । न च तत्तदुपाध्यपगमे तस्य तस्य मुक्तिः, उपाधिसम्बन्धस्योपहित निष्ठत्वेऽऽत्मान्योन्याश्रयचक्रकानवस्था-न्यतरापातात् । शुद्धनिष्ठत्वेऽपि किमेकैकोपाध्यपगमो मुक्तिः ? उत सर्वोपाध्यपगमः ? नाद्यः– सदा मुक्तिरेव, न तु बन्ध इत्यापातात् । नान्त्यः, अधुना बन्ध एव, न कस्यापि मुक्तिरित्यापातात् । त्वन्मते इदानीं कल्पितबन्धवतस् तत्त्वतो मुक्तत्वेऽपि यादृशः कल्पितोऽप्यनर्थरूपः ज्ञानेनोच्छेत्तव्यः बन्धः, तद्रहितस्य मुक्तशब्दार्थस्या-भावात् । तदेवं नौपाधिकभेदमात्रेण बद्धमुक्तादिव्यवस्था युक्ता ।

किञ्चोपाधेर्भेदकत्वमेवायुक्तम् । तथा हि– उपाधिः किमेकदेशेन सम्बध्यते ? कृत्स्नेन वा ? आद्ये त्वन्मते स्वाभाविकांशाभावेन औपाधिकत्वे वाच्येऽनवस्था । अन्त्ये न भेदकता, कृत्स्नस्यैकोपाधिग्रस्तत्वात् । एवं गगनादावपि स्वाभाविकांशा-नङ्गीकारे घटाद्युपाधिसम्बन्धो न स्यादेव । तदुक्तम्–

न चेदुपाधिसम्बन्ध एकदेशेऽथ सर्वगः ।

एकदेशेऽनवस्था स्यात्सर्वगश्चेन्न भेदकः ॥ इति ॥

॥ आत्मभेदे अनुकूलतर्काः ॥ २० ॥

## **अद्वैतसिद्धिः**

ननु– यद्यात्मैक्यं स्यात्, चैत्रेण सर्वदुःखाद्यनुसन्धानं स्याद् इति– चेन्न, औपाधिक-भेदेनाननुसन्धानोपपत्तेः । ननु– हस्तपादाद्युपाधिभेदेऽप्यनुसन्धानदर्शनाद् उपाधिभेदोऽप्रयोजकः, न च विश्लिष्टोपाधिभेदस्तत्र तन्त्रम्, मातृसुखादेर्गर्भस्थेनानुसन्धानापातात् । भारते–

‘उद्यतायुधदोर्दण्डाः पतितस्वशिरोक्षिभिः ।

पश्यन्तः पातयन्ति स्म कबन्धा अप्यरीन्युधि’ ॥

इत्यादिना विश्लेषेऽप्यनुसन्धानोक्तेश्चेति चेन्न, न हि वयं यत्किञ्चिदुपाधिमात्रम् अननु-सन्धानप्रयोजकं ब्रूमः, किन्त्वन्तःकरणरूपोपाधिभेदम् अविद्याभेदं वा । स च भेदः कबन्धे योगिनि च नास्त्येव । तेन तत्रानुसन्धानं, चैत्रमैत्रयोश्चास्तीति अननुसन्धानम् । एतेन शरीररूपोपाधि-भेदस्याननुसन्धानप्रयोजकत्वे बाल्यानुभूतस्य यौवने जातिस्मरेण पूर्वजन्मानुभूतस्य योगिना नानाशरीरानुभूतस्य च स्मरणं न स्यादिति निरस्तम् । शरीरभेदस्य तत्रातन्त्रत्वात् । योगिजातिस्मृर्तणाम् अन्तःकरणैक्यात् । न च चैतन्यैक्ये अन्तःकरणभेदस्य नाननुसन्धानप्रयोजकत्वम्, चक्षुरादि-करणभेदेऽप्यनुसन्धानदर्शनादिति वाच्यम् । अन्यकरणभेदेन तथा दर्शनेऽप्यन्तःकरणभेदस्य तदैक्याध्यासापन्ने अननुसन्धानप्रयोजकत्वं कल्प्यते । अन्यथा ब्रह्मैक्यस्य जीवे श्रुतिसिद्धतया सर्वानुसन्धानापत्तेः । न चान्तःकरणस्य प्रत्यहं सुषुप्तौ विलयेन पूर्वदिनानुभूतस्याननुसन्धानापत्तिरिति वाच्यम् । संस्कारात्मनावस्थितस्यैव पुनरुद्बोधेन तत्रान्तःकरणभेदाभावात् । न चैवं सुषुप्तप्रलीनमुक्तानाम् अननुसन्धानप्रयोजकान्तःकरणभेदाभावात् संसारिदुःखानुसन्धानापत्तिरिति वाच्यम् । तेषामनु-सन्धानप्रयोजकान्तःकरणैक्याध्यासरूपसामग्रीविरहात् । न हि प्रतिबन्धकमात्रेण कार्यविरहः, किन्तु सामग्रीविरहेणापि ।

न चैवं मुक्तस्य स्वरूपसुखानुभवोऽपि न स्यादिति वाच्यम् । तस्याजन्यत्वेनान्तःकरणानपेक्ष-त्वात् । जीवविभाजकोपाध्यज्ञानभेदाभेदाभ्याम् अनुसन्धानाननुसन्धानोपपत्तेश्च । न च– ज्ञानप्रागभाववदज्ञानस्यापि भेदाभेदयोस्तत्राप्रयोजकत्वम्, यावन्ति ज्ञानानि तावन्त्यज्ञानानीति मते एकस्मिन्नपि जीवे ब्रह्मविषयकाज्ञानानां भिन्नत्वेनानुसन्धानविरहप्रसङ्ग इति वाच्यम् । ज्ञानप्रागभावानां ज्ञानसमसङ्ख्याज्ञानानां च जीवविभाजकत्वाभावेनानु सन्धानादावप्रयोजकत्वात् । यत्तु मुक्तस्यैव संसारदुःखानुसन्धानापत्तिः, अविद्यारूपोपाधिभेदाननुसन्धाने स्वरूपसुखस्याप्यननुभवापात इति, तन्न, वैषयिकसुखाद्यनुसन्धाने तस्य तन्त्रत्वेन स्वप्रकाशस्वरूपस्फुरणे तदनपेक्षत्वात् । नन्वेवम् अनेकाविद्यासम्बन्धस्य दुःखानुसन्धानस्वरूपस्यानर्थस्य च विशिष्टगतत्वे बन्धमोक्षयोर्वैयधिकरण्यापातेन शुद्धगतत्वे वाच्ये यच्छुद्धं चैत्रीयदुःखानुसन्धातृ, तदेव मैत्रीयदुःखानुसन्धात्रिति कथम् अनुसन्धानाननुसन्धानव्यवस्थेति चेन्न । अविद्यात्मकबन्धनिवृत्त्यात्मकमोक्षस्य शुद्धगतत्वेऽपि दुःखाद्यनुसन्धातृत्वस्य उपहितवृत्तितया शुद्धभेदापादनायोगात् । न च संसारस्य शुद्धगतत्वे ब्रह्मणोऽपि संसारित्वापत्तिः । बिम्बप्रतिबिम्बयोरवदातत्वश्यामत्ववद् घटाकाशमहाकाशयोः परिच्छिन्नत्वा-परिच्छिन्नत्ववद् एकस्यैव नभसस्तत्तत्कर्णपुटावच्छेदेन तत्र तत्र श्रोत्रतावच्च औपाधिकभेदेन संसारित्वासंसारित्वव्यवस्थोपपत्तेः ।

अत एव दुःखानुसन्धानरूपस्यानर्थस्य उपहितनिष्ठत्वेन तस्य कल्पितत्वेन बद्धस्य निवृत्तिरेव, न तु मोक्ष इत्यापात इति निरस्तम् । उपाधेः कल्पितत्वेन निवृत्तावप्युपधेयस्याकल्पिततया तन्निवृत्त्ययोगान्मोक्षान्वयोपपत्तेः । न च प्रतिबिम्बस्य छायावद्वस्त्वन्तरत्वेनाकाशस्यापि त्वन्मतेऽपि कार्यद्रव्यतया सावयवत्वेन तैजसाहङ्कारकार्याणां श्रोत्राणां स्वत एव भिन्नत्वेन दृष्टान्तासम्मतिरिति वाच्यम् । प्रतिबिम्बे वस्त्वन्तरत्वस्य निरसिष्यमाणत्वाद्, आकाशश्रोत्रभावस्य पररीत्या दृष्टान्तत्वाद्, ‘आत्मेन्द्रियमनोयुक्तं भोक्तेत्याहुर्मनीषिणः’ इति श्रुतेर्विशिष्टस्यैव भोक्तृत्वात्तस्य भिन्नत्वाद् व्यवस्थेति कौमुद्युक्तप्रकारेणापि अनुसन्धानाननुसन्धानोपपत्तेश्च ।

अत एव शुद्धचिन्मात्रगतत्वे तत्र भेदाप्रतीत्या भेदस्य कल्पितस्याप्यभावः । भावे वा भेदस्यैव व्यवस्थारूप स्वकार्यकारिणो वह्नावुष्णत्ववद्धर्मिज्ञानाबाध्यत्वम् । अभेदस्य त्वव्यवस्थारूप-स्वकार्याकारिणोऽनुष्णत्ववन्मिथ्यात्व मित्यापातः । आविद्यकभेदहीनस्य मुक्तस्य संसारिदुःखानु-भवापातश्च इति निरस्तम् । व्यवस्थायाः स्वसमानसत्ताकभेदकार्यत्वेन स्वाधिकसत्ताक-भेदाऽनाक्षेपकत्वाद्, अव्यवस्थायाः शुद्धचैतन्याभेदाकार्यत्वेन तदकारित्व प्रयुक्तमिथ्यात्वस्यापादयितुम् अशक्यत्वात् । उपाध्यभेदस्यैव तत्र तन्त्रत्वात् । किञ्चोपाधिकल्पितांशजीवानां वाऽनुसन्धानमापाद्यते? अंशिनो ब्रह्मणो वा? नाद्यः, हस्तावच्छिन्नेन पादावच्छिन्नदुःखाद्यननुसन्धानात् । न च न वयं भोगायतनानां साङ्कर्यमापादयामः । येन पादे मे वेदना शिरसि मे सुखमिति न स्यात्, किंत्वनुसन्धानमात्रम्, तच्चांशानामस्त्येव, अन्यथा चैत्रदेहलग्नकण्टकोद्धरणाय मैत्रस्येव पादलग्नकण्टकोद्धरणाय हस्तस्य व्यापारो न स्यादिति वाच्यम् । पादावच्छिन्नदुःखस्य हस्तावच्छिन्नेऽनुत्पादनवच् चैत्रीयदुःखाद्यनुसन्धानस्य मैत्रेऽनुत्पादः । हस्ते दुःखप्रयोजकसामग्रीविरहवन् मैत्रेऽनुसन्धानप्रयोजकोपाध्यैक्याभावात् । तथा च हस्तावच्छेदेनानुसन्धानमस्त्येवेति न तत्र व्यापाराभावापत्तिः । नान्त्यः । तस्याभोक्तृत्वेन भोगाप्रसङ्गात्, दुःखादिज्ञानमात्रस्य च सर्वज्ञे तस्मिन्निष्टत्वात् । न च भोक्तृजीवाभिन्नत्वेन ब्रह्मणोऽपि भोक्तृत्वापत्तिः, बिम्बप्रतिबिम्बवद्व्यव-स्थोपपत्तेः । अनुसन्धानस्यावच्छिन्नगततया शुद्धब्रह्मण्यापादनायोगाच्च ।

न चैतावता बन्धमोक्षयोर्वैयधिकरण्यम्, अविद्यात्मकबन्धस्य शुद्धगतत्वेन सामानाधिकरण्योपपत्तेर् अवच्छिन्नस्यानु सन्धातृत्वेऽप्यवस्थात्रयानुस्यूताविद्यावच्छिन्नद्वारा शुद्धे अनुसन्धातृत्वस्येष्टत्वाद्, ‘अनेन जीवेन’ इत्यादिश्रुतेः । किञ्च यथा स्वकर्णपुटपरिच्छिन्ननादोपलम्भे भागान्तरवर्त्तिनादानुपलम्भः, तथा सुखदुःखाद्युपलम्भानुपलम्भौ । न चात्मभेदे कर्णपुटानां तत्तदीयत्वनियामकवदेकात्मवादे सर्वदेहानां स्वीयत्वेन तत्तदीयत्वनियमाभावेन व्यवस्थानुपपत्तिरिति वाच्यम् । तवात्मभेदेनेवावच्छेदकज्ञानादिभेदेन मम व्यवस्थोपपत्तेः । किञ्च व्यवस्थया भेदं वदन् प्रष्टव्यः केयं व्यवस्था ? न तावद्धर्मभेदः । एकस्मिन्नेव सुखदुःखदर्शनेन व्यभिचारात् । भिन्नाश्रयधर्मोक्तौ अन्योन्याश्रयात् । विरुद्धधर्मोक्तौ तु विरुद्धत्वस्य सहानवस्थानरूपत्वे असिद्धेः । बाध्यबाधकभावरूपत्वे तस्यैकाश्रयत्वेनोपपत्त्या भेदासाधकत्वात् । नाप्यनुसन्धानाननुसन्धाने । तयोरुक्तेन प्रकारेण उपाधिभेदेनोपपत्तेरात्म-भेदासाधकत्वस्योक्तत्वात् । अत एव बन्धमुक्त्यादिव्यवस्थापिन स्वाभाविकभेदसाधनाय, तत्तदुपाध्युपगमापगमाभ्यामेव व्यवस्थोपपत्तेः । न चोपाधेरप्युपहित निष्ठत्वेनात्माश्रयादिर्दोषः । उपाधेरविशेषणत्वेन व्यक्त्यन्तरानपेक्षत्वेन चात्माश्रयादिचतुर्णामनवकाशात् ।

एतेन शुद्धनिष्ठत्वे किमेकैकोपाध्यपगमो मुक्तिः ? उत सर्वोपाध्यपगमः ? नाद्यः, सदा मुक्तिरेव, न तु बन्ध इत्यापातात् । नान्त्यः, अधुना बन्ध एव न कस्यापि मुक्तिरित्यापातादिति निरस्तम् । येनोपाधिना यस्य चैतन्यस्य परिच्छिन्नत्वं तस्मिन् चैतन्ये तदुपाध्यपगमस्यैव मुक्तित्वे नानाजीववादे पूर्वोक्तदोषानवकाशात् । एकजीववादे सर्वोपाध्यपगमस्यैव मुक्तितया इदानीं मुक्त्यभावस्येष्टत्वात् । ननूपाधेः कथं भेदकत्वम् । तथा हि– उपाधिः किमेकदेशेन सम्बध्यते कृत्स्नेन वा ? आद्ये त्वन्मते स्वाभाविकांशाभावेनौपाधिकत्वं वाच्यम् । तथा चानवस्था । अन्त्ये न भेदकता । कृत्स्नस्यैको-पाधिग्रस्तत्वात् । गगनादावपि स्वाभाविकांशाभावे घटाद्युपाधिसम्बन्धो न स्यादेव । तदुक्तम्–

न चेदुपाधिसम्बन्ध एकदेशेऽथ सर्वगः ।

एकदेशेऽनवस्था स्यात् सर्वगश्चेन्न भेदकः ॥ इति चेन्न ।

सर्वविकल्पासहत्वेन मिथ्याभूतस्यैवोपाधेर्मिथ्याभेद प्रयोजकत्वस्य प्रागेवोपपादनात् । यथा चात्मनां सर्वगतानां भेदे व्यवस्थानुपपत्तिः, तथा प्रपञ्चितं भाष्यकृद्भिः ॥ इत्यद्वैतसिद्धौ जीवभेदानुकूलतर्कभङ्गः

॥ २० ॥

### **न्यायामृततरङ्गिणी**

चक्षुरादिकरणभेदवदिति ॥ नन्वन्यकरणभेदेन तथाऽदर्शनेऽप्यन्तःकरणभेदस्य तदैक्याध्यासापन्नेऽननु सन्धानप्रयोजकत्वं कल्प्यते । अन्यथा ब्रह्मैक्यस्य जीवे श्रुतिसिद्धतया सर्वानुसन्धानापत्तेः । मैवम् । जीवब्रह्मभेदस्यैव श्रुतिसिद्धतया तद्भेदेऽप्यननुसन्धानोपपत्तेः ॥ प्रत्यहमिति ॥ ननु संस्कारात्मना स्थितस्यैव पुनरुद्बोधेन तत्रान्तःकरण भेदाभावः । मैवम् । संस्कारस्यानन्तःकरणत्वेऽननुसन्धानप्रसङ्गात् । तत्त्वे सुप्तौ लयानुपपत्तेः ॥ सुप्तप्रलीनेति ॥ ननु तेषामनुसन्धानप्रयोजकान्तःकरणैक्याध्यासरूपसामग्रीविरहान्न संसारिदुःखानुभवः । न हि प्रतिबन्धकमात्रेण कार्यविरहः किन्तु सामग्रीविरहेणापि । मैवम् । मुक्तौ स्वरूपसुखाननुसन्धानस्य वक्ष्यमाणत्वात् ॥ मुक्ताविति ॥ न च तस्याजन्यत्वे-नान्तःकरणानपेक्षा । सुखादिसाक्षिणोऽपि तत्त्वात् ॥ उक्तरीत्येति ॥ चक्षुरादिभेदवदित्यर्थः ॥ मुक्तस्येति ॥ ननु वैषयिकसुखाद्यनुसन्धानेऽविद्यैकत्वस्य तन्त्रत्वेन स्वप्रकाशस्वरूपस्फुरणे तदनपेक्षेति न स्वरूप सुखाननुभवप्रसङ्गः । मैवम् । मोक्षकालीनसुखस्फुरणस्येदानीमपि सत्त्वापातात् । नन्वविद्यातन्निवृत्त्योर्बन्धमोक्षयोः शुद्धगतत्वेऽपि दुःखाद्यनुसन्धातृत्वमुपहित एवेति न शुद्धभेदापादकमित्यत आह– दुःखानुसन्धानरूपस्येति ॥

निवृत्तिरेवेति ॥ ननूपाधेः कल्पितत्वेन निवृत्तावप्युपधेयस्याकल्पिततया तदनिवृत्तेस्तस्य मोक्षान्वयितोपपद्यते । मैवम् । घटे निवृत्ते घटाकाशस्येवोपाधिनिवृत्तावुपहितस्वरूपस्यापि निवृत्यवश्यम्भावात् ॥ प्रतिबिम्बस्येति ॥ तस्योपपादयिष्यमाणत्वात् ॥ एतेनेति ॥ तत्वज्ञानेन भोक्तुर्निवृत्तिरेव न तु मुक्तिरित्यापातेन । ननु दुःखाद्यनुसन्धातृत्वरूपः संसारः शुद्धगत एव । न च तस्य सर्वजीवदुःखानुसन्धानापत्तिः । कल्पितभेदादननुसन्धानोपपत्तेरत आह– शुद्धचिन्मात्रेति ॥ धर्मिज्ञानाबाध्यत्वमिति ॥ ननु व्यवस्थायाः स्वसमान-सत्ताकभेदकार्यत्वेन न तया भेदस्य धर्मिज्ञानाबाध्यत्वाक्षेपः । मैवम् । यस्मिन्धर्मिणि यत् स्वकार्यकारि तत् तद्धर्मिज्ञानाबाध्यमिति व्याप्तिबलेन तदाक्षेपसम्भवात् ॥ अभेदस्य त्विति ॥ पूर्ववद्व्याप्तिबलेनाभेदस्य मिथ्यात्वम् ॥ एतेन नेत्राद्यवच्छिन्नस्येति ॥ हस्ताद्यवच्छिन्नस्याप्यनुसन्धानस्यानुभवसिद्धत्वेन नेत्राद्यवच्छिन्नस्य शब्दाद्युपलम्भजन्य-सुखाद्यनुसन्धानस्य च सत्त्वेन तदननुसन्धानम् असिद्धमित्यर्थः । योऽहमिति ॥ द्रष्टुः शब्दानुसन्धानवच्चेतनैक्ये सति शरीरभेदेऽप्यनुसन्धानानुभवाच्छरीरान्तरेऽननुसन्धानम् असिद्धमित्यर्थः ॥

अन्तःकरणस्येति ॥ अन्तःकरणतदवच्छिन्नानां भिन्नत्वान्नानुसन्धानम् ॥ शुद्धब्रह्मगतत्वोक्तेरिति ॥ बन्धमोक्षयोः सामानाधिकरण्यानुरोधेन त्वया शुद्ध एवानुसन्धा-नात्मकभोगस्य वाच्यत्वात् । ननु शुद्धेऽविद्या, भोगस्त्वन्तःकरणावच्छिन्ने । मैवम् । चोरा-पराधेन माण्डव्यनिग्रहवद्व्यधिकरणत्वेन निरस्तत्वात् ॥ तद्द्वारेति ॥ अविद्यावच्छिन्नद्वारेत्यर्थः ॥ शुद्धनिष्ठत्वापत्तेश्चेति ॥ यत्त्वविद्यावच्छिन्नद्वारा शुद्धेऽनुसन्धातृत्वमिष्टमेव । ‘अनेन जीवेन’ इत्यादिश्रुतेरिति । तन्न । नित्यमुक्तत्वादिश्रुतेर्निर्विषयत्वस्य मुक्तोपसृप्याभावस्य च प्रसङ्गस्योक्तत्वात् ॥ आत्मभेद इति ॥ ननु तवात्मभेद इवावच्छेदकाज्ञानादिभेदेन मम व्यवस्थोपपत्तिः । मैवम् । चेतनैक्ये सत्यज्ञानादिभेदस्य हस्तादिभेदवदननुसन्धाना-प्रयोजकत्वस्य बहुकृत्व उक्तत्वात् ॥ केनचिदिति ॥ तत्वप्रदीपिकाकृता ॥ नाजात इतीति ॥ ‘नाजात एकोऽन्यं हन्ति नाप्यन्याधारः’ इति न्यायस्तु व्याख्यातः ॥

तदुक्तमिति ॥ उपाधिखण्डन इति शेषः ॥ सुखदुःखादीति ॥ चैतन्यैक्ये सत्यन्तःकरणाद्युपाधिभेदमात्रात्सुखदुःखादिभोगो भेदेन न दृश्येत । हस्तपादादिगतभोगवत् । यद्यपि सत्योपाधिकृतसत्यभेदे दूषणतयेदं टीकायां व्याख्यातं तथापि स्वाभाविके चैतन्यैक्ये सति सत्ये भेदेऽपि नाननुसन्धानं युज्यते किं पुनः कल्पिते भेद इत्यत्र तात्पर्यम् ॥ नानादेहगेति ॥ स्वरूपैक्ये सति नानादेहगतसुखाद्यनुसन्धानं सौभर्यादेर्योगिनो दृष्टम् अतस्तदेवानुसन्धाने प्रयोजकम् । ननु नानादेहगभोगानुसन्धानं योगिनोऽस्तीत्यत्र न मानं परबुद्धेरप्रत्यक्षत्वादत आह– न चेदिति ॥ भोगं विना नानादेहधारणे प्रयोजनाभावात्प्रेक्षावतो योगिनो नानादेहेच्छा न स्यात् । अतोऽस्त्येव योगिनो नानादेहगभोगानुसन्धानमित्यनुमीयत इत्यर्थः । स्वाधिकरणे स्वकार्याकारिण ऐक्यस्य मिथ्यात्वं स्यादित्यत्र सम्मतिमाह– अनुसन्धानरहितमिति ॥ ननु निरंशेऽप्याकाशे यथोपाधिसम्बन्धस्तथा चैतन्येऽपि स्यादत आह– एवमिति ॥ गगनादावपि स्वाभाविकांशभेदे सत्येवोपाधिः सम्बध्यते ॥ न चेदिति ॥ स्वाभाविकांशो गगनादौ नाङ्गीक्रियत इति चेत्तर्ह्युपाधिसम्बन्धस्तत्रैकदेशे वा भवति सर्वस्मिन् वा । आद्ये त्वन्मते गगने स्वाभाविकांशाभावेनानवस्था । अन्त्ये न भेदकः ॥ आत्मभेदेऽनुकूलतर्काः ॥ २० ॥

### **न्यायामृतकण्टकोद्धारः**

ननूक्तानुमानानां विपक्षे बाधकाभावेनाप्रयोजकत्वान्न तैर्भेदसिद्धिरित्यत आह– आत्माभेदे त्विति ॥ न चेति ॥ उपाधिकृतो भेद उपाधिभेदः । तथा चोपाधिकृतभेदाभावस्यानुसन्धाने तन्त्रत्वात् । तस्य च प्रकृतेऽभावान्नानु सन्धानमिति भावः ॥ मातृसुखादेरिति ॥ न च स्वरूपैक्यमपि प्रवेश्यते, अतो नातिप्रसङ्ग इति वाच्यम् । तथा च तस्यावश्यकतया तदेवास्त्वनुसन्धाने प्रयोजकं, न विश्लिष्टोपाधिभेदाभावोऽपि । गौरवात् । अतिप्रसङ्गाभावाच्च ॥ उद्यतेति ॥ उद्यतायुधदोर्दण्डाः कबन्धाः । पतितानि यानि स्वशिरांसि तद्गताक्षिभिः पश्यन्तो ऽरीन् युधि पातयन्ति स्मेत्यन्वयः । अत्र विश्लिष्टोपाधिभेदेऽपि अनुसन्धानम् अङ्गी-कर्तव्यम् । अन्यथा पतित स्वशिरोऽक्षिभिर्दर्शनस्यायुक्तत्वापत्तेः । न च पूर्वसंश्लेष-मात्रेणानुसन्धानम् । भिन्नकालीनसंश्लेषस्य भिन्नकालीनानु सन्धानाप्रयोजकत्वात् । तत्र अननुसन्धाने ॥ तद्भेदेऽपीति ॥ शरीरभेदेऽपीत्यर्थः । तथा च शरीरभेदोऽननुसन्धानेऽ-प्रयोजक इति भावः ।

नन्वतीतसुखादौ शरीरभेदस्यानुसन्धानप्रतिबन्धकत्वदर्शनात् शरीर भेदोऽननुसन्धान-प्रयोजक इत्यत आह– न च वयमिति । चैतन्यैक्येऽपीति । न च शरीरादि-भेदस्याप्रयोजकत्वेऽपि अन्तःकरणभेदस्याननुसन्धान प्रयोजकताऽवश्यकी । अन्तःकरणे चिदैक्याध्यासेन शरीराद्यपेक्षया तस्य विशेषवत्त्वादिति वाच्यम् । अन्तःकरणे चिदैक्या-ध्यासस्य ममासम्प्रतिपत्तेः । ‘अहं गौरः’ इत्यादि प्रतीत्या शरीरादावपि चिदैक्याध्यासस्य त्वया स्वीकृतत्वाच्च । न च ‘मम शरीरम्’ इति भेदप्रतीत्या तद्व्यपदेशस्य गौणत्वमिति वाच्यम् । ‘मम मनः’ इति प्रतीत्या तत्रापि तत्वापत्तेः । न चान्तःकरणे चिदैक्याध्यासोऽवश्यं स्वीकर्तव्यः । अन्यथा जीवब्रह्मैक्यस्य श्रुतिसिद्धतया सर्वानुसन्धानापत्तेरिति वाच्यम् । जीवब्रह्मभेदेनैवानुसन्धानाभावोपपत्तेः । न चैक्यप्रतिपादकश्रुतिविरोध इति वाच्यम् । अनुपदमेव श्रुतीनामन्यथा व्याख्यानात् ॥ त्वन्मत इति ॥ न च तत्र संस्कारात्मनाऽवस्थितस्यैव पुनरुद्बोधेन न तत्रान्तःकरणभेद इति वाच्यम् । संस्कारात्मकस्य कार्याप्रयोजकत्वेनोप-चितस्यैव तथात्वेन तद्भेदस्यावश्यकत्वात् । अन्यथा स्मृतिसाधनसंस्कारे उद्बोधानुद्बोधमात्रे-णोत्पत्तिविनाशव्यवहाराभावेन सुप्तावन्तःकरणस्य लय इत्यङ्गीकारानुपपत्तेः । उद्बोधस्य सहकारिसमवधानमात्रत्वेन सर्वदा सूक्ष्मत्वापत्त्या सावयवत्वाङ्गीकारेण प्रतिकर्मव्यवस्थोप-पादनानुपपत्तेश्च ॥

॥ सुप्तप्रलीनेति ॥ सुप्ताश्च प्रलीनाश्च मुक्ताश्चेति द्वन्द्वः । तेषाम् अनुसन्धान-प्रयोजकान्तःकरणभेदाभावस्य सत्वादिति भावः । न चान्तःकरणैक्याध्यास एवानुसन्धानप्रयोजको, नान्तःकरणभेदाभाव इति वाच्यम् । अननुसन्धान प्रयोजका-भावस्यैवानुसन्धानप्रयोजकत्वस्यौचित्यात् । न चानुसन्धानेऽन्तःकरणैक्याध्यासः प्रयोजकोऽ-ननुसन्धाने तदभावः प्रयोजक इति वाच्यम् । ममान्तःकरणमित्यन्तःकरणैक्याध्यास-रहितानामप्यनुसन्धानदर्शनात् । एतदभिप्रायेणैवाशङ्क्य निराकरोति– न चेति । मुक्तादेरिति । न च मुक्तस्वरूपसुखानुभवस्य नित्यत्वान्न तत्र नियामकापेक्षेति वाच्यम् । जीवब्रह्मविभागादेरनादेरपि अविद्यापेक्षावज् जातेर्व्यक्तिसापेक्षतावद् अनादेरपि स्वरूपसुखानु-भवस्य तदपेक्षाया आवश्यकत्वात् ॥ अन्तःकरणेति ॥ ‘नानादेहगभोगानुसन्धान’ इत्यादिनेति भावः । न चात्रान्तःकरण भेद एव नेति वाच्यम् । तथात्वे चक्षुरादिभेदोऽपि न स्यात् । एकसमयावच्छेदेन विलक्षणभोगान्तःकरणाभेदस्यावश्यकत्वात् । अन्यथानेकजीवानामपि तन्न स्यात् । एकस्यानेकशरीरावच्छेदेन भोगवद् अनेकेषामपि भोगोपपत्तेरिति ॥ न चेति । तथा चानेकजीवानाम् अविद्याभेदस्य सत्वान्नानुसन्धानम् । योग्यादीनां तदभावादनुसन्धानमित्यर्थः ।

ननु सुप्तावविद्याभेदाभावाद् अनुसन्धानं स्यादित्यत आह– १सुप्ताविति । उक्तरीत्येति । ‘चक्षुरादिभेदवत्’ इत्याद्युक्तरीत्येत्यर्थः । न चाविद्याभेदस्य जीवभेदप्रयोजकत्वात् तद्भेदस्या-ननुसन्धानप्रयोजकत्वं स्यादिति वाच्यम् । स्वाभाविकजीवभेदवादिनां तदसिद्धेः । अन्यथा ज्ञानप्रागभावादीनामपि जीवभेदप्रयोजकत्वं स्यात् । न चाभावत्वे गौरवमिति वाच्यम् । कप्तत्वेन लघुत्वात् । न चैकस्मिन् ज्ञानप्रागभावानाम् अनेकत्वाद् एकस्यापि भेदप्रसङ्ग इति वाच्यम् । अविद्याया अपि समत्वात् । अत एवाह– यावन्तीति । न च तन्मतम् अप्रामाणिकमिति वाच्यम् । ज्ञानस्याज्ञानविरोधितयाऽनुभवस्यैव तत्र मानत्वात् ॥ मुक्तस्येति । तत्राविद्याभेदस्याननुसन्धानप्रयोजकस्याभावादिति भावः ॥ मुक्तस्येति । न च वैषयिकसुखस्य जन्यत्वेन तदपेक्षत्वेऽपि स्वरूपसुखस्फुरणस्य नित्यत्वेन न तदपेक्षेति वाच्यम् । नित्यत्वेऽपि आवरणविगमापेक्षावत् तदपेक्षाया आवश्यकत्वात् । अन्यथा जीवब्रह्म-विभागादेरपि अविद्यापेक्षा न स्यात् । स्वाभाविकाभेदेनैवोपपत्तेर्नाविद्यादेर्जीवादिभेदकत्वम् । तदङ्गीकारे बाधकमप्यस्तीत्याह– किञ्चेति । तथा च चैतन्यस्यापि भेदप्रसङ्गः । अन्यथाऽ-नवस्थेति भावः । न चाविद्यादेरुपहितवृत्तित्वाङ्गीकारान्नोक्तदोष इति वाच्यम् । वैयधिकरण्यापरिहारात् । उपहितस्याज्ञानादिविशिष्टत्वेन अज्ञानाद्यधिष्ठानत्वायोगात् । उपहितस्य मिथ्यात्वेन निवृत्तेरावश्यकत्वे बद्धस्य मुक्तिरित्यस्याभावापाताच्च । न चोपहितशब्देनोपाध्युपलक्षितमुच्यतेऽतो नोक्तदोष इति वाच्यम् । उपलक्षितस्य चिन्मात्रत्वे चिन्मात्रवृत्तीत्यनुक्त्वा उपहितवृत्तीत्युक्तेर्व्यर्थत्वात् । उपलक्ष्येऽप्युपलक्ष्यताव च्छेदकादेरा-वश्यकतया विशिष्टत्वापरिहाराच्च । शुद्धगतत्वेच शुद्धस्य संसारित्वे तद्भावस्यामुक्तित्वापाताच्च ।

नन्वभेदे बिम्बप्रतिबिम्बादेरवदातत्वादिवद् व्यवस्था भविष्यतीत्यत आह– एतेनेति । अनेन हि श्यामत्वादिकं यथोपहितनिष्ठं तथाऽज्ञानादिसंसार उपहितनिष्ठ इत्युक्तं भवति । तन्नोपपद्यत इत्याह– दुःखानुसन्धानरूपस्येति । न च विशेषणस्योपाधेर्निवृत्तावपि न विशेष्यस्य निवृत्तिरिति वाच्यम् । विशेष्यस्य बन्धानाधारत्वेनाबद्धत्वात् । अन्यथा व्यवस्थाद्यापातात् ॥ प्रतिबिम्बस्येति । न च बिम्बप्रतिबिम्बयोरैक्यं साधयिष्यत इति वाच्यम् । तस्याग्रे विस्पष्टमाकर एव निराकरिष्यमाणत्वात् । न च परमताभिप्रायेणाकाश-दृष्टान्त इति वाच्यम् । नैयायिकैस्तथाऽङ्गीकृतत्वेऽपि मया कार्यद्रव्यत्वाङ्गीकारात् । अव्याकृताकाशे च स्वाभाविकप्रदेशभेदाङ्गीकारात् ॥ एतेनेति । बद्धस्य निवृत्त्यापातेनेत्यर्थः । श्रुतौ युक्तशब्दप्रयोगात् सङ्गो भोक्तेत्यादिवद् आत्मनिष्ठमेव भोक्तृत्वं, मन आदिकं तु सहकारीति श्रुतेरर्थः । न तु विशिष्टं भोक्तृ इत्यर्थः । बन्धस्य शुद्धचिन्मात्रनिष्ठत्वे दूषणान्तरमाह– शुद्धेति । तत्र शुद्धचितीत्यर्थः । भेदस्य प्रतीतावेव तस्य कल्पितत्वम् । भ्रान्तिप्रतीतत्वस्यैव कल्पितत्वत्वात् । तथा च प्रतीतत्वं कल्पितत्वव्यापकम् । अतस्तन्निवृत्त्या तन्निवृत्त्यापादनं युक्तमित्यर्थः ॥ भावे चेति । कथञ्चन । उपाध्यादिनेत्यर्थः । मिथ्यात्वं प्रातिभासिकत्वम् । न च व्यवस्थायाः स्वसमानसत्ताकभेदसापेक्षत्वेन व्यावहारिकभेदाक्षेपकत्वेऽपि न पारमार्थिकभेदाक्षेपकत्वमिति वाच्यम् । बाधकाभावेन व्यवस्थासत्यत्वात् । बाधकत्वेनाभिमतानां परिहृतत्वात् । परिहरिष्यमाणत्वाच्च । अन्यथाऽऽरोपस्य स्वसमानसत्ताकाधिष्ठानसापेक्षत्वेन ब्रह्मणोऽपि सत्यत्वं न स्यात् । न चाव्यवस्था नाभेदकार्यमिति वाच्यम् । अन्वयव्यतिरेकाभ्यां तस्यास्तत्कार्यत्वावधारणात् । अन्यथा व्यवस्थाया भेदकार्यत्वं न स्यात् । ततश्च कल्पितभेदाङ्गीकारो व्यर्थः स्यात् ॥ कल्पितेति । त्वया कल्पितभेदस्याविद्याकार्यत्वेनाविद्याहीने मुक्ते तदनङ्गीकारादिति भावः ।

ननु बन्धस्य नोपाधिविशिष्टनिष्ठत्वम् । किन्तु चिन्मात्रनिष्ठत्वम् । उपाधिस्तु तदवच्छेदकः । नैतावतोपाधेराधारकोटौ निवेशः । दण्डत्वस्य कारणतावच्छेदकत्वेऽपि कारणकोटौ निवेशाभावात् । अतो न बद्धस्य निवृत्तिरित्यत आह – एतेनेति । नित्यमुक्तत्वश्रुतेरिति । चिन्मात्रस्य सदाबद्धत्वादिति भावः । ननु नित्यमुक्तत्वश्रुतेर्न निर्विषयत्वम् । उपाध्यनवच्छिन्नविषयत्वसम्भवादित्यत आह– विस्तृतं चेति । यथा चैतत्तथा तत्रैवास्माभिर्निरूपितम् । तस्मात् स्वरूपैक्यस्यैव प्रयोजकत्वात् । अत्र व्यभिचारं बाधं वा शङ्कते– नन्विति । हस्तावच्छिन्नस्य पादावच्छिन्नदुःखानुसन्धाने पादावच्छिन्नदुःखादि-साक्षात्कारकृतनीचोच्चत्वादिविक्रियारूपत्वे पूर्वोक्तं किं दूषणम् ? ज्ञानमात्ररूपत्वे त्विष्टापादनमेवेति द्रष्टव्यम् । न तावदित्येकं वाक्यम् । नन्वनुसन्धाने हस्त इत्यादि न स्यादित्युक्तमित्यत आह– न हीति । साङ्कर्यम् ऐक्यम् । तच्चेति । नन्वननुसन्धान-प्रयोजकोपाधिभेदस्य सत्वात् कथम् अनुसन्धानमिति वाच्यम् । तस्याप्रयोजकत्वस्य तवापि सम्मतत्वात् । त्वदभिप्रेतस्यान्तःकरणभेदस्याविद्या भेदस्य वा तत्राभावात् । अन्यथांऽशिनोऽपि न स्यात् । उपाधिभेदस्य तत्र विद्यमानत्वात् । न चानुसन्धानप्रयोजक-मुपाध्यैक्यं हस्तावच्छिन्नपादावच्छिन्नयोर्नेति वाच्यम् । तथात्वे हस्तावच्छिन्नदुःखानुसन्धानं शरीरावच्छिन्नेंऽशिनो न स्यात् । न चेष्टापत्तिः । अपसिद्धान्तात् । अंशिनोऽसंसारित्वापत्तेश्च । अन्यथेति । हस्तावच्छिन्नस्य पादावच्छिन्नदुःखाननुसन्धान इत्यर्थः । नन्वंशिप्रेरणया तदुपपत्तिः । अंशिव्यापारकल्पने गौरवात् । व्यवस्थानानुपलब्धेश्च । अनेनैवाभिप्रायेणाशङ्क्य निषेधति– न चेति ।

नन्वेकोपाधिविशिष्टस्य यद्यपरोपाध्यवच्छिन्नधर्मोपलम्भस्तर्हि नेत्रावच्छिन्नात्मनः कर्णावच्छिन्नशब्दोपलम्भः स्यात् । तत्रैकोपाधिविशिष्टतैव प्रतिबन्धिकेति वाच्यम् । तद्वत् प्रकृतेऽपि भविष्यतीति कस्यचिन्मतं दूषयति– एतेनेति । अत्र शब्दानुपलम्भो नेत्रस्या-स्तीत्युच्यते उत नेत्रावच्छेदेन विद्यमानस्य ? नाद्यः । इष्टत्वात् । न द्वितीय इत्याह– योऽहमिति । न चेदमंशिनोऽनुसन्धानं, नांशस्येति वाच्यम् । एवं वदतस्तव कोऽभिप्रायः ? किमंशानाम् अनुसन्धानं नास्त्येव ? अथवा नेदम् अनुसन्धानं, किन्त्वतिरिक्तमेवेति ? नाद्यः । जीवानामपि तदभावापत्तेः । ब्रह्मण एव तदापत्तेः । न द्वितीयः । एतदतिरिक्त-स्यानुसन्धानस्यानानुभविकत्वात् । तस्मादिदमेवांशानुसन्धानमिति वक्तव्यम् । भोक्तृ-त्वस्येति । न च सुखादिसाक्षात्कारूपम् अनुसन्धानं सर्वज्ञब्रह्मण इष्टमेवेति कथमापादनमिति वाच्यम् । सुखादिसाक्षात्कारकृतोच्चतादिरूपस्यापादनात् । त्वया शुद्धब्रह्मणः सार्वज्ञानङ्गी-काराच्च । न च बिम्बप्रतिबिम्बयोरेव तत्वादिवद् व्यवस्थोपपत्तिरिति वाच्यम् । प्रतिबिम्बादेर्वस्त्वन्तरत्वस्याग्रे साधनात् । ननु ‘अनश्नन्नन्यः’ इति श्रुत्या बाधितत्वान्न ब्रह्मणो दुःखानुसन्धानापादनमित्यत आह– आपादने चेति । अन्यथा निर्धूमत्वाद्यापादनमपि न स्यात् । प्रत्यक्षबाधादिति भावः ।

ननु तथापि नेदमापादनं सम्भवति । अनुसन्धातृत्वस्यान्तःकरणत्वतदवच्छिन्नत्वान्यतर व्याप्यत्वात् । ब्रह्मणि च व्यापकनिवृत्त्या व्याप्यनिवृत्तेरावश्यकत्वात् । अतः प्रशिथिल-मूलमिदमापादनमित्याशङ्क्य निषेधति– न चेति । दुःखभोगस्येति । अन्यथा बन्धमोक्षयोर्वैयधिकरण्यापातादिति भावः । तथा च तदुभयम् अनुसन्धातृत्वव्यापकं न भवति । क्वाप्यदृष्टत्वाद् अप्रयोजकत्वाच्च । ननु तथापि नेदमापादनं सङ्गच्छते कारणा-भावादिनाऽन्यथासिद्धत्वादित्याह– एतेनेति । नन्वभ्रान्तत्वस्य कथम् अनुसन्धानाभावे हेतुत्वमत आह– भ्रान्तिरूपमिति । अहं दुःखीत्यादेर्भ्रान्तिरूपत्वं च दुःखादेर्मिथ्यात्वादिति पराभिमानः ॥ कल्पितस्येति ॥ पूर्वोक्तयुक्तेरिति भावः । तथा चान्तःकरणादेरपि कारणस्य तत्रापादनान्न कारणाभावादिनाऽन्यथासिद्धिरिति भावः ॥ भ्रान्तेति । इदं च परमताभि-प्रायेण । दुःखादेः सत्यत्वस्योपपादितत्वात् ।

ननु ब्रह्मण्यनुसन्धानापादनमयुक्तम् । तस्यानंशित्वात् । अविद्यावच्छिन्नजीव-स्यान्तःकरणावच्छिन्नाननुसन्धातॄन् प्रत्यंशित्वाङ्गीकारात् । तत्र चान्तःकरणावच्छिन्नद्वारे-ष्टत्वात् । तथा चेष्टापादनरूपत्वात् तर्काभासोऽयमित्येतदतिदेशेन दूषयति– एतेनेति । चिन्मात्र एवेति । उपलक्षणमेतत् । नांशित्वमुखेनापादनं, किन्त्वभेदमुखेन । तथा च ब्रह्मणोंऽशित्वाभावेऽपि जीवाभेदस्य सत्वादापादनम् अक्षतमेवेति द्रष्टव्यम् । किञ्च ब्रह्मणोऽनंशित्वाङ्गीकरणं व्यर्थम् । अनुसन्धानस्यापरिहार्यत्वादित्याह– अवच्छिन्नस्येति । ननु विशिष्टनिष्ठम् अनुसन्धातृत्वं कथं शुद्धचित्यापाद्यते ? विशिष्टशुद्धचितोर्भेदात् । अन्यथाऽतिप्रसङ्गादित्यत आह– अन्तःकरणावच्छिन्नस्यैवेति । तथा च ब्रह्मणो दुःखाद्यनुसन्धानापादनम् अक्षतम् । ननु तथापि जीवानाम् अन्योन्यदुःखाद्यनुसन्धानापादनम् अयुक्तम् । यथाऽऽकाशस्यैकत्वेऽपि स्वकर्णपुटावच्छेदेन नाद उपलभ्यते, न कर्णान्तरा-वच्छेदेन, तथा चैतन्यैक्येऽपि स्वशरीरावच्छेदेनोत्पन्नम् अनुसन्धीयते, न परशरीरावच्छेदेन । अतो व्यवस्थोपपद्यत इत्येतदप्यतिदेशेन दूषयति– एतेनेति । स्वीयपरविभागो न भवन्मते सम्भवति, तन्नियामकाभावात् ।

भेदवादे तु भेदस्यैव नियामकत्वात् । अतो दृष्टान्तो दार्ष्टान्तिकं वा न युज्यत इति दूषयति– आत्मभेद इति । न च तव भेदस्येव ममाप्यज्ञानभेदस्य नियामकत्वं भविष्यतीति वाच्यम् । यावन्ति ज्ञानानि तावन्त्यज्ञानानीति मते तद्भेदेऽप्यनुसन्धानदर्शनात् । तद्भेदेन नियमस्य क्वाप्यदृष्टत्वात् । उपाधिभेदस्य त्वप्रयोजकत्वात् । इदम् अन्योन्याश्रयत्वं सिद्धान्त उक्तमित्याह– तदिति । कर्मभेदस्य कर्मनियमस्य इदं कर्म तदीयं नान्यदीयमिति नियमस्य सिद्धौ तत्कर्मनिर्मितत्वेनोपाधिविभिन्नता, अयमुपाधिरेतदीयो नान्यदीय इति नियमः सिध्यति । तत्सिद्धौ उपाधिनियमसिद्धौ तत्सिद्धिः कर्मनियमसिद्धिरित्यन्योन्याश्रय इत्यर्थः । अत उभयथाप्यापादने न कोऽपि दोषः । तस्माद् व्यवस्थानुपपत्त्या जीवानां जीवब्रह्मणोश्च भेदोऽङ्गीकार्यः ।

अत्र मकरन्दोक्तदूषणम् अनूद्यातिदेशेन दूषयति– एतेनेति । अत्र व्यवस्था किं धर्मभेदो वा, विरुद्धधर्मभेदो वा ? अत्रापि विरोधः भावाभावरूपो वा, परस्पराभावव्याप्यत्व-रूपसहानवस्थानरूपो वा, वध्यधातुकभावरूपो वेति विकल्पं हृदि निधाय दूषयति– व्यवस्थाशब्देनेति । अन्योन्याश्रयादिति । आत्मनां भेदसिद्धौ सुखादिना भिन्नाश्रय-धर्मभेदसिद्धिः । तत्सिद्धौ च तद्रूपव्यवस्थया आत्मनां धर्मिणां भेदसिद्धिरित्यन्योन्याश्रय इत्यर्थः । सुखादीनाम् अन्तःकरणधर्मत्वेन तद्भेदात् कथञ्चिदन्तःकरणभेदसिद्धावपि नात्मभेदसिद्धिरित्यपि द्रष्टव्यम् ॥ सहेति ॥ उपलक्षणमेतत् । भावाभावपक्षस्याप्य-सिद्धिर्द्रष्टव्या ॥ नाजात इति न्यायेनेति । ‘नाजात एकोऽन्यं हन्ति, नाप्यन्याश्रितम् अन्यकालीनं च । मूषकमार्जारयोरजातयोरन्यदेशयोर्भिन्नकालीनयोर्वध्यग्घातुकभावादर्शनाद् वध्यधातुकविरोधं वदताऽवश्यं तयोः सामानाधिकरण्यं वाच्यम् । तथा च न तादृशधर्मभेदेन धर्मिभेदसिद्धिरित्यर्थः । एतेनेति परामृष्टं हेतुं दर्शयति– व्यवस्थेति । न चोपाधिभेदादिनाऽनु-सन्धानादिव्यवस्थोपपत्तिरिति वाच्यम् । तदप्रयोजकत्वादेः पूर्वमुक्तत्वात् । तर्कव्युत्पादन-मुपसंहरति– तस्मादिति । सुखादीति । तदनुसन्धानादीत्यर्थः ।

उक्तं तर्कस्वरूपं सिद्धान्तारूढं करोति– तदिति । स्वरूपैक्ये चेतनानां स्वरूपैक्ये । सुखदुःखादिभोगः सुखाद्यनुसन्धानरूपः । भेदतो ऽयं सुखी अयं नेति व्यवस्थया । न दृश्यः न दृश्येत । व्याप्तेः प्रसिद्धत्वद्योतनाय हिशब्दः । ननूपाधिभेदादनुसन्धानोपपत्तिरित्यत आह– उपाधिभेदोऽपीति । उदाहरति– यथेति । ननु विश्लिष्टोपाधि भेदोऽननुसन्धाने प्रयोजक इत्यत आह– नानेति । तथा च स्वरूपैक्यमेव प्रयोजकमिति भावः । नन्वनु-सन्धानाभावेऽपि स्वरूपैक्यं किं न स्यादित्यत आह– उक्तं चेति । सुखादिव्यवस्थान्तरा-ण्यप्यनुपपन्नानीत्याह– एवमिति । ननु कथं मुक्तव्यवस्थानुपपत्तिः ? तत्तदुपाध्यवच्छिन्नस्य तत्तदुपाध्यपगमेन मुक्तत्वसम्भवादित्याशङ्क्य निषेधति– न चेति । उपाधीति । तथा चोपाधिसम्बन्ध एवानुपपन्न इति भावः । न चोपाधीनाम् अविशेषणत्वान्नान्योन्याश्रयादिक-मिति वाच्यम् । उपलक्षणत्वेऽपि कदाचित् सम्बन्धस्यावश्यकत्वाद् अन्यथोपलक्षणत्वा-सम्भवात् ।

ननूपाधिसम्बन्धो नोपहितनिष्ठः, येनान्योन्याश्रयादिकम् । किन्तु शुद्ध एवेत्यत आह– शुद्धनिष्ठत्वेऽपीति । उपलक्षणमेतत् । शुद्धस्यासङ्गतयोपाधिसम्बन्धायोगात् । उपाधीनां चैतन्यमात्रावच्छेदकतया साङ्कर्यापादकत्वानुपपत्तेश्चेत्यपि द्रष्टव्यम् । ननु बन्धस्य कल्पिततया सदा मुक्तत्वेन नोक्तदोष इत्यत आह– त्वन्मत इति । न च कल्पितसम्बन्ध निवृत्ति-र्नापेक्षितेति तदभावो नानिष्ट इति वाच्यम् । तथात्वे तदभावार्थं श्रवणादिप्रयत्नो न स्यात् । ‘तरति शोकमात्मवित्’ इत्यादिश्रुतीनां निर्विषयत्वं च स्यात् । तथा च बद्धमुक्तव्यवस्थादौ औपाधिकभेदोऽप्रयोजक इत्युपसंहरति– तदेवमिति । उपाधेर्भेदकत्वम् अङ्गीकृत्य दूषण-मुक्तम् । इदानीमुपाधेर्भेदकत्वमेव न सम्भवतीत्याह– किञ्चेति । ननु गगनादावुपाधेर्भेदकत्वम् अवश्यम् अङ्गीकर्तव्यम् । तत्र स्वाभाविक भेदाभावात् । औपाधिकभेदाभावे च ‘इह पक्षी नेह पक्षी’ इति पक्षितदभावौ न स्याताम् । विरोधादित्यत आह– एवमिति । तथा च तत्रापि स्वाभाविका अंशा अङ्गीकर्तव्याः । अन्यथोक्तदोषस्तत्रापि स्यादिति भावः । गगना-दावौपाधिकभेदाभावं सिद्धान्तारूढं करोति– तदुक्तमिति । न चेत् स्वाभाविकभेद इत्यर्थः । आत्मभेदेऽनुकूलतर्काः ॥ २० ॥

### **न्यायामृतप्रकाशः**

अतीतादीति ॥ भवन्मतेऽतीतादिशरीरभेदसद्भावान्न तत्र सुखाद्यनुसन्धानमिति शरीरभेदस्याननुसन्धान प्रयोजकतायाः कप्तत्वात्तद्वन्मयाऽप्यननुसन्धाने शरीरभेदस्तन्त्रत्वेनोच्यत इत्यर्थः । ननु यौवनावस्थापन्नदेहस्य बाल्यशरीरेणात्यन्तभेदाभावाद्युक्तम् अनुसन्धानमित्यस्वरसादाह– जातीति ॥ नन्वनुसन्धानं नाम वर्तमानत्वेनानु भवस्तथा स्मरणं वा । तथा च यौवनावस्थायाम् ‘अहं बाल्ये सुखीत्यादिकम् अनुसन्धानमेव न भवतीत्यतो नोक्त दोष इत्यत आह– न चेति ॥ अननुसन्धास्येति ॥ तथा च तत्रान्तःकरणभेदे सत्यप्यनुसन्धान सद्भावाद्व्यभिचार इति भावः ॥ सुषुप्ताविति ॥ तत्रान्तःकरणस्यैवाभावेन तदेकत्वादेर्दूरापास्तत्वादिति भावः ॥ उक्तत्वादिति ॥ त्वन्मत इत्यव्यवहितपूर्वग्रन्थेनेत्यर्थः ॥ ज्ञानप्रागभावेति ॥ उक्तरीत्या चक्षुरादिभेदवज्ज्ञान-प्रागभावभेदस्यानुसन्धान भेदप्रयोजकत्वं नास्ति । एकस्मिन्नेव पुरुषेऽनेकेषां ज्ञानप्रागभावानां सत्वेऽपि अनुसन्धान दर्शात्तद्वदित्यर्थः ॥ मुक्तस्येति ॥ अननुसन्धानप्रयोजकाविद्यारूपोपाध्यभावादित्यर्थः ॥ वैयधिकरण्येति ॥ मुक्तेः शुद्धचिन्मात्र निष्ठत्वाङ्गीकारादिति भावः । ‘श्यामत्ववत्’ इत्यादौ सर्वत्र औपाधिकभेदेनेति शेषः ॥ औपाधिकभेदेनेति ॥ उपाधिकृतभेदस्य भास्करमते चैतन्य एव सत्वेनेत्यर्थः ॥ बद्धस्येति ॥ बन्धरूपानर्थवतो विशिष्टस्योपाधिनिवृत्तौ निवृत्तिर्नाश एव स्यान् न तु मोक्षः । तथा च बन्धमोक्षयोर्वैयधिकरण्यमेवेति भावः ।

पूर्वोपन्यस्ते एतेनेति मते श्यामत्वादिदृष्टान्तवैषम्यरूपदोषान्तरमाह– दुःखादीति ॥ उपाधि-धर्मत्वाभावेन उपाधिप्रयुक्तधर्मवत्त्वाभावेन । एवमेव क्वचित्पाठोऽपि । श्यामत्वादेरुपाधिप्रयुक्तत्वादिति भावः ॥ वस्त्वन्तरत्वेनेति ॥ बिम्बादत्यन्तभिन्नपदार्थत्वेनेत्यर्थः ॥ सावयवत्वेनेति ॥ तथा च ‘आत्मन आकाशः सम्भूतः’ इति श्रुतेः कार्यद्रव्यतया आकाशस्य सावयवत्वेन तत्र परस्परं भेदः स्वाभाविक एवेति त्वयाऽङ्गीकारादित्याशयः । यच्चोक्तम् ‘एकस्यैव नभसः’ इत्यादि तत्र परस्परं भेदस्यौपाधिकत्वाभावमुक्त्वांशिनो नभसः सकाशादपि भेदः स्वाभाविक एवेत्याह– तैजसेति ॥ भिन्नत्वेनेति ॥ परस्परमिति शेषः । तथा चोपाधिप्रयुक्तश्चैतन्ययोः परस्परं भेद इत्ययुक्तमित्यर्थः ॥ एतेनेति ॥ विशिष्टस्यैवानार्थान्वयेन कल्पितस्य तस्य निवृत्तिरेव न तु मोक्ष इति बन्धमोक्षयोर्वैयधि करण्यापातेनेत्यर्थः ॥ विशिष्टस्यैवेति ॥ आत्मशब्दोक्तदेहेन्द्रियमनोयुक्तस्य विशिष्टत्वादित्यर्थः । व्यवस्था अनुसन्धानतदभावरूपा ॥ तद्द्वारेति ॥ विशिष्टे विशेष्यस्यानुस्यूतत्वाद् अविद्यावच्छिन्न-स्यानुसन्धाने तद्द्वारा शुद्धस्याप्यनुसन्धानापरिहारादित्यर्थः ॥ तद्गतस्येत्यादि ॥ अन्तःकरणा-वच्छिन्नगतस्येत्यर्थः । शुद्धस्याविद्या अवच्छेदिका अविद्यावच्छिन्नस्यान्तःकरणम् अवच्छेदकम् इत्यङ्गीकारेणान्तःकरणावच्छिन्नगतस्याशुद्धनिष्ठत्वं स्यादेवेत्यर्थः ॥ तथेति ॥ स्वशरीरावच्छिन्न-सुखाद्युपलम्भ एव भवति न परशरीरावच्छिन्नेत्यर्थः । आत्मभेदे आत्मभेदपक्षे ॥ सर्वदेहस्थेति ॥ सर्वदेहानामपि स्वीयकर्णपुटस्थानीयत्वादिति भावः । तत्र बद्धमुक्तव्यवस्थोपपत्तिमाशङ्क्य निराकरोति– न चेति ॥ मुक्तिरिति ॥ यस्यान्तःकरणरूपोपाध्यपगमः न स बद्ध इति शेषः । कुतो न चेत्यत उपाधिसम्बन्धस्यैवायोगादित्याह– उपाधीति ॥ अधुनेति ॥ सर्वोपाध्यपगमाभावादित्यर्थः ॥ अभावादिति ॥ तथा च तद्भावरूपमुक्तेरपुरुषार्थत्वं स्यात् । नित्यमुक्तत्वश्रुतिविरोधश्चेत्यर्थः ॥ आत्मभेदे अनुकूलतर्कविवरणं समाप्तम् ॥ २० ॥

### **न्यायकल्पलता**

अनुकूलतर्कसाचिव्यमाह– आत्माभेदे त्विति ॥ चक्षुरादिकरणभेदवदिति ॥ नन्वन्यकरणभेदेन तथाऽदर्शनेऽप्यन्तःकरणभेदस्य तदैक्याध्यासापन्नेऽननु सन्धानप्रयोजकत्वं कल्प्यते । अन्यथा ब्रह्मैक्यस्य जीवे श्रुतिसिद्धतया सर्वानुसन्धानापत्तेः । मैवम् । जीवब्रह्मभेदस्यैव श्रुतिसिद्धतया तद्भेदेऽप्यननुसन्धानोपपत्तेः ॥ प्रत्यहमिति ॥ ननु संस्कारात्मनाऽवस्थितस्य पुनरुद्बोधेन तत्रान्तःकरणभेदाभावः । मैवम् । संस्कारस्यानन्तःकरणत्वेऽननुसन्धानप्रसङ्गात् । तत्त्वे सुप्तौ लया(नुप)पत्तेः ॥ सुप्तप्रलीनेति ॥ ननु तेषाम् अनुसन्धानप्रयोजकान्तःकरणैक्याध्यासरूप-सामग्री-विरहान्न संसारिदुःखानुभवः । न हि प्रतिबन्धकमात्रेण कार्यविरहः किन्तु सामग्रीविरहेणापि । मैवम् । मुक्तौ स्वरूपसुखाननुसन्धानस्य वक्ष्यमाणत्वात् ॥ मुक्ताविति ॥ न च तस्याजन्यत्वेनान्तःकरणा-नपेक्षा । सुखादिसाक्षिणोऽपि तत्त्वात् ॥ उक्तरीत्येति ॥ चक्षुरादिभेदवदित्यर्थः ॥ मुक्तस्येति ॥ ननु वैषयिकसुखाद्यनुसन्धानेऽविद्यैकत्वस्य तन्त्रत्वेन स्वप्रकाशस्वरूपस्फुरणे तदनपेक्षेति न मुक्तस्य स्वरूपसुखा(न)नुभवप्रसङ्गः । मैवम् । मोक्षकालीनसुखस्फुरणस्येदानीमपि सत्त्वापातात् । नन्वविद्यातन्निवृत्त्योर्बन्धमोक्षयोः शुद्धगतत्वेऽपि दुःखाद्यनुसन्धातृत्वमुपहित एवेति न शुद्धभेदा-पादकमित्यत आह– दुःखानुसन्धानरूपस्येति ॥

निवृत्तिरेवेति ॥ ननूपाधेः कल्पितत्वेन निवृत्तावप्युपधेयस्याकल्पिततया तदनिवृत्तेस्तस्य मोक्षान्वयितोपपद्यते । मैवम् । घटे निवृत्ते घटाकाशस्येवोपाधिनिवृत्तावुपहितस्वरूपस्यापि निवृत्यवश्यम्भावात् ॥ प्रतिबिम्बस्येति ॥ तद्वस्त्वन्तरस्योपपादयिष्यमाणत्वात् ॥ एतेनेति ॥ तत्वज्ञानेन भोक्तुर्निवृत्तिरेव न तु मुक्तिरित्यापातेन । कठकश्रुत्यर्थस्तु– मनीषिण इन्द्रियमनोयुक्तम् आत्मानं भोक्तेत्याहुः । ‘सुपां सुलुक्’ इति ...... वचनस्य सुरादेशः । ननु दुःखाद्यनुसन्धातृत्वरूपः संसारः शुद्धगत एव । न च तस्य सर्वजीवदुःखानुसन्धानापत्तिः । कल्पितभेदादननुसन्धानोपपत्तेरत आह– शुद्धचिन्मात्रेति ॥ धर्मिज्ञानाबाध्यत्वमिति ॥ ननु व्यवस्थायाः स्वसमानसत्ताकभेदकार्यत्वेन न तया भेदस्य धर्मिज्ञानाबाध्यत्वाक्षेपः । मैवम् । यस्मिन्धर्मिणि यत् स्वकार्यकारि तत् तद्धर्मिज्ञाना-बाध्यमिति व्याप्तिबलेन तदाक्षेपसम्भवात् ॥ अभेदस्य त्विति ॥ पूर्ववद्व्याप्तिबलेनाभेदस्य मिथ्यात्वम् ॥ एतेन नेत्राद्यवच्छिन्नस्येति ॥ हस्ताद्यवच्छिन्नस्याप्यनुसन्धानस्यानुभवसिद्धत्वेन नेत्राद्यवच्छिन्नस्य शब्दाद्युपलम्भजन्यसुखाद्यनुसन्धानस्य च सत्त्वेन तदननुसन्धानम् असिद्धमित्यर्थः ॥ योऽहमिति ॥ द्रष्टुः शब्दानुसन्धानवच्चेतनैक्ये सति शरीरभेदेऽप्यनुसन्धानानु भवाच्छरीरान्तरेऽननुसन्धानम् असिद्धमित्यर्थः ॥

अन्तःकरणस्येति ॥ अन्तःकरणानां तदवच्छिन्नानां च भिन्नत्वान्नानुसन्धानम् ॥ शुद्धब्रह्म-गतत्वोक्तेरिति ॥ बन्धमोक्षयोः सामानाधिकरण्यानुरोधेन त्वया शुद्ध एवानुसन्धानात्मकभोगस्य वाच्यत्वादित्यर्थः । यत्तु शुद्धेऽविद्या, सम्भोगस्त्वन्तःकरणावच्छिन्ने आत्मनीति । तन्न । चोरापराधेन माण्डव्यनिग्रहवद्व्यधिकरणत्वेन निरस्तत्वात् ॥ तद्द्वारेति ॥ अविद्यावच्छिन्नद्वारेत्यर्थः ॥ शुद्धनिष्ठत्वा-पत्तेश्चेति ॥ यत्त्वविद्यावच्छिन्नद्वारा शुद्धेऽनुसन्धातृत्वमिष्टमेव । ‘अनेन जीवेन’ इत्यादिश्रुतेरिति । मैवम् । नित्यमुक्तत्वादिश्रुतेर्निर्विषयत्वस्य मुक्तोपसृप्याभावस्य च प्रसङ्गस्योक्तत्वात् ॥ आत्मभेद इति ॥ न च तवात्मभेद इवावच्छेदकाज्ञानादिभेदेन मम व्यवस्थोपपत्तिरिति युक्तम् । चेतनैक्ये सत्यज्ञानादिभेदस्य हस्तादिभेदवदननुसन्धानाप्रयोजकत्वस्य बहुकृत्व उक्तत्वात् ॥ केनचिदिति ॥ तत्वप्रदीपिकाकृता ॥ नाजात इतीति ॥ ‘नाजात एकोऽन्यं हन्ति नाप्यन्याधारः’ इति न्यायस्तु व्याख्यातः ॥ तदुक्तमिति ॥ उपाधिखण्डन इति शेषः ॥ सुखदुःखादीति ॥ चैतन्यैक्ये सत्यन्तःकरणाद्युपाधिभेदमात्रात्सुखदुःखादिभोगो भेदेन न दृश्येत । हस्तपादादिगतभोगवत् । यद्यपि सत्योपाधिकृतसत्यभेदे दूषणतयेदं टीकायां व्याख्यातं तथापि स्वाभाविके चैतन्यैक्ये सति सत्ये भेदेऽपि नाननुसन्धानं युज्यते किं पुनः कल्पिते भेद इत्यत्र तात्पर्यम् ॥

नानादेहगेति ॥ स्वरूपैक्ये सति नानादेहगतसुखाद्यनुसन्धानं सौभर्यादेर्योगिनो दृष्टम् अतस्तदेवानुसन्धाने प्रयोजकम् । ननु नानादेहगभोगानुसन्धानं योगिनोऽस्तीत्यत्र न मानं परबुद्धेरप्रत्यक्षत्वादत आह– न चेदिति ॥ भोगं विना नानादेहधारणे प्रयोजनाभावात्प्रेक्षावतो योगिनो नानादेहोपादित्सा न स्यात् । अतोऽस्त्येव योगिनो नानादेहगभोगानुसन्धानमित्यनुमीयत इत्यर्थः । स्वाश्रये स्वकार्याकारिण ऐक्यस्य मिथ्यात्वं स्यादित्यत्र सम्मतिमाह– अनुसन्धानरहितमिति ॥ ननु निरंशेऽप्याकाशे यथोपाधिसम्बन्धस्तथा चैतन्येऽपि स्यादत आह– एवमिति ॥ गगनादावपि स्वाभाविकांशभेदे सत्येवोपाधिः सम्बध्यते ॥ न चेदिति ॥ स्वाभाविकांशो गगनादौ नाङ्गीक्रियत इति चेत्तर्ह्युपाधिसम्बन्धस्तत्रैकदेशे वा भवति सर्वत्र वा । आद्ये त्वन्मते गगने स्वाभाविकांशा-भावेनानवस्था । अन्त्ये न भेदकः ।

**॥ इति आत्मभेदेऽनुकूलतर्काः ॥ २० ॥**

