+++
title = "०६ मिथ्यात्वे परोक्तश्रुतिः"

+++


## श्रुतिश्चात्र प्रमाणम् । ‘‘एकमेवाद्वितीयम्’’ इत्यादौ

**६. मिथ्यात्वे परोक्तश्रुतिः**

# ***न्यायामृतं***

श्रुतिश्चात्र प्रमाणम् । ‘‘एकमेवाद्वितीयम्’’ इत्यादौ अद्वितीयमित्यादिशब्दै-र्द्वितीयमात्रनिषेधात् । न च प्रत्यक्षबाधादनुमानममानं श्रुतिश्चामुख्यार्थेति युक्तम् । प्रत्यक्षेण व्यावहारिकसत्त्वग्रहात् । अनुमानादिभिश्च पारमार्थिकसत्त्वनिषेधात् । न हि वर्तमानमात्रग्राहि प्रत्यक्षं त्रिकालाबाध्यत्वग्राहि । वह्निरनुष्ण इत्यत्र तु उष्णत्वस्य प्रत्यक्षसिद्धव्यावहारिकसत्त्वप्रतिषेधाद्वाधः । दृश्यते च नभोनैल्यचन्द्रप्रादेशत्वग्राहि-प्रत्यक्षयोरनुमानागमाभ्यां बाध इति ।

### **न्यायामृततरङ्गिणी**

श्रुतिश्चेति ॥ ‘‘एकमेवाद्वितीयमि’त्यादिकेत्यर्थः । ननु ब्रह्माद्वितीयं चेत् प्रथमं तृतीयं वा स्यात्, बहुव्रीहिपक्षेऽपि सप्रथमं सतृतीयं वा स्यात्, तथा च नेष्टसिद्धिरित्यतः श्रुतिं व्याख्याति–एकमेवेति ॥ अद्वितीयादिशब्दैः कण्ठतो द्वितीयनिषेधे द्वितीयनिरूपिततृतीयादेरपि निषेधोऽ-र्थतो भवति इति द्वितीयस्यात्यन्ताभावप्रतियोगित्वरूपं मिथ्यात्वं श्रुत्या सिद्ध्यतीत्यर्थः । न चेति ॥ ‘सन् घटः’ इत्यादिसत्त्वग्राहकप्रत्यक्षबाधादित्यर्थः । अमानम् अग्न्यनौष्ण्यानुमान-वदिति शेषः । अमुख्यार्था ‘‘यजमानः प्रस्तरः’’ इत्यादिश्रुतिवदिति शेषः । न च आगमानुमानाभ्यामेव प्रत्यक्षं बाध्यतामिति वाच्यम्; प्रत्यक्षस्यागमाद्यगृहीतरेखोपरेखादि- ग्राहकत्वेन तदनिवर्तितदिङ्मोहादिभ्रमनिवर्तकत्वेन जात्या, शब्दस्वरूपधर्म्यादिग्राहकत्वेनोप-जीव्यतयाऽऽगमाद्यपेक्षया प्राबल्यादित्यर्थः । प्रत्यक्षस्य भिन्नविषयत्वान् न तेनागमादीनां विरोध इत्याह– प्रत्यक्षेणेति ॥ अनुमानादिभिरिति ॥ प्रत्यक्षगृहीतव्यावहारिकसत्त्वानुपमर्देनैव प्रत्यक्षागृहीतपारमार्थिकसत्यत्वस्य निषेधादित्यर्थः । न च मिथ्वात्वश्रुतेरप्रसक्तप्रतिषेधतापातः । अर्थक्रियादिरूपानुमानाभासेन वा आरोपितपारमार्थिकसत्यत्वतात्पर्यकेण प्रत्यक्षगृहीत-व्यावहारिकसत्यत्वानुवादकेन ‘‘विश्वं सत्यमि’’त्याद्यागमेन वा पारमार्थिकसत्यत्वप्रसक्ते-र्वियदादिषु सम्भवादिति भावः ।

ननु मिथ्यात्वश्रुत्या निषिध्यमानमेव पारमार्थिकसत्त्वं प्रत्यक्षेण गृह्यते इति न प्रत्यक्षस्य भिन्नविषयतेत्यत आह– न हीति ॥ अतीतानागतादिभिः सन्निकर्षाभावात् प्रत्यक्षस्य नोक्तरूपसत्यत्वग्राहकतेति भावः । ननु एवं भिन्नविषयतया प्रत्यक्षाविरोधोपपादने अग्न्य-नौष्ण्यानुमानेऽपि न प्रत्यक्षविरोधः स्यात्, तथाच कालात्ययापदिष्टदोषोच्छेदः स्यादित्यत आह– वह्निरनुष्ण इत्यत्रेति ॥ अतात्त्विकविश्वान्तर्गतजलादिस्वभावानौष्ण्येन समस्वभाव-मनौष्ण्यमग्नावनुमीयते यदा तदैव प्रत्यक्षेण बाधः । अनीदृशं तु मिथ्यात्वस्यैव नामान्तरम् इति नाग्न्यनौष्ण्यानुमानेऽपि प्रत्यक्षबाध इत्यर्थः ।

ननु श्रुत्या प्रत्यक्षगृहीतव्यावहारिकसत्यत्वानुपमर्देन तदगृहीतपारमार्थिकसत्यत्वनिषेधे प्रत्यक्षगृहीतसत्यत्वस्य न मिथ्यात्वसिद्धिः । न च व्यावहारिकसत्यत्वेऽपि घटवत् पारमार्थिक-सत्यत्वं निषिध्यते, इति तत्र तत्सिद्धिरिति वाच्यम् । व्यावहारिकसत्यत्वे यद् व्यावहारिक-सत्यत्वम्, तत्रैवमपि व्यावहारिकसत्त्वानुपमर्देन तन्मिथ्यात्वासिद्धेः । तत्राप्युक्तन्यायेऽनवस्था, इति सत्यत्वग्राहिप्रत्यक्षप्राबल्येऽरुचिमभिसन्धायापौरुषेयत्वेनानाशङ्कितदोषतया श्रुतेः, तदनु-गृहीतत्वाच्चानुमानस्य सम्भावितदोषप्रत्यक्षापेक्षया प्राबल्यात् प्रत्यक्षगृहीतमपि सत्यत्वमनुमाना-गमाभ्यां निषिद्ध्यत इति वक्तुं प्रत्यक्षस्यागमादिबाध्यत्वं दृष्टमस्तीत्याह – दृश्यते चेति ॥

### **न्यायामृतकण्टकोद्धारः**

ननु एवं ‘वह्निरनुष्णः’ इत्यत्रापि प्रत्यक्षवाधो न स्यादित्यत आह– वह्निरनुष्ण इत्यत्रेति ॥ किञ्च नभोनैल्यचन्द्रप्रादेशत्वप्रत्यक्षस्यानुमानागमाभ्यां बाधस्य दृष्टत्वाद् दुर्बलस्य प्रत्यक्षस्य नोक्तानुमानगमबाधकतेत्याह– दृश्यते चेति ॥

### **न्यायामृतप्रकाशः**

प्रत्यक्षेति ॥ जगत्सत्यताग्राहिसन् घट इत्यादिप्रत्यक्षेत्यर्थः ॥ अमुख्यार्थेति ॥ समाननिषेधादि-परेत्यर्थः । ननु प्रत्यक्षमपि त्रिकालाबाध्यत्वरूपपारमार्थिकसत्त्वमेव गृह्णातीति ग्राह्याभावावगाहित्वेन समानविषयकत्वाद्युक्तं बाधकत्वमित्यत आह– न हीति ॥ वर्तमानमात्रग्राहि वर्तमानका-लाबाध्यत्वग्राहि । नन्वेवं भिन्नविषयतयाऽनुमानस्य प्रत्यक्षविरोधाभावोपपादने कालात्ययापदिष्ट-मात्रोच्छेदः । प्रत्यक्षेण व्यावहारिकौष्ण्यग्रहाद् अनुमानेन पुनः पारमार्थिकौष्ण्यनिषेधेन भिन्न-विषयतायास् तत्रापि वक्तुं शक्यत्वादित्यत आह– वह्निरिति ॥ उष्णत्वस्य प्रत्यक्षसिद्धं यद्व्यावहारिकं सत्त्वं तस्यैव वह्निरनुष्ण इत्यनुमानेन निषेधात्साक्षाद्ग्राह्याभावावगाहित्वेन युक्तस्तत्र बाध्यबाधकभाव इति न बाधोच्छेद इति भावः । किञ्चापौरुषेयत्वेनानाशङ्कितदोषाया एकमेवेत्यादिश्रुतेस् तदनुगृहीता-स्मदनुमानस्य च सम्भावितदोषप्रत्यक्षापेक्षया प्राबल्यात्प्रत्यक्षगृहीतमपि सत्यत्वमनुमानागमाभ्यामेव बाध्यत इत्याशयेन प्रत्यक्षस्यानुमानादिबाध्यत्वं दृष्टमित्याह– दृश्यते चेति ॥ नीलं नभ इति प्रत्यक्षं नभो नीलं विभुत्वादित्यनुमानेन बाध्यं दृष्टम् ॥ तथा प्रादेशमात्रपरिमितश्चंद्रमा इति प्रत्यक्षं ‘‘अष्टाशीतिसहस्राणी’’ त्याद्यागमबाध्यं दृष्टमिति प्रकृतेऽपि तथाऽस्त्विति भावः ॥

### **न्यायकल्पलता**

ननु केवलानुमानस्योपाधिप्रतिरोधग्रस्तत्वान्न विवक्षितार्थप्रमापकत्वम् । ‘उपाधिप्रतिरौधौ तु क्व नामातीवदुर्वचौ’ इत्युक्तेरित्यतोऽत्रोपन्यस्तोपपत्तिमूलं प्रमाणं दर्शयति -श्रुतिश्चेति । ‘एकमेवाद्वितीयं’ ‘नेह नानास्ति किञ्चन’ इत्यादिकेत्यर्थः ।

नन्वद्वितीयमित्यत्र कर्मधारये ब्रह्म द्वितीयं न चेत् प्रथमं तृतीयं वा स्यात् । अविद्यमानं द्वितीयं यस्य तदद्वितीयमिति बहुव्रीहिपक्षेऽपि ब्रह्म सप्रथमं वा सतृतीयं वा भवेत् । एवं च न स्वाभिमत-सिद्धिरित्यतः श्रुतिं व्याख्याति - एकमेवेति । अद्वितीयादिशब्दैः कण्ठतो द्वितीयत्वावच्छिन्ननिषेधे द्वितीयनिरूपिततृतीयादेरपि निषेधो अर्थात् सिद्ध्यतीति द्वितीयस्यात्यन्ताभावप्रतियोगित्वरूपं मिथ्यात्वं श्रुत्या सिद्ध्यतीत्यर्थः । न चेति । सन् घट इत्यादिसत्यत्वावगाहिप्रत्यक्षबाधादित्यर्थः । अमानं वह्न्यनौष्ण्यानुमानवदिति शेषः । अमुख्यार्था यजमानः प्रस्तर इत्यादिश्रुतिवदिति शेषः । न चानुमानागमाभ्यामेव प्रत्यक्षं बाध्यतामिति देश्यम् । प्रत्यक्षस्यानुमानाद्यगृहीतरेखोपरेखादिग्राहकत्वेन तदनिवर्तितदिङ्मोहादिभ्रमनिवर्तकत्वेन जात्या, शब्दस्वरूपधर्म्यादिग्राहित्वेनोपजीव्यतया चागमाद्यपेक्षया प्राबल्यादिति भावः । प्रत्यक्षस्यानुमानागमनिषेध्यसत्त्वभिन्नसत्त्वविषयत्वमभ्युपगम्य तेनानुमानागमयो-र्विरोधं परिहरति– प्रत्यक्षेणेति । अनुमानादिभिश्चेति । प्रत्यक्षगृहीतव्यावहारिकसत्त्वानुपमर्देनैव तदग्रहीतपारमार्थिकसत्त्वस्य निषेधादित्यर्थः । न चैवमनुमानागमयोरप्रसक्तप्रतिषेधापत्तिः । अर्थक्रिया-कारित्वादिरूपानुमानाभासेन वाऽरोपितपारमार्थिकसत्यत्वतात्पर्यकेण प्रत्यक्षगृहीतव्यावहारिकसत्त्वानु-वादकेन विश्वं सत्यमित्याद्यागमेन वा वियदादिषु पारमार्थिकसत्यत्वप्रसक्तेः सम्भवादित्याशयः ।

नन्वनुमानागमाभ्यां निषिध्यमानं पारमार्थिकं सत्यत्वं प्रत्यक्षेण गृह्यत इति न तस्य भिन्न-विषयतेत्यत आह– न हीति । प्रत्यक्षस्य स्वसन्निकृष्टवर्तमानवस्तुमात्रग्राहित्वेन भूतभविष्यत्कालविशिष्ट-वस्तुसन्निकर्षाभावेन तदग्राहकत्वान्नोक्तरूपसत्यत्वग्राहकतेति भावः । नन्वेवमनुमानागमयोर्भिन्नविषयतया प्रत्यक्षाविरोधोपपादने वह्न्यनौष्ण्यानुमानस्यापि प्रत्यक्षविरोधो न स्यात् । भावाभावयोरविरोधेन तज्ज्ञानयोर्बाध्यबाधकभावस्यानुपपन्नत्वात् । एवं च कालातीतदोषोच्छेदापात इत्यत आह– वह्निरनुष्ण इत्यत्रेति । यदाऽग्नावतात्त्विकव्यावहारिकविश्वान्तर्गतजलादिस्वभावभूतानौष्ण्येन तुल्यस्वभावमनौष्ण्यं व्यावहारिकमेवानुमीयते तदैव प्रत्यक्षेण बाधः । भिन्नसत्ताकर्योर्भावाभावयोरविरोधेऽपि समसत्ताकयो-र्विरोधात् ।

यत्र भूतले यस्य घटस्यात्यन्ताभावो व्यावहारिकस्तत्र स घटो न व्यावहारिक इति नियमात् । अन्यादृशमनौष्ण्यं तु मिथ्यात्वस्यैव नामान्तरमित्यग्न्यनौष्ण्यानुमानेऽपि तदा न प्रत्यक्षबाध इत्यर्थः । नन्वानुमानागमाभ्यां प्रत्यक्षगृहीतव्यावहारिकसत्यत्वानुपमर्देन तदगृहीतपारमार्थिकसत्यत्वनिषेधे प्रत्यक्ष-गृहीतसत्यत्वमिथ्यात्वं न सिध्येदप्रसक्तप्रतिषेधश्च स्यात् । अथ जगद्वत्तद्व्यावहारिकसत्तायामपि पारमार्थिकत्वं निषिध्यत इति तत्र सिद्धिर्व्यावहारिकमपि पारमार्थिकसदविवेकेन प्रतीयत इति नाप्रसक्त-निषेधापत्तिश्चेति मनुषे तर्हि प्रपञ्चवृत्तिव्यावहारिकसत्तायामपि या व्यावहारिकी सत्ता तत्रापि एवमेव व्यावहारिकसत्तानुपमर्देन पारमार्थिकी सत्ता निषिध्य(त) इति तन्मिथ्यात्वं न सिद्धेत् । ततस्तत्राप्युक्त-प्रकारानुसरणेऽनवस्थाप्रसक्तिरिति प्रत्यक्षगृहीतसत्यत्वमेवानुमानागमाभ्यां निषिध्यत इति वक्तव्यम् । तथा च कथं भिन्नविषयतया तदबोधोक्तिरित्यनुशयेन प्रत्यक्षस्य तद्बाध्यत्वं सदृष्टान्तं दर्शयति -दृश्यते चेति । यथा नीलं नभ इति प्रत्यक्षं विभुत्वानुमानबाध्यं दृष्टं, यथा च प्रादेशपरिमितश्चन्द्रमा इति प्रत्यक्षं ‘‘अष्टाशीतिसहस्राणि विस्तीर्णो योजनानि तु’’ इत्याद्यागमबाध्यं दृश्यते तथा घटादिसत्यत्वग्राहि-प्रत्यक्षमप्यनुमानागमाभ्यां बाध्यते । श्रुतेरपौरुषेयत्वेनानाशङ्कितदोषत्वात्तदनुगृहीतत्वादनुमानस्य च सम्भावितदोषप्रत्यक्षापेक्षया प्राबल्यादिति भावः ।

### **न्यायामृतमाधुरी**

नन्वद्वितीयमित्यत्र नञः पर्युदासार्थतया द्वितीयप्रतियोगिकभेदप्रतीतेर्दर्शितमिथ्यात्वानवगाहितया कथमियमत्र प्रमाणमित्यतस्तां, प्रतिषेधार्थतामभिप्रेत्य व्याकुरुते ॥ एकमेवेत्यादि । द्वितीयमात्र-निषेधाद् द्वितीयसामान्यनिषेधात् । प्रत्यक्षबाधाद् घटादिधर्मिकसत्वग्राहकप्रत्यक्षबाधात् । अमानम् अप्रमापकम् । वह्नावनौष्ण्यानुमानवदित्यादिः ।

