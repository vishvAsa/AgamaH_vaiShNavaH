+++
title = "१६ भावरूपाज्ञानप्रत्यक्षभङ्गः"

+++


## यच्चाज्ञाने प्रत्यक्षं मानमित्युक्तम् । तन्न

**५५. भावरूपाज्ञानप्रत्यक्षभङ्गः**

# **न्यायामृतं**

यच्चाज्ञाने प्रत्यक्षं मानमित्युक्तम् । तन्न । त्वन्मतेऽप्यहमर्थस्य भाव-रूपाज्ञानानाश्रयत्वेनाहमज्ञोऽहं न जानामीत्यादेः प्रामाण्याय ज्ञानाभाव-विषयत्वावश्यम्भावात् । साक्षिवेद्यसुखदुःखाज्ञानादौ, प्रातिभासिके च भाव-रूपाज्ञानाभावेन सुखं न जानामि, शुक्तिरूप्यं न जानामीत्यादेर् ज्ञानाभाव-विषयत्वे वक्तव्ये त्वदुक्तमर्थं न जानामीत्यादेरपि तथात्वाच्च । त्वन्मते परोक्षवृत्तेर्विषयावरकाज्ञानानिवर्तकत्वेन परोक्षतो ज्ञातेऽपि न जानामीत्यनु-भवापाताच्च । त्वन्मते जडावरकाज्ञानाभावेन त्वदुक्तमर्थं न जानामीत्यादेरपि प्रामाण्याय ज्ञानाभावविषयत्वाच्च । न च जडे आवरणरूपातिशयाभावेऽपि विक्षेपरूपातिशयस्य सत्त्वादज्ञानविषयताऽस्तीति न जानामीत्यनुभव इति वाच्यम् । अपरोक्षतो घटत्वेन ज्ञातेऽपि घटेऽयं पट इति वाक्याभासा-द्विक्षेपसद्भावेऽपि घटं न जानामीत्यनुभवाभावात् ।

ननु जडे न जानामीत्यनुभवस्य जडावच्छिन्नं चैतन्यं विषय इति चेन्न । निरसिष्यमाणत्वाद् । वृत्तिश् चिदुपरागार्थेति मते जडावच्छिन्नचैतन्यावरका-ज्ञानस्याप्यभावाच्च । भावरूपाज्ञानविषयत्वेनाभिमतस्याहमज्ञ इति ज्ञानस्य ज्ञानाभावविषयत्वेनाभिमतान् मयि ज्ञानं नास्तीति ज्ञानादघटं भूतलमिति ज्ञानस्य भूतले घटो नास्तीति ज्ञानादिवद्विशेषणविशेष्यभावव्यत्यासं विना इच्छाद्वेषाभावज्ञानयोरिव विषयभेदाप्रतीतेश्च । प्रतियोगिज्ञानाज्ञानाभ्यां ज्ञाना-भावज्ञानदूषणं तु स्वव्याहतम् । भावरूपाज्ञानवादेऽपि इदानीं वेदान्तश्रवणादि-साध्यमोक्षहेतुब्रह्मज्ञानप्रागभावस्य सत्त्वेन तज्ज्ञानस्य त्वयाऽपि वक्तव्यत्वात् । न च भावरूपाज्ञानेन लिङ्गेन ज्ञानाभावानुमेति वाच्यम् । वृत्तिज्ञानस्य साक्षिवेद्यत्वेन तदभावस्यापि दुःखाद्यभाववत् साक्षिणा अनुपलब्ध्या वा झटिति प्रतीतेः । त्वन्मते जडे भावरूपाज्ञानरूपलिङ्गाभावाच्च । अपरोक्षतो ज्ञाते भावरूपाज्ञानाभावेन तत्र परोक्षज्ञानाभावासिद्ध्यापाताच्च । दुःखादौ प्रातिभासिके च भावरूपाज्ञानाभावेन दुःखादिज्ञानाभावप्रतीत्ययोगाच्च । प्रतियोग्यादिज्ञानाज्ञानाभ्यामनुमित्याऽपि ज्ञानाभावस्य दुर्ग्रहत्वाच्च ।

अपि च भावरूपाज्ञानमपि न जानामीति ज्ञानविरोधित्वेनैव भाति । मुग्धोऽस्मीत्यादौ तु प्रलयादिशब्देष्विव नञनुल्लेखमात्रम् । अत एव ज्ञाना-भावाभिप्रायेणापि मुग्धोऽस्मीत्युच्यते । उक्तं च विवरणे– ‘‘अज्ञानमिति द्वयसापेक्षज्ञानपर्युदासेनाभिधानाद्’’ इति । अन्यथा ह्यज्ञानस्य ज्ञानविरोधोऽ-प्रामाणिकः स्यात् । तथा च विरोधनिरूपकभूतज्ञानस्य ज्ञानाज्ञानाभ्या-मज्ञानस्यापि ज्ञानं दुर्घटं स्यात् । ज्ञानाभावोऽपि हि प्रमेयत्वादिना ज्ञाने प्रतियोग्यादिज्ञानानपेक्षः । एतेन निपुणे कुशलादिशब्दवद् भावरूपाज्ञाने अज्ञानशब्दो रूढ इति निरस्तम् । वृत्तिज्ञाननिवर्त्यस्याज्ञानस्य तद्विरुद्वत्वेन क्लृप्तावयवशक्त्यैवोपपत्तौ समुदायशक्तिकल्पकाभावात् । शब्दाप्रयोगेऽपि न जानामीति प्रत्यक्षेण ज्ञानविरोधप्रतीतेश्च । एवं च–

अभाव इव भावेऽपि ज्ञानाज्ञानविरोधिता ।

न जानामीत्यतश्चोद्यपरिहारौ समौ तयोः ॥

अपि च भावरूपाज्ञानावच्छेदकविषयस्याज्ञाने अज्ञानज्ञानायोगाज् ज्ञाने चाज्ञानस्यैवाभावात् कथं भावरूपाज्ञानज्ञानम् ? ननु विरोधनिरूपक-ज्ञानावच्छेदकस्य च विषयस्य ज्ञानं साक्षिरूपमिति न तद्भावरूपाज्ञानविरोधि, वृत्तेरेव तद्विरोधित्वादिति चेत् । सममभावपक्षेऽपि । अवच्छेदकस्य विषयस्य ज्ञानं साक्षिरूपम् । न जानामीति धीस्तु वृत्तिज्ञानाभावविषयेति सुवचत्वात् । तस्मात् त्वयाऽप्यवच्छेदकस्य विषयस्य सामान्यतो ज्ञानेऽपि विशेषे भाव-रूपाज्ञानमिति वाच्यम् । तत्समं ज्ञानाभावेऽपि तद्विशेषज्ञानाभावज्ञानं प्रति च तत्सामान्यज्ञानमेवान्वयव्यतिरेकाभ्यां हेतुः, न तु तद्विशेषज्ञानमित्यविद्या-विषयभङ्गे वक्ष्यते ।

अपरे तु विशेषस्य स्वरूपेण ज्ञानेऽपि विशेषप्रकारकज्ञानं निषिध्यते । तस्यैव संशयादिविरोधित्वात् । सम्भवति हि सर्वत्र प्रमेयत्वाद्याकारेण विशेष-ज्ञानमित्याहुः । केचित्तु करतलामलकादिज्ञाने स्वविषयेतरप्रतियोगिक-व्यावृत्त्यधिकरणतावच्छेदकधर्मविषयत्वादिकं प्रसिद्धमिह ज्ञाने निषिध्यत इत्याहुः । अन्ये तु साक्षात् त्वदुक्तार्थविषयकं प्रमाणज्ञानं मयि नास्तीत्यर्थः । न चास्यैव विशिष्टविषयज्ञानस्य प्रमाणत्वात् तद्विशेषणतयाऽर्थस्यापि प्रमाणे-नाधिगमात् स्ववचनव्याघात इति वाच्यम् । अस्य साक्षात्तद्विषयत्वाभावात् । साक्षात्प्रमाणविषयत्वस्यैव च सत्त्वप्रयोजकत्वादित्याहुः ।

किं चाज्ञानं वृत्त्यग्राह्यं चेत्, तत्रानुमानाद्युक्तिरयुक्ता स्यात् । रहस्यं न जानासीत्यादिपरवाक्यात् स्वनिष्ठाज्ञानधीश्च न स्यात् । वृत्तिग्राह्यं चेत्, तदव-च्छेदको विषयोऽपि तयैव गृह्यते न वा ? आद्ये कथं तत्राज्ञानम् ? त्वन्मतेऽपि वृत्तेरज्ञानविरोधित्वात् । न च परोक्षवृत्तिरज्ञानविरोधिनी नेति युक्तम् । परोक्षतोऽपि ज्ञाते कदाऽपि न जानामीत्यननुभवात् । अज्ञानानिवृत्तौ परोक्षे व्यवहाराद्ययोगाच्च । यदि च तत्राज्ञाननिवृत्तिं विना वृत्त्यैव व्यवहार-संस्कारादि, तस्यापरोक्षेऽपि तां विना वृत्त्यैव तत्स्यात् । विषयस्यापरोक्ष्यं त्वावश्यकाद् वृत्तिगतविशेषादेवेत्युक्तम् । परोक्षवृत्त्या परोक्षभ्रमानिवृत्ति-प्रसङ्गाच्च । अनुमित्या वह्न्यज्ञानं शास्त्रश्रवणेन च धर्माद्यज्ञानं निवृत्तमित्यनु-भवाच्च । तस्य ज्ञानाभावविषयत्वे च भावरूपाज्ञानं न सिद्ध्येत् । परोक्षतो ज्ञातेऽप्यपरोक्षभ्रमोऽस्मन्मते उपाध्यादिदोषाद् युक्तः । त्वन्मते तु भ्रमस्या-ज्ञानोपादानकत्वात् स न स्यादेव । अन्त्ये तद्वदेव विषयाग्रहणेऽपि ज्ञाना-भावावच्छेदकस्य ज्ञानस्य ग्रहणसिद्धिः । न किञ्चिदहमवेदिषमिति परामर्शोऽपि एतावन्तं कालं दुःखं नावेदिषं, शुक्तिरूप्यं नावेदिषमित्यादिवज् ज्ञाना-भावविषयः । न च तदा धर्म्यादिज्ञानाभावादभावज्ञानायोगः । भावरूपा-ज्ञानस्याप्यज्ञानत्वेन प्रतीतौ तदपेक्षणात् । यदि च विषयसामान्यविशेषितमेव ज्ञानं सुषुप्तावज्ञाननिरूपकं तर्हि तदेव तदा ज्ञानाभावनिरूपकमस्तु ।

ननु तदा स्वरूपेणानुभूतमज्ञानमिदानीं प्रतियोगिविशेषावच्छेदेनानुभूयत इति चेत्, समं ज्ञानाभावेऽपि । अभावस्यापि प्रमेयत्वादिना ज्ञाने तदन-पेक्षणात् । यद्वा, नायं परामर्शः । किन्त्वानुमानिको ज्ञानाभावानुभवः । अवस्थाविशेषस्य वा, इन्द्रियसम्प्रसादेन तदुपरमानुमाने सामग्रभावस्य वा, प्रातर्गजाद्यभाव इव तत्तुल्ययोगक्षेमे आत्मादौ स्मर्यमाणेऽपि नियमेनास्मर्य-माणत्वस्य लिङ्गत्वात् । त्वन्मतेऽप्यहमर्थांशे परामर्शत्वाभावात् । सुषुप्तावह-मर्थाभावेनान्यानुभूते अज्ञानांशेऽप्यहमर्थस्य परामष्टृत्वायोगाच्च । सुषुप्ताव-ज्ञानस्याविद्यावृत्तिप्रतिबिम्बितसाक्षिवेद्यत्वे जागरणादावपि तद्वेद्यत्वापातेन वृत्त्यभावदशायामज्ञाने सन्देहाद्यापत्त्या केवलसाक्षिवेद्यत्वे वक्तव्ये त्वन्मते नित्यज्ञानस्य संस्काराजनकत्वेनाज्ञानपरामर्शायोगाच्च । अन्यथा तवापि सुषुप्तौ ज्ञानाभावो न सिद्ध्येत् । भावरूपाज्ञानेन लिङ्गेन सोऽनुमीयत इति चेन्न । त्वन्मते जडे भावरूपाज्ञानाभावादित्युक्तत्वात् । साक्षिवेद्य इच्छादौ तदा ज्ञानाभावासिद्ध्यापाताच्च । किं चैवं सुषुप्तिकालीनो रागाद्यभावो न सिद्ध्येत् । न हि तदा रागादिविरोधी द्वेषोऽस्ति, येनाज्ञानेन ज्ञानाभाव इव द्वेषेण रागा-भावोऽनुमीयेत । न च ज्ञानाभावादेव रागाद्यभावसिद्धिः । प्रकाशमान आत्मादौ तदभावासिद्धेः । तस्मान्न प्रत्यक्षं भावरूपाज्ञाने मानम् ।

## **अद्वैतसिद्धिः**

तत्र चाज्ञाने सामन्यतः ‘अहमज्ञो मामन्यं च न जानाति’ इति प्रत्यक्षं, ‘त्वदुक्तमर्थं न जानामि’ इति विशेषतः प्रत्यक्षम्, ‘एतावन्तं कालं सुखमहमस्वाप्सं न किञ्चिदवेदिषम्’ इति परमर्शसिद्धं सौषुप्तप्रत्यक्षं च प्रमाणम् । न च– अहमर्थस्याज्ञानानाश्रयत्वेन कथमयं प्रत्ययो भावरूपाज्ञानपक्षे उपपद्यत इति– वाच्यम् । अज्ञानाश्रयीभूतचैतन्ये अन्तःकरण-तादात्म्याध्यासेन एकाश्रयत्वसम्बन्धेनोपपत्तेः । अत एव– जडे आवरणकृत्याभावात् ‘घटं न जानामि’ इत्यादिप्रतीतेर्ज्ञानाभावविषयत्वे प्रकृतेऽपि तथाऽस्त्विति– निरस्तम् । तत्तदवच्छिन्नचैतन्यस्यैवाज्ञानाश्रयत्वेन तत्रापि तद्व्यवहारोपपत्तेः । न च– साक्षिवेद्ये सुखदुःखाज्ञानादौ प्रातिभासिके च भावरूपाज्ञानाभावेन तत्र न जानामीति प्रतीतिः कथमुपपद्यत इति– वाच्यम् । स्वस्मिन्विद्यमाने साक्षिवेद्ये सुखादौ स्वभ्रमसिद्धे रूप्यादौ च ‘न जानामि’ इति व्यवहारासम्भवात्, परसुखादौ ‘न जानामि’ इति व्यवहारस्य परोक्ष-ज्ञाननिवर्त्येन प्रमातृगताज्ञानेनैवोपपत्तेः । अत एव परोक्षज्ञानेन प्रमातृगताज्ञाने नाशितेऽपि विषयगताज्ञानसत्त्वेन ‘न जानामि’ इति व्यवहारापत्तिरिति– निरस्तम् । प्रमातृगता-ज्ञानकार्यस्य ‘न जानामि’ इति व्यवहारस्य विषयगताज्ञानेनापादयितुमशक्यत्वात् ।

ननु– भावरूपाज्ञानविषयत्वेनाभिमतस्य ‘अहमज्ञः’ इति प्रत्ययस्य ‘मयि ज्ञानं नास्ति’ इति ज्ञानाभावविषयात् प्रत्ययात् ‘अघटं भूतलम्’ इति प्रत्ययस्य ‘घटो नास्ति’ इति प्रत्ययादिव विशेषणविशेष्यभावव्यत्यासं विना इच्छाद्वेषाभावज्ञानयोरिव विषयभेदाप्रतीति-रिति– चेत्, सत्यम् । धर्मिप्रतियोगिज्ञानाज्ञानाभ्यां ज्ञानसामान्याभावज्ञानस्य व्याहतत्वेन ‘मयि ज्ञानं नास्ति’ इत्यस्यापि भावरूपाज्ञानविषयत्वेन विषयभेदाप्रतीतेर्युक्तत्वात् । तथा हि– ‘मयि ज्ञानं नास्ति’ इति प्रतीतिः ‘वायौ रूपं नास्ति’ इति प्रतीतिवद्यावद्विशेषा-भावान्यसामान्याभावविषया, सामान्यावच्छिन्नप्रतियोगिताकयावद्विशेषाभावविषया वा अभ्युपेया । तथा च तत्कारणीभूतधर्मिप्रतियोगिज्ञानाज्ञानाभ्यां कथं न व्याघातः ? यत्किञ्चिद्विशेषाभावस्य सामान्यावच्छिन्नप्रतियोगिताकत्वाभावात् । अभावज्ञाने प्रतियोग्यंशे प्रकारीभूतधर्मस्यैव प्रतियोगितावच्छेदकत्वात् । अन्यथा सामान्याभावसिद्धिर्न स्यात् । यावद्विशेषाभावान्यसामान्याभावानभ्युपगमेऽप्ययं दोषः । यत्किञ्चिद्विशेषाभावस्य सामान्या-वच्छिन्नप्रतियोगिताकत्वे घटवत्यपि भूतले ‘निर्घटं भूतलम्’ इति प्रतीतिः स्यात् । ‘वायौ रूपं नास्ति’ ‘पुरोदेशे रजतं नास्ति’ इत्याद्याप्तवाक्यजन्यप्रतीत्यनन्तरमपि तत्तत्संशय-निवृत्तिर्न स्यात् । एकविशेषाभावबोधनेऽपि विशेषान्तरमादाय संशयोपपत्तेः ।

अथ – अभावबोधे प्रकारीभूतधर्मस्यावच्छेदकत्वं पूर्वानुपस्थितमपि संसर्गमर्यादया शाब्दबोधे अन्यत्र च भासते । न ह्यवच्छेदकत्वस्य स्वरूपसम्बन्धविशेषस्य ग्रहे अन्या सामग्री क्लृप्ता । तथा च तत्तद्विशेषाभावानां तत्तद्विशेषावच्छिन्नप्रतियोगिताकत्वात्, सामान्यावच्छिन्नप्रतियोगिताकत्वं यावद्विशेषाभावकूटे वा व्यासज्यवृत्तितदतिरिक्तसामान्याभावे वा प्रत्येकविश्रान्तमिति तादृगभावप्रतीतेर्यावद्विशेषप्रतीतिविरोधित्वात् कुतो विशेष-संशयादिरिति चेत्, सत्यम् । प्रकृतेऽपि ज्ञानत्वसामान्यावच्छिन्नप्रतियोगिताकाभाव-प्रतीतिर्यावज्ज्ञानविशेषविरोधिनीति कथं तत्तत्कारणत्वाभिमतज्ञानविशेषे सति सा न व्याहन्यते ? तथा च क्लृप्ताभावप्रतीतिवैलक्षण्येऽवश्यकल्प्ये लाघवाद्विषयस्यैवाभाववैलक्षण्यं कल्पयितुमुचितम् । विषयावैलक्षण्ये प्रतीतिवैलक्षण्यायोगात् । विषयाज्ञानमनुभूय च पुरुषस्तन्निवृत्त्यर्थं विचारे प्रवर्तत इति सर्वानुभवसिद्धम् । तद्यदि ज्ञानविशेषाभावो ‘न जानामी’ति प्रतीतेर्विषयः, तदा ज्ञातेऽपि तथा प्रतीत्यापातः । तद्विचारार्थं च प्रवृत्तिः स्यात् । सामान्याभावे च बाधकमुक्तमेव । तस्मादभावविलक्षणमेवाज्ञानं ‘मयि ज्ञानं नास्त्यहमज्ञः’ इत्यादिधीविषय इति सिद्धम् ।

ननु अभावविलक्षणमप्यज्ञानं ‘न जानामि’ इति ज्ञानविरोधित्वेनैव भासते । मोहादि-पदेऽपि प्रलयादिपदवत्तदनुल्लेखमात्रम् । उक्तं च विवरणे– ‘अज्ञानमिति द्वयसापेक्षज्ञान-पर्युदासेनाभिधानात्’ इति । अन्यथा ज्ञानस्याज्ञानविरोधित्वमप्रामाणिकं स्यात् । तथा च विरोधनिरूपकज्ञानस्य ज्ञानाज्ञानाभ्यां तवापि कथं न व्याघातः ? एवं निर्विषयाज्ञाना-प्रतीतेर्विषयज्ञानाज्ञानयोरपि व्याघात आपदनीयः । तथा च

यत्रोभयोः समो दोषः परिहारोऽपि वा समः ।

नैकः पर्यनुयोक्तव्यस्तादृगर्थविचारणे ॥

इति न्यायेन उभयपरिहरणीयस्य व्याघातस्य ज्ञानाभावपक्ष एवापादनमनुचितमिति– चेन्न । प्रमाणवृत्तिनिवर्त्यस्यापि भावरूपाज्ञानस्य साक्षिवेद्यस्य विरोधनिरूपकज्ञान-तद्व्यावर्तकविषयग्राहकेण साक्षिणा तत्साधकेन तदनाशाद्व्याहत्यनुपपत्तेः । अज्ञानग्रहे विषयगोचरप्रमापेक्षायां व्याहतिः स्यादेव, सा च नास्ति । तदुक्तं विवरणे– ‘सर्वं वस्तु ज्ञाततयाऽज्ञाततया वा साक्षिचैतन्यस्य विषय एव’ इति । न चैवं ज्ञानाभावपक्षेऽपि विषयादिज्ञानं साक्षिरूपम् । ‘न जानामि’ इति धीस्तु प्रमाणवृत्त्यभावविषयेति न व्याहतिरिति– वाच्यम् । भावरूपाज्ञानस्य साक्षात् साक्षिवेद्यत्वेन तदवच्छेदकविषयादेस्तद्द्वारा साक्षिवेद्यत्वसम्भवेऽपि अभावस्यानुपलब्धिगम्यत्वेन साक्षात् साक्षिवेद्यत्वाभावान् न तद्द्वारा तदवच्छेदकविषयादेः साक्षिवेद्यत्वमिति वैषम्यात् । यद्यपि ज्ञानं साक्षिवेद्यं, तद्द्वारा तदवच्छेदको विषयश्च साक्षिवेद्यः, तथापि ज्ञानाभावो न साक्षिवेद्यः, तस्यानुपलब्धत्वात् । उत्पन्नं च ज्ञानं साक्षात् साक्षिवेद्यम् । तस्मिंश्चोत्पन्ने तद्विषयोऽपि स्फुरतीति कुतो ज्ञानाभावोऽपि ? अज्ञानविशेषणतया तु अनुत्पन्नमपि ज्ञानं साक्षिवेद्यमिति न दोषसाम्यम् । न च– अवच्छेदकस्य विषयादेः प्रागज्ञाने कथं तद्विशिष्टाज्ञानज्ञानम् ? विशेषण-ज्ञानाधीनत्वाद्विशिष्टज्ञानस्येति– वाच्यम् । विशेषणज्ञानस्य विशिष्टज्ञानजनकत्वे मानाभावात् । प्रतियोगित्वाभावत्वयोः पूर्वानुपस्थितयोरपि तार्किकैरभावबोधे प्रकारीभूय भानाभ्युपगमात् । तथापि– विशेषणतावच्छेदकप्रकारकज्ञानं विना कथं विशिष्टवैशिष्ट्यबुद्धिरिति– चेन्न । विशिष्टवैशिष्ट्यबुद्धित्वेन विशेषणतावच्छेदकप्रकारकज्ञानत्वेन च कार्यकारणभावे मानाभावात् । प्रत्यक्षत्वादिरूपेण पृथक् पृथक् क्लृप्तकार्यकारणभावेनैवोपपत्तेर् विशिष्टवैशिष्ट्यबुद्धित्वस्यार्थ-समाजसिद्धत्वात् । इह च सामग्रीतुल्यत्वेन ‘विशेष्ये विशेषणं तत्र च विशेषणान्तरम्’ इति न्यायेन विशिष्टवैशिष्ट्यज्ञानसम्भवात् । अन्यथा तार्किकाणामपीश्वरस्य भ्रान्तिज्ञत्वं न स्यात् । भ्रमविषयस्य स्वातन्त्र्येण ग्रहे भ्रान्तत्वापत्त्या भ्रमावच्छेदकतयैव तद्ग्रहणं वाच्यम् । तथा च क्व प्राक्तदवच्छेदकग्रहनियमः ? ग्रहणसामग्रीतुल्यत्वं च प्रकृतेऽपि समम् ।

ननु– श्रवणादिसाध्यमोक्षहेतुब्रह्मज्ञानप्रागभावस्य सत्त्वेन तज्ज्ञानं त्वयापि वाच्यम् । तथा च तत्रापि व्याहतिस्तुल्येति– चेन्न । श्रवणादिसाध्यमोक्षहेतुब्रह्मज्ञानरूपस्य प्रतियोगिनो ज्ञानाज्ञानाभ्यां व्याहत्यभावात् । न हि श्रवणादिसाध्यत्वमोक्षहेतुत्वादिप्रकारकं ब्रह्मज्ञानज्ञानं ब्रह्मज्ञानमपि सत् श्रवणादिसाध्यम्, मोक्षहेतुर्वा । येन तस्मिन् सति तादृग्ज्ञानप्रागभावो व्याहन्येत ।

नन्वेवं– ‘न जानामि’ इति धियो ज्ञानाभावविषयत्वेऽपि न प्रतियोगिज्ञानादिना व्याहतिः । सामान्यतो विषयप्रतियोगिज्ञानेऽपि विशेषतस्तदभावसम्भवात् । अन्यथा प्रागभावधीर्न स्यात् । तत्प्रतियोगिविशेषस्य सामान्यधर्मं विना विशेषतो ज्ञातुमशक्य-त्वादिति– चेन्न । विशेषज्ञानाभावे हि विशेषज्ञानत्वावच्छिन्नं प्रतियोगीति तस्य ज्ञाने स विशेषोऽपि ज्ञात एवेति विशेषज्ञानाभावव्याघातात् । यत्किञ्चिद्विशेषाभावश्च न सामान्या-वच्छिन्नप्रतियोगिताक इत्युक्तम् । प्रतियोगितावच्छेदकप्रकारकज्ञानाभावेन प्रागभावप्रतीतिर-सिद्धैव । ननु– प्रतियोगितावच्छेदकप्रकारकज्ञानं नाभावज्ञाने कारणम् । किन्त्वभावज्ञाने भासमानप्रतियोगिवृत्तिधर्मप्रकारकं ज्ञानम् । सामान्यलक्षणप्रत्यासत्त्यभ्युपगमे तु प्रतियोगि-विषयत्वमपि तस्याधिकम् । इतरथा तु तदेव इष्टवृत्तिसामान्यधर्मप्रकारकज्ञानमिवासिद्ध-व्यक्तिविषयेच्छाकृत्योः । न च– प्रतियोगितानवच्छेदकधर्मेण कथं प्रतियोगिता गृह्यतामिति– वाच्यम् । विशेषावच्छिन्नाया व्याप्तेरिव सामान्येन ग्रहणसम्भवात् । तथा हि– ‘इदमभिधेय-वत्, प्रमेयात्’ इत्यनुमाने ‘यत्र प्रमेयं तत्रभिधेयम्’ इति व्याप्तिग्रहणसमये वृत्तिमत्प्रमेयत्वा-वच्छेदेनैव सामानाधिकरण्यरूपव्याप्तिसत्त्वेऽपि तस्याः प्रमेयत्वरूपेणैव ग्रहणं, न तु वृत्ति-मत्प्रमेयत्वेन, गौरवात् । वृत्तिमत्त्वविशेषणस्य व्यभिचारावारकत्वेन वैयर्थ्याच्च । अवृत्तिषु साध्यसामानाधिकरण्यरूपव्याप्त्यभाववत् साध्याभावसामानाधिकरण्यरूपव्यभिचारस्याप्यभावात् । व्यर्थविशेषणत्वरहितत्वे सति व्यभिचारिव्यावृत्तत्वमात्रेणैव व्याप्यतावच्छेदकत्वसम्भवाच्च । तथा च यथा वृत्तिमत्प्रमेयगतापि व्याप्तिः प्रमेयत्वेनैव गृह्यते, तथा तत्तन्नीलादिव्यक्तिगता प्रतियोगिता नीलत्वादिरूपेण गृह्यत इति न काचिदनुपपत्तिः । एवं च ‘इहेदानीं घटो नास्ति’ इति प्रतीतिरिव घटोपादानगततत्प्रागभावविषया ‘मयि ज्ञानं नास्ति’ इति प्रतीति-रपि प्रमातृगततत्प्रागभावविषयेति न काप्यनुपपत्तिरिति– चेन्न । अभावज्ञाने प्रतियोग्यंशे भासमानस्य धर्मस्यैव प्रतियोगितावच्छेदकतया यत्किञ्चिद्विशेषाभावस्य सामान्यावच्छिन्न-प्रतियोगिताकत्वे घटवत्यपि भूतले ‘निर्घटं भूतलम्’ इति, घटज्ञानवत्यपि स्वस्मिन् ‘मयि घटज्ञानं नास्ति’ इति च प्रतीतेरापत्तेः पूर्वोक्तदोषात् । यत्किञ्चिद्घटज्ञानं घटाभावज्ञाने प्रतिबन्धकमिति तु ज्ञानज्ञानेऽपि तुल्यम् । उदाहृतव्याप्तिग्रहणे तु बाधकाभावात् सामान्यावच्छेदेऽपि न दोषः ।

अथैवं प्रागभावप्रतीतिरेव न स्यात् । न स्यादेव । ‘घटो भविष्यति’ इति प्रतीतेर् धात्वर्थभविष्यत्ताविषयत्वेन प्रागभावाविषयत्वात् । अन्यथा दिनान्तरोत्पत्स्यमानघटे एतद्दिनवृत्तिप्रागभावप्रतियोगित्वेन ‘अद्य घटो भविष्यति’ इति धीप्रसङ्गः । भविष्यत्त्वं च प्रतियोगितद्ध्वंसानाधारकालसम्बन्धित्वम् । ध्वंसत्वं च प्रागभावानङ्गीकर्तृमते कादाचित्का-भावत्वमेव । तदङ्गीकर्तृमतेऽपि प्रतियोग्यजनककादाचित्काभावत्वम् । जनकत्वं च स्वरूपसम्बन्धविशेषो न प्रागभावघटितः । प्रागभावस्याजनकत्वापत्तेः । अन्यथाऽत्माश्रयात् । अतः प्रागभावमङ्गीकुर्वतोऽपि तत्प्रत्यक्षत्वं दुर्लभम् । तमनङ्गीकुर्वतस्तु न काऽपि हानिः । ‘इहेदानीं घटो नास्ति’ इति प्रतीतिस्तु सामान्यधर्मावच्छिन्नप्रतियोगिताकतत्कालावच्छिन्नया-वद्विशेषाभावविषया, समयविशेषस्याप्यभावावच्छेदकत्वात् । अन्यथा ‘आद्यक्षणे घटो नीरूपः’ इत्यादिप्रतीतिर्न स्यात् ।

अथ– अस्मिन्पक्षे सामान्याभावो न सिद्ध्येदिति– चेत्, प्रागभावाभ्युपगमेऽपि तुल्य-मेतत् । सामान्याभावप्रागभावयोः सुन्दोपसुन्दयोरिव परस्परपराहतत्वात् । तथा हि– प्रागभावसिद्धौ विशेषाभावस्यापि सामान्यावच्छिन्नप्रतियोगिताकत्वान् न तावन्मात्रप्रमाणक-सामान्याभावसिद्धिः । सामान्याभावसिद्धौ च विशेषाभावस्य सामान्यावच्छिन्नप्रतियागिता-कत्वाभावात् कादाचित्काभावस्य च सामान्याभावत्वायोगान् न सामान्यधर्मावच्छिन्न-प्रतियोगिताकविशेषप्रतीतिमात्रशरणप्रागभावसिद्धिरिति न तदुभयमपि विपश्चितां चेतसि चमत्कारमावहति । ननु– यावद्विशेषाभावनिश्चयेऽपि ‘रूपं वायुवृत्ति न वा’, ‘वायू रूपवान्न वा’ इति रूपाभावसन्देहान् निश्चिते च संशयायोगाद्यावद्विशेषाभावान्यसामान्या-भावसिद्धिः । अत एतावन्त्येव रूपाणीति निश्चयदशायामेतादृशसंशयस्याननुभूयमानत्वेन तदनिश्चयदशायामेवैतादृशः संशयो वाच्यः । तथा च ‘रूपत्वं पार्थिवाप्यतैजसरूप-त्रितयातिरिक्तवृत्ति भविष्यति’ इत्यधिकसम्भावनया अनिश्चितेष्वेव संशयः । उक्तसम्भावना-विरहसहकृतनिश्चयस्यैव प्रतिबन्धकत्वादिति– चेन्न । एवं प्रतिबन्धककल्पने मानाभावात्, उक्तसम्भावनाविरहदशायामप्येतादृशसंशयदर्शनाच्च ।

ननु– यथा यावद्विशेषाभावेभ्योऽतिरिक्तः सामान्याभावो रूपस्य संशयकोटिः, तथा रूपसामान्यमपि यावद्विशेषेभ्योऽतिरिक्तं संशयकोटिर्नाभ्युपगन्तुं शक्यते । तथा च कथं रूपस्य संशयकोटित्वम् ? सर्वरूपाभावनिश्चयात् । यदि तु नीलपीताद्यभावत्वेन निश्चयेऽपि रूपाभावत्वेनानिश्चयाद्रूपसंशय इति ब्रूषे, तदा किं सामान्याभावेन ? रूपत्वावच्छिन्न-प्रतियोगिताकाभावत्वेन संशयसम्भवात् । धर्मिकल्पनातो धर्मकल्पनाया लघुत्वेन याव-द्विशेषाभावानामेव रूपत्वावच्छिन्नप्रतियोगिताकत्वकल्पनात् । अतो न यत्किञ्चिदभावमादाय ‘घटो नीरूपः’ इति प्रतीतिप्रसङ्ग इति– चेन्न । यावद्विशेषाभावेषु यद्रूपत्वावच्छिन्न-प्रतियोगिताकत्वं, तत् प्रत्येकविश्रान्तं, व्यासज्यवृत्ति वा ? आद्ये यत्किञ्चिदभावमादाय ‘घटो नीरूपः’ इति प्रतीतिप्रसङ्गः । द्वितीये, तत्तद्रूपत्वावच्छिन्नप्रतियोगिताकत्वस्या-व्यासज्यवृत्तिस्वभावत्वेन तद्व्यतिरिक्तं रूपत्वावच्छिन्नप्रतियोगिताकत्वं व्यासज्यवृत्ति कल्पनीयम् । तद्वरं रूपत्वावच्छिन्नप्रतियोगिताक एक एवाभावः कल्प्यते । ममैकोऽभावः रूपत्वावच्छिन्नप्रतियोगिताकत्वं चेति वस्तुद्वयं कल्प्यम् । तव तु रूपत्वावच्छिन्न-प्रतियोगिताकत्वं तस्य च व्यासज्यवृत्तित्वेन बहुष्वभावेषु प्रत्येकं सम्बन्धा इति बहु कल्प्यम् । ‘धर्मिकल्पनातो धर्मकल्पनाया लघुत्वम्’ इति न्यायस्तु कल्पनीयाधिक्यापेक्षः । किं च घटद्वये यावद्विशेषाभावसत्त्वेऽपि रूपसामान्याभावबुद्ध्यनुदयाद् ऐकाधिकरण्या-वच्छेदेनाप्यभावा विशेषणीयाः । तथा चातिगौरवम् । अपि च व्यासज्यवृत्तिधर्मग्रहे यावदाश्रयग्रहस्तद्भेदग्रहश्च हेतुः । अगृहीतेष्वभिन्नतया वा गृहीतेषु वस्त्रादिषु द्वित्वादि-बुद्ध्यनुदयात् । तथा च यावदभावतद्भेदाग्रहे प्रथमत एव नीरूप इति धीर्न स्यात् । व्यासज्यवृत्तिसामान्यप्रति योगिताकत्वस्याग्रहणात् । अतः सामान्याभावस्य प्रामाणिकत्वात् कथं तत्पराहतिरिति– चेत्, ।

अत्र ब्रूमः– एवं तर्हि सामान्यप्रकारेण विशेषाभावाप्रतीतेर्ज्ञानविशेषप्रागभावो न जानामीति धियो ज्ञानत्वावच्छिन्नप्रतियोगिताको न विषय इति सिद्धं नः समीहितम् । न हि प्रागाभावोऽपि कश्चित्सामान्याभावोऽस्ति । येन तत्प्रतियोगिता सामान्यधर्मेणावच्छिद्येत, विशेषाभावप्रतियोगिता तु तत्तद्घटत्वादिना विशेषेणावच्छिद्यते । न च तेन तेन रूपेण भविष्यद्घटादि ज्ञातुं शक्यम् । तज्जन्मानन्तरं तु तत्तद्रूपेण तज्ज्ञानसम्भवेऽपि न प्रागभावधीः प्रत्यक्षा स्यात् । तदानीं प्रागभावासत्त्वात् । प्रत्यक्षस्य विषयजन्यत्वात् । सामान्यप्रकारकज्ञानं च न विशेषाभावज्ञाने हेतुरित्युक्तम् । प्रतियोगितावच्छेदकप्रकारक-प्रतियोगिज्ञानस्याभावत्वप्रकारकाभावज्ञाने हेतुत्वात् । तस्यानुमानगम्यत्वेऽपि ‘न जानामि’ इति धियोऽपरोक्षायास्तद्विषयत्वायोगात् । अवभिचारिलिङ्गाद्यभावात्तदनुमानमपि दूरनिरस्त-मेव । ननु– ‘इदं मा भूत्’ इतीच्छाविषयतया तत्सिद्धिः । न, प्रागभावस्य स्वरूपतोऽ-साध्यत्वेन प्रतियोगिजनकविघटनेन तत्सम्बन्धस्येवात्यन्ताभावसम्बन्धस्यापि साध्यत्वा-त्तेनैवान्यथासिद्धेः ।

अथ– उत्पन्नस्य द्वितीयक्षणे पुनरुत्पत्त्यभावात्तत्पूर्वक्षणे सामग््रयभावो वाच्यः । स च प्रागभावाभावादेव । अन्यहेतूनां सत्त्वादिति– चेन्न । सामयिकात्यन्ताभावेनैवान्यथासिद्धेः । उत्पन्नस्यैव स्वोत्पत्तिविरोधित्वाच्च । अपि च सामग्री कार्यसत्त्वे प्रयोजिका, न तु तस्याद्यकालसम्बन्धरूपोत्पत्तावपि । आद्यकालसम्बन्धो हि स्वसमानकालीनपदार्थध्वंसा-नाधारकालाधारत्वम् । तत्र सामग्री कार्यस्य कालाधारत्वांशमात्रे प्रयोजिका, न तु विशेष-णांशेऽपि । तस्य तादृक्पदार्थध्वंससामग्रीविरहादेव सिद्धेः । पाकजरूपादिभेदोऽप्यग्नि-संयोगभेदात् पूर्वरूपादिध्वंसभेदाद्वा, न तु प्रागभावभेदात् । प्रतियोगिभेदं विना प्रागभाव-भेदायोगाच्च । नाप्युपादानत्वव्यवस्था तत्र मानम् । तन्तुत्वादिनैव तत्सिद्धेः । अन्यथा प्रागभावस्य सम्बन्धिविशेषोऽपि कुतः सिद्ध्येत् ? न च तदत्यन्ताभाववतः कथं तदुपादा-नत्वम् ? सम्बन्धान्तरेण त्वयाऽप्यभ्युपगमात्समयावच्छेदतदनवच्छेदाभ्यां वैलक्षण्याभ्युपग-माच्चेत्यलमतिविस्तरेण ।

एवं सामान्याभावोऽपि गौरवपराहत एव । तथा हि– सामान्यावच्छिन्नप्रतियोगिताकत्वं, अभावः, तस्य च तत्तदधिकरणसम्बन्धा इति त्रयं वा कल्प्यताम् ? क्लृप्ततत्तदधिकरण-सम्बन्धानामेकाधिकरणवृत्तित्वावच्छेदेन सिद्धानामभावानां सामान्यावच्छिन्नप्रतियोगिताकत्वं, तस्य च व्यासज्यवृत्तित्वमिति द्वयं वा कल्प्यताम् । तत्रोत्तरः पक्ष एव प्रेक्षावद्भ्यो रोचते । आद्यक्षणे ‘घटो नीरूपः’ इति प्रतीतेः सर्वसिद्धत्वात् । यावदाश्रयतद्भेदग्रहस्य दित्वादिग्रहे हेतुत्वेऽपि उक्तप्रतियोगिताग्रहे हेतुत्वानभ्युपगमात् । कार्योन्नेयधर्माणां यथा-कार्यमुन्नयनात् । न चैवं– अतिलाघवात् क्लृप्तानामधिकरणानामेवाभावधीहेतुत्वमस्तु, किं विशेषाभावैरपीति– वाच्यम् । अस्माकमिष्टापत्तेः । घटाभावो नेत्यादावतिरिक्ताभावस्य त्वयाऽप्यनभ्युपगमेन भावस्याप्यभावत्वप्रकारकप्रमाहेतुत्वस्योभयवादिसिद्धत्वात् ।

यदपि कश्चिदाह– प्रतियोगितावच्छेदकभेदस्याभावभेदनियामकत्वाद्विशेषाभावान्य-सामान्याभावसिद्धिः । अन्यथा अभावभेदासिद्धेः । प्रतियोगिभेदस्याभावभेदकत्वे एकघट-प्रतियोगिकस्य प्रागभावादिचतुष्टयस्याभेदप्रसङ्गाद् । अवच्छेदकभेदात्तु तद्भेदे न कोऽपि दोषः । क्वचित्तादात्म्यस्य, क्वचित्संसर्गस्य, क्वचित् पूर्वापरकालीनतत्तद्घटत्वादेश्च भेदात्– इति ।

तन्न । संसर्गप्रतियोगिविशेषणसाधारणस्यैकस्यावच्छेदकत्वस्य दुर्वचत्वात् । तादात्म्यादेश्च प्रतियोगितावच्छेदकत्वे मानाभावात् । भेदसिद्धिस्तु भाववदभावस्यापि विरुद्धधर्माध्यासादेव । अवच्छेदकभेदस्याभावभेदनियामकत्वं लिङ्गविधया तज्ज्ञापकत्वमेव वाच्यम्, न तु तज्जनकत्वम् । तच्च न । विपक्षबाधकतर्काभावेन सामानाधिकरण्याभावेन च व्याप्तेरेवासिद्धेः । अत एव– तदितरधर्मावच्छिन्नप्रतियोगिताकत्वं तदवच्छिन्नप्रतियोगिता-कान्यत्वव्याप्यमित्यपि– निरस्तम् । एवं चावृत्तीनां गगनादीनां समनियतानां चान्येषां धर्माणामेक एवात्यन्ताभावः, युगपद्विनष्टानामुत्पन्नानां वा समानदेशानामसति बाधके एक एव ध्वंसः प्रागभावो वा, व्यधिकरणधर्मावच्छिन्नप्रतियोगिताकोऽपि चेदभावः प्रामाणिकः, तदा तस्यैकस्यैव प्रतियोगिताः सर्वैरेव व्यधिकरणैः सर्वैश्च समानाधिकरणैः सम्बन्धैरेवा-वच्छिद्यन्ताम् । आकाशाभाव एव वा तथाऽऽस्ताम् । एकेनैवोपपत्तावभावभेदकल्पने माना-भावात् । न च– एवमेक एव जगतीतले भवत्वभावः । स एव तत्तदवच्छेदकदेशकालादि-भेदेन तत्तद्व्यवहारभेदं जनयिष्यतीति किमधिककल्पनयेति– वाच्यम् । उपपद्यते चेदस्तु । प्रकृते तु न बाधकं किञ्चित् । अत एव वैशेषिकाणां स्वाभ्युपगतकालपदार्थस्यैव सर्व-व्यवहारहेतुत्वोपपत्तौ न पदार्थान्तरसिद्धिरित्यद्वैतवादिनो वदन्ति । तदेवं ‘अहमज्ञः’ इति ज्ञानस्याभावज्ञानसामग्रीविलक्षणसामग्रीजन्यत्वादभावविलक्षणविषयत्वं सिद्धम् ।

एवं ‘त्वदुक्तमर्थं न जानामि’ इति प्रत्यक्षस्यापि । ननु– ‘साक्षात्त्वदुक्तार्थविषयं प्रमाणज्ञानं मयि नास्ति’ इत्येतद्विषयकमुदाहृतज्ञानम् । तच्च न साक्षादर्थविषयम् । प्रमाण-ज्ञानावच्छेदकतयाऽर्थस्य भानाद्, अतो न व्याघात इति– चेन्न । साक्षात्त्वदुक्तार्थमवेत्य हि तदभावो ग्राह्यः । तज्ज्ञानं च न साक्षिणा । स्वस्मिंस्तादृक्प्रमाणज्ञानाभावात् । अन्यनिष्ठं तु शब्दादिना ग्राह्यम् । शब्दादिश्च त्वदुक्तार्थं बोधयन्नेव तद्विषयत्वं ज्ञाने बोधयेत् । तथा च प्रथमतस्त्वदुक्तार्थविषयकं साक्षादेव ज्ञानमागतमिति तन्निषेधे न कुतो व्याघातः ? अत एव– विशेषस्य स्वरूपतो ज्ञानेऽपि विशेषप्रकारकज्ञानाभावो न व्याहत– इत्यपास्तम् । करतलामलकज्ञाने स्वविषयव्यावर्तकधर्मविषयत्वं प्रसिद्धमिह निषिध्यत इत्यपि न । त्वदुक्त-त्वस्यापि मदुक्ताद्व्यावर्तकत्वेन सामान्यतो व्यावर्तकधर्मविषयत्वस्य निषेद्धुमशक्यत्वात् ।

ननु– अवच्छेदकतया विशेषज्ञाने जातेऽपि न व्याहतिः । तथा हि– न हि विशेष-ज्ञानाभावस्त्वदुक्तार्थविषयकज्ञानाभावो वाऽत्र प्रतीयते । किं तु त्वदुक्तार्थविशेष्यकविशेष-प्रकारकज्ञानाभावः । तत्र च त्वदुक्तार्थविशेष्यकविशेषप्रकारकज्ञानत्वेन प्रतियोगिज्ञानेऽपि तादृक्प्रकारकतद्विशेष्यकज्ञानाभावसम्भवः । अस्य ज्ञानस्य ज्ञाने विशेष्ये विशेषप्रकारकत्व-प्रकारकत्वात् । यत्रापि ‘त्वदुक्तविशेषं न जानामि’ इत्यभिलापः, तत्राप्येवमेव व्याहत्य-भावः कथञ्चिदुन्नेयः । न च यत्रोक्तप्रतियोग्यप्रसिद्धिस् तत्र कथमभावप्रतीतिरिति– वाच्यम् । समवेतवाच्यत्वं नास्तीत्यत्रेव विशेष्ये विशेषणाभावविषयत्वेन व्यधिकरणधर्मावच्छिन्न-प्रतियोगिताकाभावविषयत्वेन वोपपत्तेरिति– चेन्न । अनुभवविरोधात् । विशेषज्ञानाभावस्य त्वदुक्तार्थज्ञानाभावस्य वाऽनभ्युपगमे तद्विषयज्ञानसत्त्वेन तद्व्यवहारापत्तेश्च । न चैवं दृश्यते । स्वतःप्रामाण्यमते तु तत्प्रकारकत्वे तद्विशेष्यकत्वे च गृह्यमाणे तद्वत्त्वग्रहण-स्यावश्यकतया तदंशे तत्प्रकारकतद्विशेष्यकत्वस्य तादृशप्रतियोगिज्ञाने सम्भवात् स्पष्ट एव व्याघातः । भावरूपाज्ञानपक्षे तु सर्वस्यापि साक्षिवेद्यतया न व्याघात इत्युक्तम् । तदेवं ‘त्वदुक्तमर्थं न जानामि’ इति प्रत्यक्षं भावरूपाज्ञानविषयमिति सिद्धम् ।

‘एवमेतावन्तं कालं न किञ्चिन्दवेदिषम्’ इति परामर्शसिद्धं सौषुप्तं प्रत्यक्षमपि भावरूपाज्ञानविषयमेव । ननु– परामर्शः किमनुमानं, किं वा स्मरणम् ? आद्ये ज्ञानाभाव एवानुमीयताम्, किं भावरूपाज्ञानेन ? तथा हि– सम्प्रतिपन्नोदयास्तमयकालवद्विवादपदयो-रप्युदयास्तमययोरन्तरालकालमनुमाय तत्कालमहं ज्ञानाभाववान्, अवस्थाविशेषवत्त्वात्, ज्ञानसामग्रीविरहवत्त्वात्, तुल्ययोगक्षेम आत्मादौ स्मर्यमाणेऽपि तद्वत्तया नियमेनास्मर्य-माणत्वाद्वेति प्रयोगसम्भवात् । द्वितीये तु नास्त्युपपत्तिः । संस्कारासम्भवात् । विनश्यदेव हि ज्ञानं संस्कारं जनयति, विना व्यापारं व्यवहितकार्यजननाक्षमत्वात् । अविनश्यता तु तेन स्वयमेव तत्कार्यस्य जनयितुं शक्यत्वात् किमिति संस्कारो जन्येत ? न हि संस्कारोऽपि प्रत्यक्षः । येन कार्यान्यथानुपपत्तिमन्तरेणापि अभ्युपेयेत । सौषुप्तं चानाद्य-ज्ञानोपरक्तं साक्षिचैतन्यरूपं ज्ञानं स्वतो वा उपाधितो वा न विनश्यतीति संस्कारं कथं जनयेत् ? तदभावात् कथं स्मर्येत, अस्मर्यमाणं वा कथं प्रमाणत्वेनोदाह्रियेतेति– चेन्न । न तावदनुमानं तत्र सम्भवति । हेतोः पक्षविशेषणस्य चाज्ञानात् । न हि ज्ञानाभाव-मन्तरेणावस्थायां विशेषो वक्तुं शक्यः । ज्ञानसामग्रीविरहश्च ज्ञानाभावानुमेयत्वेनान्योन्याश्रय-ग्रस्तः । न चेदानीन्तनेनेन्द्रियप्रसादेन पूर्वकालीनं तदुपरममनुमाय सामग्रीविरहानुमानम् । इन्द्रियप्रसादस्य सुखानुभवहेतुकस्य तदुपरमहेतुकत्वासिद्धेः । नियमेनास्मर्यमाणत्वं च यथा-श्रुतं वा सुषुप्तिकालावच्छेदेनेति वा ? आद्ये असिद्धिः । द्वितीये तूपेक्षणीयज्ञानाभावो न सिद्ध्येत् । तत्रैव व्यभिचारश्च ।

न च– तर्हि प्रातरनुभूतचत्वरे गजज्ञानाभावं कथमिति– वाच्यम् । ज्ञानानुपलब्ध्यै-वेत्यवेहि । अनुपलब्धिज्ञानं च भावरूपाज्ञानेन लिङ्गेन । तथा हि– पूर्वकालेऽहं, गजज्ञानाभाववान्, गजाज्ञानवत्त्वात्, यन्नैवं तन्नैवम्, यथा गजज्ञानवानहमिति । एवं सर्वत्राज्ञानस्य ज्ञानाभावव्याप्यत्वेन तदनुमापकत्वम् । न च– सुषुप्तिकाले ज्ञानाभावानु-मानार्थं भावरूपाज्ञानमिव रागाभावानुमार्थं द्वेषोऽपि स्वीकरणीयः, तद्विरोधिपदार्थानुभवं विना तदभावानुमानायोगादिति– वाच्यम् । भावरूपाज्ञानेन ज्ञानाभावेन वा रागाभावानुमान-सम्भवात् । तस्यापि तद्विरोधित्वात् । अथापरोक्षतो ज्ञाते त्वज्ञानाभावात् कथं परोक्ष-ज्ञानाभावानुमानम् ? सामग्रीविरहादिनेति गृहाण । न चात्राप्यन्योन्याश्रयः । शब्दादीनां योग्यानां योग्यानुपलब्ध्या अभावनिश्चयेन परोक्षज्ञानविरहज्ञानं विनैव सामग्रीविरहनिश्चयात् । सुषुप्तिकाले चेन्द्रियादिघटितसामग्रीविरहस्य फलाभावं विना ज्ञातुमशक्यत्वेनान्योन्या-श्रयोक्तेः । न च स्मरणपक्षे संस्कारानुपपत्तिः । अज्ञानस्याज्ञानवृत्तिप्रतिबिम्बितसाक्षि-भास्यत्वेन वृत्तिनाशादेव संस्कारोपपत्तेः । अज्ञानवृत्तिप्रतिबिम्बितचैतन्यस्यैव साक्षिपदार्थ-त्वात् । न च– जागरेऽप्यज्ञानस्य वृत्तिवेद्यत्वे वृत्त्यभावदशायां संशयाद्यापत्तिरिति– वाच्यम् । अज्ञानविषयाज्ञानाभावेन तदयोगात् । संशयादेस्तत्कारणीभूताज्ञानसमानविषयत्व-नियमात् । भावत्वादिना संशये त्विष्टापत्तिरेव । भावत्वादेः साक्षिवेद्यत्वाभावेनाज्ञानविषय-त्वात् । अज्ञानस्य स्वरूपेणैव साक्षिवेद्यत्वात् । ननु– तदा ज्ञानाभावोऽपि स्वरूपेणैव भासताम् । सप्रतियोगिकत्वेनाभावज्ञान एव प्रतियोगिज्ञानस्य हेतुत्वात् । अन्यथा ‘प्रमेयम्’ इति ज्ञानेऽप्यभावो न भासेतेति– चेन्न । साक्षिणा तावन्न स्वरूपेणाभावावगाहनम् । तस्य साक्षात्साक्ष्यवेद्यत्वात् । नापि शब्दादिना । तदानीं तेषामभावात् । नाप्यनुपलब्ध्या । तस्याः प्रतियोगिज्ञाननिरपेक्षाया अजनकत्वात् । न च– दृष्टाभावान्तरविलक्षणस्वभाव एवायमभाव इति स्वरूपेण साक्षिवेद्योऽस्त्विति– वाच्यम् । निर्विकल्पकबुद्धिवेद्यत्वे भावत्व-स्यैवौचित्यात् । अन्यथा परिभाषामात्रापत्तेः । ननु ज्ञानविरोधित्वादेस्तदाऽननुभवेन ‘नावेदिषम्’ इति तेनाकारेण कथं परामर्शः ? न । द्रष्टर्यन्तःकरणतादात्म्येनाहमुल्लेखस्येव ज्ञानविरोधित्वादेरपि तदैवानुभूयमानत्वेन तदंशे परामर्शत्वानभ्युपगमात् । सुषुप्तिकालीनस्य द्रष्टुरेव परामृष्टत्वात् ।

नन्वज्ञानवृत्तिप्रतिबिम्बितचैतन्यरूपस्याज्ञानानुभवस्य जाग्रत्यपि विद्यमानत्वात् कथम-ज्ञानस्मरणम् ? न हि धारावाहिकेषु अनुभवेषु तुल्यसामग्रीकेषु स्मरणव्यवहारः । तथा च धारावाहिकोऽज्ञानानुभव इति वक्तव्यम्, न तु परामर्श इति । सत्यम् । सुषुप्त्याख्या-यास्तामस्या अज्ञानवृत्तेर्नाशेन जाग्रति तद्विशिष्टाज्ञानस्य साक्षिणाऽनुभूयमानत्वाभावेन संस्कारजन्याविद्यावृत्त्यैव सुषुप्तिविशिष्टाज्ञानभानात् परामर्शत्वोपपत्तेः । केवलाज्ञानांशे तु तुल्यसामग्रीकत्वाद्धारावाहिकत्वमेव । अत एव कार्योपाधिविनाशसंस्कृतमज्ञानमात्रमेव प्रलयोपमं सुषुप्तिरित्यभिप्रेत्य वार्तिककारपादैः सौषुप्ताज्ञानस्मरणमपाकृतम् । तथा चोक्तम्–

न सुषुप्तिगविज्ञानं नाज्ञासिषमिति स्मृतिः ।

कालाद्यव्यवधानत्वान्न ह्यात्मस्थमतीतभाक् ॥

न भूतकालस्पृक्प्रत्यङ् न चागामिस्पृगीक्ष्यते ।

स्वार्थदेशः परार्थोऽर्थो विकल्पस्तेन स स्मृतः ॥

इत्याद्यव्याकृतप्रक्रियायाम् । विवरणकारैस्तु– ‘अभावप्रत्ययालम्बना वृत्तिर्निद्रा’ इति योगसूत्रानुसारेण तमोगुणात्मकावरणमात्रालम्बना काचिद्वृत्तिः सुषुप्तिरित्यभिप्रेत्य तदुपरक्त-चैतन्यस्य तन्नाशेनैव नाशात्तत्कालीनाज्ञानानुभवजनितसंस्कारवशेन ‘न किञ्चिदवेदिषम्’ इति ‘स्मरणमभ्युपेतम्’ इति वार्तिकविवरणयोरप्यविरोधः । अत एवोक्तं वार्तिककारैरुषस्ति-ब्राह्मणे–

न चेदनुभवव्याप्तिः सुषुप्तस्याभ्युपेयते ।

नावेदिषं सुषुप्तोऽहमिति धीः किम्बलाद्भवेत् ॥ इत्यादि ।

अभिप्रायस्तु वर्णित एव । साक्ष्यज्ञानसुखाकारास्तिस्रोऽविद्यावृत्तयः सुषुप्त्याख्यैकैव वा वृत्तिरित्यन्यदेतत् । निर्विकल्पकस्यापि स्मरणजनकत्वम्, अहङ्कारोपरागकालीनत्वाभावेन तत्तानुल्लेख इत्यादि सर्वमुपपादितमस्माभिः सिद्धान्तबिन्दौ । तस्मात् सौषुप्तानुभवोऽपि भावरूपाज्ञानविषय इति सिद्धम् । इत्यद्वैतसिद्धौ अज्ञानप्रत्यक्षत्वोपपत्तिः ।

### **न्यायामृततरङ्गिणी**

त्वन्मत इति ॥ अहमज्ञ इति प्रतीतेर्ज्ञानाभावविषयत्वं त्वयाऽपि वाच्यम् । अन्यथा तस्याः प्रामाण्यं न स्यादित्यर्थः । नन्वहमर्थस्याज्ञानानाश्रयत्वेऽपि तदाश्रयीभूतचैतन्येऽन्तःकरणतदात्म्याध्यासेनैकाश्रयसम्बन्धेन स्थूलो गच्छतीतिवदह-मज्ञ इति प्रतीतिर्भावरूपाज्ञानविषयैवेति चेन्न । शुद्धचैतन्यस्याज्ञानाश्रयतया विशिष्य प्रतीत्यसम्भवेनान्यस्य मुख्यतत्प्रत्ययस्याभावेनाहमज्ञ इत्यस्यैव मुख्यप्रत्ययत्वे वाच्ये अहमर्थस्याज्ञानाश्रयतया तस्य ज्ञानाभावविषयत्वं त्वयाऽपि वाच्यमित्यर्थात् । स्पष्टयिष्यते चैतदविद्याश्रयभङ्गे ॥ साक्षीति ॥ न च स्वस्मिन्विद्यमाने साक्षिवेद्ये सुखादौ स्वभ्रमसिद्धे रूप्यादौ च न जानामीति न व्यवहारः । परसुखादौ तथा व्यवहारस्तु परोक्षज्ञाननिवर्त्येन प्रमातृगताज्ञानेनैवोपपन्न इति वाच्यम् । अर्था-बोधात् । स्वसमवेते स्वभ्रान्तिसिद्धे चातीतसुखादौ रूप्यादौ च न जानामीति व्यवहारस्य सर्वसिद्धस्य सुखादावज्ञानमनिच्छता त्वयाऽपि ज्ञानाभावविषयत्वेन समर्थनीयत्वादित्यर्थात् । विषये प्रमातरि चाज्ञानस्यैकत्वाच्च । आवृतं विषय-मजानन् प्रमाताऽज्ञ इत्युच्यते । अत एव परोक्षज्ञानेन प्रमातृगताज्ञाने नाशितेऽपि विषयगताज्ञानसत्त्वेऽपि न न जानामीति व्यवहारापत्तिः । प्रमातृगताज्ञानकार्यस्य न जानामीति व्यवहारस्य विषयगताज्ञानेनापादयितुमशक्यत्वादिति निरस्तम् । तच्छक्तेरप्येकत्वाच्च ॥ विक्षेप इति ॥ विपर्यय इत्यर्थः ॥ अपरोक्षत इति ॥ विक्षेपरूपकार्यस्याज्ञानविषयत्वं प्रत्यप्रयोजकतया जडे न जानामीत्यस्य नाज्ञान-विषयत्वमित्यर्थः ॥ निरसिष्यमाणत्वादिति ॥ तस्याज्ञानकल्पितत्वेनान्योन्या-श्रयात् स्वयमेव प्रकाशहीने तत्कृत्याभावाच्चेत्यादिनाऽविद्याविषयभङ्ग इति शेषः ॥ वृत्तिरिति ॥ विषयप्रकाशकं सर्वगतजीवचैतन्यमविद्यानावृतमिति मते वृत्तेश्चिदुपरा-गार्थत्वादित्यर्थः ।

ननु मयि ज्ञानं नास्तीति प्रतीतिरपि न ज्ञानाभावविषया । तथाहि– अत्र हि ज्ञानाभावे ज्ञानत्वावच्छिन्नप्रतियोगिताकत्वमनुभूयते । तच्च तज्ज्ञानविशेषनिष्ठानां कथञ्चिदनुगतीकृतानां तत्तद्विशेषाभावकूटप्रतियोगिताकानां ज्ञानत्वस्यावच्छेदकत्वेन वा, विशेषाभावकूटातिरिक्तसामान्यधर्मावच्छिन्नप्रतियोगिताकाभावविषयत्वेन वा ? प्रकारान्तरासम्भवात् । तदुभयमपि न सम्भवति । अभावज्ञानकारणधर्म्यादिज्ञाने सति न तदुभयविधाभावज्ञानम् । प्रतियोगिभूतज्ञानज्ञानस्य तु स्वविषयीभूतज्ञान-विषयविषयकत्वेन तस्यैव तज्ज्ञानत्वात् । तयोर्यत्किञ्चित्प्रतियोगिव्यक्तिविरोधित्वेन तद्वति तयोरसम्भवात् । धर्म्यादिज्ञानाभावे तु कारणाभावादेव तयोर्न ज्ञानम् । अतो मयि ज्ञानं नास्तीत्यपि न ज्ञानाभावज्ञानम् । किन्तु भावरूपाज्ञानज्ञानमेवेति । मैवम् । यत्किञ्चिद्विशेषाभावस्यैव तथा प्रतीत्युपपत्तेः । न च तत्प्रतियोगिता न ज्ञानत्वावच्छिन्नेति वाच्यम् । अवच्छेदकत्वं हि नानतिरिक्तवृत्तित्वादिकम् । अवच्छेदकत्वाभिमतघटत्वादिसमनियतकम्बुग्रीवत्वाद्यतिप्रसक्तेः । किन्तु स्वरूप-सम्बन्धविशेष एव । तच्चास्ति सामान्यधर्मस्यापि विशेषप्रतियोगितया । नन्वेवं वायौ रूपं नास्ति, पुरोदेशे रजतं नास्तीत्याभासवाक्यजन्यप्रतीत्यनन्तरमपि तत्संशयादिनिवृत्तिर्न स्यात् । एकविशेषाभावबोधनेऽपि विशेषान्तरमादाय संशयोपपत्तेरिति चेत्, प्रथमं न कथञ्चित् । अपशवो वा अन्ये पशवो गोऽश्वेभ्य इत्यादाविव विशेषपरत्वशङ्कायाः सकलरूपाद्यभावतात्पर्यावगमान्निवृत्तौ उक्त-वाक्यात्संशयादिनिवृत्तेः । किं च वायौ रूपं नास्ति, मयि ज्ञानं नास्तीति समानाकारप्रतीत्योः कथं विषयवैजात्यम् । ननु प्रतियोगिज्ञानाज्ञानाभ्यामनु-पपत्त्याऽगत्या तत्कल्प्यत इति चेन्न । तर्हि तत एव यावदभावकिञ्चिदभाव-विषयत्वमेव कल्प्यताम् । एवं च प्रतीतिसारूप्यमपि समर्थितं स्यात् । त्वद्रीत्या एकस्या अभावविषयकत्वमन्यस्या अभावविलक्षणाज्ञानविषयत्वे सर्वथा तद्बाध एव भावरूपाज्ञानवादेऽपीति ।

ननु श्रवणादिसाध्यमोक्षहेतुब्रह्मज्ञानप्रागभावस्य ज्ञानेऽपि प्रतियोगिज्ञानाज्ञानाभ्यां न व्याहतिः । न हि श्रवणादिसाध्यत्वमोक्षहेतुत्वादिप्रकारकं ब्रह्मज्ञानज्ञानमपि सत् श्रवणादिसाध्यं मोक्षहेतुर्वा । येन तस्मिन् सति तादृक् ज्ञानप्रागभावो व्याहन्येतेति चेन्न । तद्विषयकज्ञाने सत्येव तद्विषयकज्ञानाभावस्य निरूपणं त्वयाऽपि वाच्य-मित्यत्र तात्पर्यात् । श्रवणादिसाध्यमोक्षहेतुज्ञानं निष्प्रपञ्चात्मविषयकमतस्तादृशात्म-ज्ञानस्य ज्ञानमपि निष्प्रपञ्चात्मज्ञानस्य ज्ञानमिति तस्मिन् सति कथं तादृशज्ञान-प्रागभावस्तिष्ठेत् । निष्प्रपञ्चात्मविषयतयाऽऽत्मसाक्षात्कारस्य तस्मिन् सति कथं प्रपञ्चनिवर्तकता । न तु श्रवणादिजन्यत्वेनाधिष्ठानतत्वसाक्षात्कारे सति । निरुपाधिभ्रमादर्शनादिति भावः । अत एव साक्षात्कारभिन्नं शङ्कते ॥ न चेति ॥ अनुपलब्ध्या वेति ॥ वाशब्दोऽनास्थायाम् । अनुमित्यभावे तात्पर्यात् । ननु ज्ञानाभावस्य झटिति प्रतीतिः स्वकारणस्य झटिति समवधानमाक्षेप्स्यति न तु स्वस्वानुमितिभिन्नत्वमित्यत आह ॥ त्वन्मत इति ॥

ननु जडे ज्ञानाभावो न प्रत्यक्षः । ज्ञानरूपप्रतियोगिग्राहकस्य मनसो बहिर-स्वातन्त्र्येण यावत्प्रतियोग्युपलम्भकसमवधानरूपयोग्यतायुक्तप्रतियोग्यनुपलब्धि-विरहात् । अतो जडे लिङ्गान्तरमेव ज्ञानाभावानुमापकमिति चेन्न । घटो यद्यव-च्छेदकविशेषेण ज्ञानाधारः स्यात् प्रत्यङ् स्यात् । तादृशज्ञानत्वेनोपलभ्यमानत्वस्य प्रत्यक्त्वादित्यनुपलम्भप्रतियोग्युपलम्भापादनसम्भवात् ॥ अपरोक्षत इति ॥ लिङ्गान्तरं तु नानुसंहितमिति भावः ॥ दुःखादाविति ॥ स्ववृत्त्यतीत-दुःखादिज्ञानाभावस्येत्यर्थः । भावरूपाज्ञानेन लिङ्गेन ज्ञानाभावोऽनुमीयत इत्यत्र दूषणान्तरमाह ॥ प्रतियोगीति ॥ विषयावच्छिन्नज्ञानरूपविशेषणज्ञानं विना विशिष्टज्ञानानुदयादित्यर्थः । भावरूपाज्ञानसमानविषयकज्ञानसदसद्भावाभ्यामज्ञानज्ञानं तवापि दुर्लभमित्याह ॥ अपि चेति ॥ अज्ञानस्य ज्ञानविरोधित्वेन प्रतीत्यनियमं परिहरति ॥ मुग्ध इति ॥ नञोऽप्रयोगेऽपि नञर्थानुभवोऽस्तीत्यर्थः ॥ अत एवेति ॥ मुग्धादिशब्देषु नञर्थप्रवेशसद्भावादेवेत्यर्थः ॥ उक्तं चेति ॥ अज्ञान-विषयाश्रययोरभेदेऽभिहितेऽस्यास्मिन्नज्ञानमित्याश्रयविषयभेदप्रतीत्या विरोध इति शङ्कायां तत्प्रतीतिमन्यथयितुमुक्तमित्यर्थः ॥ अज्ञानमिति ॥ ज्ञानस्य द्वय-सापेक्षत्वात् तत्प्रतियोग्यज्ञानस्यापि तत्सापेक्षत्वप्रथा घटत इत्यर्थः ॥ अन्यथेति ॥ अज्ञानस्य ज्ञानविरोधित्वेन प्रतीतिनियमाभाव इत्यर्थः ।

ननु ज्ञानाज्ञानं विरोधनिरूपकज्ञानज्ञाननियतज्ञानम् । तमोनीहारादिशब्दैस्तेन विनाऽपि तज्ज्ञानादित्यत आह ॥ ज्ञानाभावोऽपि हीति ॥ अज्ञानज्ञानवदेव ज्ञानाभावस्यापि सामान्येन ज्ञाने ज्ञानज्ञानमनपेक्षितमिति भावः ।

ननु न ज्ञानमज्ञानमित्यज्ञानशब्दो न यौगिकः येनावयवार्थज्ञानविरोधभान-मावश्यकमित्यत आह ॥ एतेनेति ॥ वृत्तिज्ञानेति ॥ प्रोक्षण्यादिशब्दवद-लब्धात्मकरूढ्यपेक्षया योगस्यैव बलवत्त्वमित्यर्थः । अस्त्वज्ञानशब्दोऽज्ञाने यौगिको रूढो वा । प्रत्यक्षेण तु ज्ञानविरोधित्वेनैवाज्ञानं प्रतीयत इत्याह ॥ शब्देति ॥ अन्यथाऽज्ञानस्य ज्ञानविरोधो न सिद्ध्येदिति भावः । उभयत्र परिहारं शङ्कते ॥ नन्विति ॥
साक्षिरूपमिति ॥ ननु बाह्यो विषयः कथं साक्षिभास्योऽसम्बन्धा-दित्याशङ्कां परिहर्तुं ज्ञानावच्छेदकस्येत्याद्युक्तम् । तदुक्तं विवरणे– ‘‘सर्वं वस्तु ज्ञाततयाऽज्ञाततया वा साक्षिचैतन्यस्य विषय एव । तत्र ज्ञाततया विषयः प्रमाण-व्यवधानमपेक्षते । अन्यस्तु सामान्याकारेण विशेषाकारेण वाऽज्ञानव्यावर्तकतया सदाऽवभासते’’ इति ॥ न तदिति ॥ साक्षिणो ज्ञानसाधकत्वान्न तद्विरोधित्व-मित्यर्थः ॥ वृत्तेरेवेति ॥ प्रमाणवृत्तेरित्यर्थः ॥ सममिति ॥

ननु भावरूपाज्ञानवज् ज्ञानाभावो न साक्षात्साक्षिवेद्यः । येन ज्ञाना-वच्छेदकविषयस्य ज्ञानद्वारा साक्षिवेद्यत्ववद् अभावप्रतियोगिज्ञानावच्छेदकविषयस्या-भावद्वारा साक्षिवेद्यत्वं स्यात् । ज्ञानवत् तदभावस्य साक्षिवेद्यत्वेऽपि न विषयः साक्षिवेद्योऽसम्बन्धात् । न च प्रतियोगिभूतं ज्ञानं साक्षात् साक्षिवेद्यमिति तद्द्वारा तदवच्छेदकविषयोऽपि साक्षिवेद्यः स्यादिति वाच्यम् । उत्पन्नं हि ज्ञानं साक्षिवेद्यम् । तस्मिंश्चोत्पन्ने तद्विषयोऽपि स्फुरतीति कुतस्तज्ज्ञानाभावः । अनुत्पन्नस्य ज्ञानस्य साक्ष्यसम्बन्धान्न तेन ज्ञानग्रहणम् । नतरां तद्द्वारा तद्विषयग्रहणमिति चेत् । मैवम् । विरोधिनिरूपकाज्ञानोत्पत्त्यनुत्पत्तिभ्यां भावरूपाज्ञानसत्त्वस्य ज्ञानद्वारक-ज्ञानविषयविषयकसाक्षिज्ञानस्य वा सम्भवेन साम्यात् । नन्वज्ञानविशेषण-तयाऽनुत्पन्नमपि ज्ञानं तद्विषयश्च साक्षिवेद्य इति चेत् क्वेदमवगतं भवता । ननु घटं न जानामीत्यनुभवादिति चेन्न । एतस्य त्वदभिमताज्ञानविषयत्वेऽसंमतेः । तस्मान्न जानामीति ज्ञानविरोधि किञ्चित् साक्षिणाऽनुभूयते । तद्द्वारा विषयोऽपीत्येता-वत्सिद्धम् । तस्याभावविलक्षणत्वं प्रकल्प्य तद्द्वारा विषयानुभव इति कल्पनापेक्षया क्लृप्तेऽभावे विषयानुभावकताकल्पनैवोचिता । लाघवात् । भावविलक्षणस्य द्वारत्ववदभावस्यापि तत्सम्भवाच्च । बाह्यविषयस्य साक्षिणा ग्रहणेऽतिप्रसङ्गभङ्गाय स्वसम्बद्धाभावप्रतियोगिज्ञानविषयत्वस्य नियामकस्य सम्भवाच्च ।

नन्ववच्छेदकस्य विषयादेः प्रागज्ञाने कथं तद्विशिष्टाभावज्ञानमिति शङ्का तत्परि-हारश्च अभावबुद्धौ प्रतियोगित्वानुयोगित्वादिवत्पूर्वानुपस्थितस्यापि विशेषणस्य विशिष्टबुद्धौ भानसम्भवेन विशिष्टज्ञानस्य विशेषणज्ञानजन्यत्वे मानाभाव इत्येवं-रूपोऽपि समः । विशेषणतावच्छेदकप्रकारकज्ञानं विना कथं विशिष्टवैशिष्ट्य-ज्ञानमित्यपि न । प्रत्यक्षत्वादिरूपेण पृथक्क्लृप्तकार्यकारणभावेनैवोपपन्नस्यार्थ-समाजसिद्धस्य विशिष्टवैशिष्ट्यज्ञानत्वस्य कार्यतानवच्छेदकत्वेन तत्र कारणान्तरा-कल्पनात् । इह च विशेष्ये विशेषणं तत्र च विशेषणान्तरमिति न्यायेन विशिष्ट-वैशिष्ट्यज्ञानसम्भवादिति । साक्षिणा विशेषतो ज्ञायमानेऽपि विषयेऽज्ञानमिति पक्षे ज्ञानाभावेनान्यथासिद्धिमुक्त्वा सामान्येन विषयज्ञाने विशेषतस्तज्ज्ञानमिति पक्षेऽपि ज्ञानाभावेनान्यथासिद्धिरित्याह ॥ तस्मादिति ॥ अवच्छेदकस्येति ॥ विरोध-निरूपकज्ञानं प्रत्यज्ञानं च प्रत्यवच्छेदकस्येत्यर्थः । ननु विशेषज्ञानाभावे विशेष-ज्ञानत्वावच्छिन्नं प्रतियोगीति तस्य ज्ञाने स विशेषोऽपि ज्ञात एवेति विशेष-ज्ञानाभावव्याघात इत्यत आह ॥ तद्विशेषेति ॥ तत्सामान्येति ॥ निरूपणीया-भावप्रतियोगिज्ञानविषयीभूतविशेषसमानाधिकरणसामान्यधर्मविषयकज्ञानमित्यर्थः । ननु विशेषज्ञानाभावं प्रति सामान्यज्ञानं तत्प्रतियोगिज्ञानं वाऽप्रतियोगीति कथं तस्य विशेषज्ञानाभावज्ञानं प्रति हेतुताऽप्रयोजकता वा स्यादित्यत आह ॥ अन्वयेति ॥ निरूपणीयाभावप्रतियोगिविज्ञानव्यक्तिज्ञानं विनाऽपि सामान्येन तज्ज्ञाने सत्येव विशेषज्ञानाभावज्ञानस्यानुभूयमानत्वादित्यर्थः ॥ न त्विति ॥ यस्या ज्ञान-व्यक्तेरभावो निरूप्यते तज्ज्ञानव्यक्तिस्तज् ज्ञानं वा तदभावज्ञाने न हेतुरित्यर्थः ॥ अपर इति ॥ त्वदुक्तमर्थं न जानामीत्यादाविति शेषः । अत्र मते निरूपणीयाभावप्रतियोगिज्ञानापेक्षया अभावज्ञानहेतौ ज्ञाने व्यक्तिभेदे प्रकारभेदे सत्यपि समानविषयत्वं लभ्यत इत्यर्थः ।

॥ केचित्त्विति ॥ त्वदुक्तमर्थं न जानामीत्यादौ भासमानधर्मातिरिक्तो व्यावृत्त्यधिकरणतावच्छेदको धर्मो विवक्षितः । तेन त्वदुक्तत्वस्य मदुक्ताद्व्यावर्त-कत्वेन सामान्यतो व्यावर्तकधर्मविषयत्वं निषेद्धुमशक्यमिति निरस्तम् ॥ तद्विशेषणतयेति ॥ तत्र विशिष्टार्थविषयके ज्ञाने प्रमाणज्ञानविशेषणतयेत्यर्थः । ज्ञानावच्छेदकविषयाग्रहे ज्ञानग्रहसम्भवादभावग्रहो भविष्यतीत्याह ॥ किं चेति ॥ अनुमानादीति ॥ विषयाभावेनानुमितिरूपवृत्त्यसम्भवादित्यर्थः ॥ रहस्यमिति ॥ शब्दवृत्तेरज्ञानविषयत्वस्यानुभूयमानत्वादित्यर्थः ॥ आद्य इति ॥ अज्ञान-विषयकानुमित्यादिवृत्त्याऽज्ञानावच्छेदकविषयस्य ग्रहणे तयैव वृत्त्या तदज्ञाननाशा-पत्तिरित्यर्थः ॥ त्वन्मत इति ॥ साक्षिणोऽज्ञानाविरोधित्वेऽपि वृत्तेस्तद्विरोधित्वस्य त्वयाऽपि स्वीकारादित्यर्थः ॥ यदि चेति ॥ परोक्षवृत्त्या अज्ञानाभिभवे वा, प्रमातृगताज्ञाननाशेऽपि वा विषयावरकाज्ञाननिवृत्त्यनङ्गीकार इत्यर्थः ॥ तां विनेति ॥ अज्ञाननिवृत्तिं विनेत्यर्थः ॥ उक्तमिति ॥ दृश्यत्वहेतुभङ्गे ॥ परोक्षेति ॥ गुञ्जापुञ्जे वह्निभ्रमानन्तरमुष्णस्पर्शानुमितेः कण्ठे धार्यमाणत्वादिलिङ्ग-जन्यानुमित्यादिनेत्यर्थः ॥ भ्रमेति ॥ भ्रमोपादानस्याज्ञानस्य सत्त्वादित्यर्थः ॥ तस्येति ॥ अज्ञानाकारप्रतीतेरुभयत्र समत्वादिति भावः । ननु परोक्षवृत्तेर-ज्ञाननिवर्तकत्वे उपादानाभावादपरोक्षभ्रमो न स्यादित्यत आह ॥ परोक्षत इति ॥ अस्मन्मते ह्यज्ञानस्य भ्रमानुपादानत्वादिति भावः । तव मते तस्यापि दोषस्य बोद्धव्यत्वादित्याह ॥ त्वन्मत इति ॥ अज्ञानविषयकानुमित्यादिवृत्त्या तदव-च्छेदको विषयो न गृह्यत इति पक्षे आह ॥ अन्त्य इति ॥ परामर्शः स्मरणम् । सुषुप्त्यवस्थायां ज्ञानाभावानुभवाभावान्न तस्य जागरे परामर्शः सम्भवतीत्याशङ्क्य परिहरति ॥ न चेति ॥ धर्म्यादिज्ञानाभावनिमित्तकः सुषुप्त्यवस्थायां विशेषरूपेण ज्ञानाभावाननुभव इत्युच्यते सामान्यरूपेण वा । आद्य आह ॥ भावरूपेति ॥ तथा च सुषुप्त्यवस्थायां तेन रूपेण ज्ञानस्याप्यननुभवात्तस्यापि परामर्शो न स्यादित्यर्थः ॥ तदपेक्षणादिति ॥ अज्ञानावच्छेदकविषयविषयकविरोधनिरूपक-ज्ञानस्यापेक्षणादित्यर्थः । द्वितीये त्वाह ॥ सामान्येति ॥ विरोधनिरूपकं ज्ञान-मज्ञानविषयं सामान्यरूपेणोल्लिखतीति न विशेषरूपेऽज्ञानविरोध इत्यर्थः ॥ तर्हीति ॥ अभावप्रतियोगिभूतं ज्ञानमपि स्वविषयं सामान्येनोल्लिखदभावनिरूपक-मस्त्वित्यर्थः । द्वितीयपक्षे ज्ञानेन साम्यं वक्तुं शङ्कते ॥ नन्विति ॥ सममिति ॥ अज्ञानज्ञानाभावयोः साक्षियोग्यत्वतदयोग्यत्वाभ्यां वैषम्यमिति शङ्कां परिहरत्यपि-शब्देन ।

नन्वभावस्य ससम्बन्धिकत्वात्स्वरूपेण ज्ञानमेव नास्तीत्यत आह ॥ अभाव-स्यापीति ॥ ज्ञानाभावस्य ज्ञानग्राहकग्राह्यत्वेऽपि सुषुप्तौ न तद्ग्रहः । तस्या एव प्रतिबन्धकत्वादित्यत आह ॥ यद्वेति ॥ किन्त्विति ॥ सुषुप्तौ ज्ञानाभावः स्थित इति जाग्रत्यनुमीयत इत्यर्थः ॥ अवस्थेति ॥ सम्प्रतिपन्नोदयास्तमयकालवद्विवाद-पदयोरप्युदयास्तमययोरन्तरालकालमनुमाय तत्कालेऽहंज्ञानाभावाद् अवस्थाविशेष-वत्त्वाद् व्यतिरेकेण जाग्रदहमिवेत्यनुमानेनेत्यर्थः । न च ज्ञानाभावमन्तरेणा-वस्थाविशेषो वक्तुमशक्य इति वाच्यम् । श्रुतिसिद्धप्राज्ञपरिष्वङ्गविशेषकालस्य सुषुप्त्याख्यस्य ज्ञानाभावभिन्नस्य सुवचत्वात् ॥ सामग््रयभावस्येति ॥

ननु ज्ञानसामग्रीविरहस्य ज्ञानरूपकार्यविरहानुमेयत्वेनान्योन्याश्रय इत्यत उक्तम् ॥ इन्द्रियेति ॥ इदानीन्तनेन्द्रियप्रसादेन सुषुप्तिकालीनेन्द्रियोपरमानुमान-मित्यर्थः । न चेन्द्रियप्रसादस्य सुखानुभवहेतुकस्य तदुपरमहेतुकत्वमसिद्धमिति वाच्यम् । स्वरूपसुखानुभवस्येन्द्रियोपरमं प्रत्यप्रयोजकत्वात् । इन्द्रियविषयानु-भवजन्यसुखानुभवस्य तदानीमभावात् ॥ तत् तुल्येति ॥ तुल्यत्वं चानुपेक्षणीय-त्वम् । तेनोपेक्षणीये न व्यभिचारः । तदंशे संस्कारानुद्बोधेनास्मर्यमाणे व्यभिचार-वारणाय नियमेनेति ॥ त्वन्मत इति ॥ सुषुप्तावहमर्थाभावेन तदा तस्याननु-भूततया न किञ्चिदवेदिषमिति जाग्रत्कालीनज्ञानस्याहमर्थे परामर्शत्वं न सम्भव-तीत्यर्थः ॥ अन्यानुभूत इति ॥ अहमर्थानवच्छिन्नस्य सुषुप्तावज्ञानद्रष्टृत्वं, तदवच्छिन्नस्य जाग्रति तत्परामर्ष्टृत्वमित्यसम्भवेन अहमर्थानवच्छिन्नस्यैव जाग्रत्य-ज्ञानानुभव एवायमित्यस्यैव वक्तव्यत्वादित्यर्थः । संस्काराभावान्नाज्ञानांशे परामर्श इत्याह ॥ सुषुप्तावित्यादिना ॥ विनष्टस्य ज्ञानस्य स्मरणजननायोगेन तेन संस्कारो जननीयः । अविनश्यत्तु साक्षादेव स्मरणजननयोग्यमिति न तेन संस्कारो जन्यते । न हि संस्कारः प्रत्यक्षः । येन कार्यान्यथानुपपत्तिं विनापि स कल्प्येते-त्यभिप्रायेणोक्तं नित्यज्ञानस्येत्यादिना । अविद्यावृत्तेरनित्यत्वात् तदुपहितसाक्षि-रूपस्याज्ञानज्ञानस्याप्यनित्यत्वात् तस्य संस्कारजनकत्वं भविष्यतीति शङ्कापरिहारा-योक्तम् ॥ अविद्यावृत्तीत्यादि ॥ न चाज्ञानविषयकाज्ञानाभावेन न तत्र संशयादिरिति वाच्यम् । अज्ञानगोचरज्ञानाभावेन तत्राज्ञानस्याप्यापाद्यमानत्वादिति भावः ।

ननु प्रमाणस्यानाशेऽपि प्रमेयस्य नाशात् संस्कारोपपत्तिः । तथाहि – सुषुप्ति-विशिष्टाज्ञानभानात् परामर्शत्वोपपत्तिरिति चेन्न । सुषुप्त्यवस्थाया अविद्यावृत्तित्वे मानाभावात् । दोषाजन्यत्वाद् व्यवहारदशायामबाध्यत्वाच्च सुषुप्तेर्नाविद्यावृत्तित्वम् । तथापि केवलाज्ञानांशे सुषुप्तिजागरयोस् तुल्यसामग्रीकत्वाद् धारावाहिकबुद्धित्वमेव न परामर्शत्वम् । अत एवाव्याकृतप्रक्रियायां वार्तिक उक्तं–

‘‘न सुषुप्तिगविज्ञानान्नाज्ञासिषमिति स्मृतिः ।

 कालाद्यव्यवधानत्वान्न ह्यात्मस्थमतीतभाक् ।

 न भूतकालस्पृक् प्रत्यङ् न चागामिस्पृगीक्षते ।

 स्वार्थदेशपरार्थोऽर्थोऽविकल्पस्तेन स स्मृतः ॥’’ इति ।

एतत् सर्वमभिसन्धायोक्तम् ॥ जागरणादावपीति ॥ यदि सुषुप्तौ सुषुप्त्यवस्था-विशिष्टमनुभूयेत तर्हि जागरेऽपि तथैवानुभूयेतेत्यर्थः । तत्तानुल्लेखाच्च नायं परामर्शः । किन्तु ज्ञानाभावानुभव एव । अत एव अभावप्रत्ययालम्बनावृत्तिस्सिद्धेति योग-सूत्रमिति । ज्ञानाभावानुमानानभ्युपगमे बाधकमाह ॥ अन्यथेति ॥ इच्छादा-विति ॥ इच्छादावज्ञानाभावादित्यर्थः । तदा सुषुप्तौ ॥ न हीति ॥ विरोधि-पदार्थानुभवेनैव तदभावानुमानस्य त्वयाऽङ्गीकारादित्यर्थः ॥ ज्ञानाभावादेवेति ॥ अज्ञानानुमितादिति शेषः ॥ तदभावेति ॥ प्रकाशमाने आत्मादौ ज्ञानाभावाभावेन तत्र रागाद्यभावो न सिद्ध्येदित्यर्थः ॥

व्यासाद्रिसृततर्काम्बुपूरैः पक्षयुगं युजि ।

न्यायामृततरङ्गिण्यामज्ञानाक्षमभावगम् ॥

### **न्यायामृतकण्टकोद्धारः**

प्रमाणज्येष्ठत्वान् निरपेक्षत्वेन प्रबलत्वाच्च प्रथमं प्रत्यक्षमज्ञाने प्रमाणत्वेनोक्तम् । अतस्तदेव दूषयति ॥ यच्चेति ॥ त्वन्मतेऽपीति ॥ नन्वत्र नाहमर्थो ज्ञानाश्रयत्वेन प्रतीयते । किन्तु चैतन्यमेव तथा प्रतीतिस्त्वज्ञानाश्रयचैतन्येऽन्तःकरणतादात्म्या-ध्यासादिकार्थसम्बन्धेनैकं रूपमितिवदुपपद्यत इति चेन्न । किमियमेव प्रतीतिश्चिन्मात्रा-श्रयत्वे प्रमाणमन्या वा । नाद्यः । आहमज्ञो मय्यज्ञानमित्यहमर्थाश्रयत्वेनैवाज्ञान-विषयत्वात् । न द्वितीयः । तस्या असिद्धेः । न हि चिन्मात्रमज्ञमिति प्रतीतिः कस्याप्यस्ति । एवं चान्योन्याश्रयः । सिद्धे चिन्मात्राश्रयत्वे प्रतीतेरेकार्थसम्बन्धे-नोपपत्तिः । तदुपपत्तौ च चिन्मात्राश्रयत्वमिति ।

किं च चैतन्येऽन्तःकरणतादात्म्याध्यासोऽसिद्ध एव । तथा चासिद्धे न सिद्ध-साधनमिति । मिथ्यात्वप्रमाणस्य प्रागेव सम्यग् दूषितत्वात् ॥ साक्षिवेद्य इति ॥ न च स्वसाक्षिसिद्धे स्वभ्रमसिद्धे च न जानामीति व्यवहार एव नेति वाच्यम् । सुखमात्रं जानामिति तद्विशेषं तु न जानामीत्येवमनुभवस्य सर्वसिद्धत्वात् । एवं भ्रमसिद्धेऽपीति । परसुखादौ न जानामीत्याद्यनुभवस्य सर्वसिद्धत्वाच्च । न च सोऽनुभवः प्रमातृ-गताज्ञानेनैवोपपन्नो न विषयगताज्ञानमपेक्षत इति वाच्यम् । एवं हि सर्वत्र न जानामीति व्यवहारस्य प्रमातृगताज्ञानेनैवोपपत्त्या विषयगताज्ञानासिद्धिप्रसङ्गात् । अहमज्ञ इत्यादेरपि प्रमातृगताज्ञाने प्रमाणत्वेन विषयगताज्ञाने प्रमाणाभावप्रसङ्गाच्च । प्रमातृगतमप्यज्ञानं परकीयसुखादिविषयमेव वाच्यम् । अन्यविषयस्यान्यत्र न जानामीति व्यवहारा-नापादकत्वात् । तथा चापसिद्धान्तः । दुःखादिविषयस्याज्ञानस्यानङ्गीकारात् । अज्ञान-द्वैविध्यकल्पने गौरवाच्च । प्रमातृगताज्ञानस्य विषयगतार्थोपादानत्वायोगेन भ्रमोपादानत्व-लक्षणासम्भवाच्च ।

॥ त्वन्मत इति ॥ ननु परोक्षज्ञानेन प्रमातृगतमज्ञानं निवृत्तम् । तेन विषय-गताज्ञाने विद्यमानेऽपि प्रमातृगताज्ञानाभावान्न न जानामीति व्यवहारः । प्रमातृगता-ज्ञानकार्यस्य विषयगताज्ञानेनोपपादयितुमशक्यत्वाद् इति चेन्न । उक्तप्रमाणानां प्रमातृ-गताज्ञान एव प्रमात्वेन विषयगताज्ञाने प्रमाणाभावात् । भ्रमान्यथानुपपत्त्या तत्कल्पन-मित्यपि न । तस्य प्रकारान्तरेणैवोपपाद्यमानत्वात् । न जानामीति व्यवहार-रूपकार्याक्षमस्याज्ञानत्वे प्रमाणाभावाच्च । अज्ञानद्वैविध्ये गौरवाच्चेति ॥ त्वन्मत इति ॥ न च त्वदुक्तमर्थमित्यत्र जडावच्छिन्नं चैतन्यमेव विषय इति न ज्ञानासम्भव इति वाच्यम् । विशिष्टस्यापि जडत्वेनाज्ञानविषयत्वासम्भवात् । न चैते प्रत्यया अप्रमाण-मेवेति वाच्यम् । अप्रमाणैः प्रमेयसाधनायोगात् । अन्यथा बाष्पारोपितधूमेनापि वह्णिः सिद्ध्येत् । तथा च तेनाप्यर्थक्रिया स्यात् । तथा च त्वदुक्तमर्थं न जानामीत्यादेर् ज्ञानाभावविषयत्वे तद्वदेवास्यापि तद्विषयत्वसम्भवः । निरसिष्यमाणत्वादविद्याविषयभङ्गे इति शेषः ।

॥ भावरूपाज्ञानविषयत्वेनेति ॥ ननु धर्मिप्रतियोगिज्ञानाज्ञानाभ्यां ज्ञान-सामान्याभावस्य व्याहतत्वेन मयि ज्ञानं नास्तीत्यस्यापि भावरूपाज्ञानविषयत्वाद् विषयभेदाप्रतीतिर्युक्ता । तथा हि । मयि ज्ञानं नास्तीति प्रतीतिर् वायौ रूपं नास्तीति प्रतीतिवत् सामान्याभावविषया वा यावद्विशेषाभावविषया वा वाच्या । न च तद्युक्तम् । धर्मिप्रतियोगिज्ञानाज्ञानाभ्यां व्याहतत्वादिति चेन्न । मयि ज्ञानं नास्तीति प्रतीतेर् विशेषाभावविषयत्वेनोक्तद्विविधपक्षानभ्युपगमात् । न च प्रतियोगितानवच्छेदकस्य प्रतियोग्यंशे प्रकारत्वात्प्रकृते च ज्ञानरूपप्रतियोग्यंशे प्रकारस्य ज्ञानत्वस्यैवावच्छेदकत्वम् । अन्यथा सामान्याभावसिद्धिर्न स्यादिति वाच्यम् । प्रतियोगिप्रकारत्वेन भावस्यैव प्रतियोगितावच्छेदकत्वमिति नियमासिद्धेः । अन्यथा प्रथमे क्षणे रूपं नास्तीति प्रतीतेरपि सामान्याभावविषयत्वापत्तिः । न चेष्टापत्तिः । कस्यचित्प्रागभावेन कस्य-चिदत्यन्ताभावेन सामान्याभावासम्भवात् । सामान्याभावे प्रतियोगिवत् तत्प्रागभाव-स्यापि प्रतियोगित्वेन तत्सत्वे तदसम्भवात् । सामान्याभावस्य यत्किञ्चित्प्रतियोगिसत्व-विरोधित्वात् । प्रमेयो घटो नास्तीत्यत्र प्रमेयघटत्वस्याप्यवच्छेदकत्वापत्तेश्च । अत एव गङ्गेशचरणेन सामान्याभावे रूपं नास्तीति प्रतीतिः प्रमाणत्वेन नोपन्यस्ता । न चैवं सामान्याभावसिद्धिर्न स्यादिति वाच्यम् । तस्य गङ्गेश्वराद्युक्तरीत्या सिद्ध्युपपत्तेः । न चैवं वायौ रूपं नास्तीति प्रतीतेः सामान्याभावविषयत्वं न स्यादिति वाच्यम् । सामान्यप्रतीतेः सामान्यविषयत्वस्य बाधकैकापोद्यत्वेन वायौ रूपं नास्तीति प्रतीतेः सामान्याभावविषयत्वे बाधकाभावेन तदविषयत्वोपपत्तेः । न च प्रकृतेऽपि तथा । धर्मिप्रतियोगिज्ञानाज्ञानव्याघातरूपस्य बाधकस्य सत्वात् । नन्वत एवाज्ञानविषयत्वं कल्प्यतामिति चेन्न । विशेषविषयत्वेन चोपपत्तावतिरिक्तधर्म्यन्तराकल्पनात् । अज्ञान-विषयत्वानुपपत्तेश्च । तथा हि अज्ञानमपि न जानामीति ज्ञानसामान्यविधिनोपेततया प्रतीयत इति वक्तव्यम् । तथा च विरोधनिरूपकज्ञानाज्ञानाभ्यां व्याघातस्तुल्य एव । तथा च सामग्रीवैचित्र्ये कल्प्यमानेऽभाव एव तत्कल्प्यताम् । क्लृप्तत्वेन लाघवात् । न त्वतिरिक्तमज्ञानं कल्पनीयम् । गौरवात् ।

किं चाज्ञानज्ञाने विद्यमाने कथं ज्ञानसामान्यविरोध्यज्ञानम् । न चाज्ञानं वृत्तिरूपविशेषज्ञानविरोधि न ज्ञानसामान्यविरोधीति वाच्यम् । न जानामीति सामान्य-विरोधित्वस्यैव प्रतीतेः । सामान्यविरोधित्वेन प्रतीयमानमपि बाधकाद् विशेषविरोधीति कल्प्यते । तर्हि बाधकादेकसामान्यतोऽभावप्रतीतिरपि विशेषविषयेत्यस्तु ।

किञ्च वृत्तिरूपज्ञानस्य निरूपकत्वे तज्ज्ञानं वक्तव्यम् । तस्य च विषयनिरूप्यतया तद्विषयोऽपि ज्ञात इति कथं तत्राज्ञानम् ? न च निरूपकतद्विषयाज्ञानज्ञानं साक्षिरूप-मतस्तस्मिन्विद्यमानेऽपि वृत्तिरूपविरोधिज्ञानाभावाज् ज्ञानं युक्तमिति वाच्यम् । तर्ह्य-ज्ञानज्ञानं तत्प्रतियोगितद्विषयज्ञानमपि साक्षिरूपमिति न काचिदनुपपत्तिः । न चायम-भाव अनुपलब्ध इति वाच्यम् । अभावस्याप्रत्यक्षत्वे साक्षात्करोमीत्यनुभवायोगात् । अभावस्य प्रतियोगिग्राहकग्राह्यत्वनियमाच्च । प्रतियोगिनोऽज्ञानस्य साक्षिवेद्यत्वे तदभावस्यापि तत्त्वमुचितमेव ।

ननु विषयाज्ञानम् अनुभूय पुरुषस्तन्निवृत्यर्थं तद्विचारे प्रवर्तते इति सर्वानुभव-सिद्धम् । तद्यदि ज्ञानाभावो न जानमीति प्रतीतेर् विषयः स्यात्तदा ज्ञातेऽपि तथा प्रतीत्यापत्तिः । तद्विचारार्थं प्रवृत्यापत्तिरिति चेन्न । अज्ञानस्य ज्ञानविराधित्वेन प्रतीत्या निरूपकज्ञानावश्यकतया दूषणसाम्यात् । वक्ष्यमाणरीत्या सामान्यतो ज्ञाने विशेष-ज्ञानाभावसम्भवेन विशेषनिश्चयार्थं प्रवृत्याद्युपपत्तेश्च । तथा च मयि ज्ञानं नास्तीति प्रतीतौ नाज्ञानं विषयः । किन्तु ज्ञानाभावो विषय इति अहमज्ञ इत्यत्रापि ज्ञानाभाव एव विषय इति साधूक्तम् ।

एतेन भावरूपाज्ञानं च सर्ववृत्त्यधिष्ठानतया तत्र ज्ञानबुद्धिप्रयोजकज्ञानत्व-सामान्यभूतचैतन्यं निवर्त्यम् । चैतन्यं चैकमेवेति ज्ञानसामान्यविरोधीति निरस्तम् । चैतन्यरूपे ज्ञाने विद्यमानेऽप्यज्ञानानिवृत्तेस्तस्य ज्ञानसामान्यविरोधित्वाभावात् । चैतन्यरूपस्य साक्षिणो ज्ञानसाधकतया तद्विरोधित्वानुपपत्तेश्च । चैतन्यस्य ज्ञानत्वरूपत्वे प्रमाणाभावाच्च । वृत्तौ सत्यामेव घटं जानामीति प्रत्ययाद् वृत्तेरेव चैतन्ये ज्ञान-व्यवहारप्रयोजकत्वमिति वैपरीत्यापत्तेश्च ॥ भावरूपाज्ञानवादेऽपीति ॥

ननु श्रवणादिसाध्यमोक्षहेतुब्रह्मज्ञानरूपस्य प्रतियोगिनो ज्ञानाज्ञानाभ्यां नाऽत्र व्याहतिः । न हि श्रवणादिसाध्यमोक्षहेतुत्वप्रकारकं ज्ञानं ब्रह्मज्ञानम् । ब्रह्मज्ञानमपि वा तत्र मोक्षहेतुर्न वा श्रवणादिसाध्यमतः प्रतियोगिनोऽभावेन प्रागभावसम्भव इति चेन्न । प्रतियोगिज्ञानस्य ब्रह्मज्ञानत्वे मोक्षहेतुत्वस्याप्यावश्यकत्वात् । ‘‘ब्रह्मविदाप्नोति परम्’’ इति ब्रह्मज्ञानं तस्य मोक्षहेतुत्वावगमात् । न च ब्रह्मसाक्षात्कारस्तद्धेतुरिति वाच्यम् । उक्तज्ञानज्ञानस्य साक्षिवेद्यत्वेन तज्ज्ञानविषयविषयस्यापि साक्षात्कारसम्भवात् । तज्ज्ञानस्य साक्षिवेद्यत्वानङ्गीकारे ज्ञानमप्रामाणिकमेव स्यात् । ज्ञानस्यापि अबुबुत्सित-तयाङ्गत्वेन सुखादिवज् ज्ञातैकसत्वाच्च । ब्रह्मज्ञानत्वेनैव श्रवणादिसाध्यत्वस्याप्यापादनात् । एवं च श्रवणादिसाध्यमोक्षहेतुब्रह्मज्ञाने कथं प्रागभाव इति व्याहतिरेवोत्पाद्या ।

यद्वा शाब्दादिसाधारणब्रह्मज्ञानप्रागभावस्य सत्वात् तज्ज्ञाने प्रतियोगिविशेषज्ञाना-ज्ञानाभ्यां व्याहतिरित्यनेन ग्रन्थेनोपलक्षणाददोषः । न च प्रागभावस्य सामान्या-भावाभावशाब्दज्ञानं नास्तीति प्रतीयमानाभावस्य शाब्दज्ञाने विद्यमाने सम्भवात् शाब्द-ज्ञानपदं शाब्दज्ञानविशेषपरम् । अतो न व्याघात इति वाच्यम् । तथा सति न हि ज्ञानं नास्तीति तथैवेति प्रतिबन्दिमात्रे तात्पर्यात् । घटज्ञानप्रागभावादेरप्युपलक्षणमेतत् । तत्रापि घटज्ञानज्ञाने घटज्ञानस्य वृत्तत्वात् प्रागभावासम्भवो ज्ञाने प्रतियोगिज्ञानाभावात् प्रागभावज्ञानासम्भव इति व्याहतेः साम्यात् । प्रागभाव एव नास्ति तज्ज्ञानं वा नास्तीति तु निरसिष्यते ॥ वृत्तिज्ञानस्येति ॥ उपलक्षणमेतत् । अज्ञानस्यापि विषय-निरूप्यतया तज्ज्ञानाज्ञानाभ्यां ज्ञानं दुष्करमिति न तेन प्रागभावानुमानम् । लिङ्गज्ञाना-भावेऽनुमानासम्भवादिति द्रष्टव्यम् ॥ अनुपलब्ध्या वेति ॥ पररीत्या स्वमतेऽनुप-लब्धेरप्रमाणत्वात् ॥ झटितीति ॥ तथा च यदाऽज्ञानं प्रतीतं तदैव प्रागभावोऽपि प्रतीत सति न तयोर् लिङ्गलिङ्गिभाव इति भावः । तद्दूषणं तु स्वव्याहतत्वेन जात्युत्तरमित्याह ॥ अपि चेति ॥

ननु यद्यज्ञानं ज्ञानविरोधित्वेन प्रतीयते तर्हि मुग्धोऽस्मीत्यादौ विरोधभावार्थं नञ् उल्लेखः स्यादित्यत आह ॥ मुग्धोऽस्मीत्यादौ त्विति ॥ नन्वज्ञानं प्रकारान्तरेण प्रतीयते यदा तदा ज्ञानविरोधित्वेन न प्रतीयत इति तत्प्रतीतौ न विरोधनिरूपक-ज्ञानाज्ञानाभ्यां व्याघातः । अभावस्तु यदा प्रतीयते तदा धर्मिप्रतियोगिसापेक्ष एव प्रतीयत इति तत्र व्याघात एवेत्यत आह ॥ ज्ञानाभावोऽपि हीति ॥ तथा चाज्ञान-प्रतीतिसाम्यमेवाभावप्रतीतेरिति भावः ॥ क्लृप्तावयवशक्त्यैवेति ॥ प्रोक्षण्यधिकरण-न्यायेनेति भावः ।

ननु बहुलप्रयोगादिना रूढिरवश्याभ्युपेया । अन्यथा पङ्कजादिशब्दानामपि रूढि-र्नाङ्गीकर्तव्या । योगस्यातिप्रसक्तत्वात् । तत्परिहारार्थं रूढिरभ्युपगम्यते चेत्तुल्यं प्रकृतेऽ-पीत्यत आह ॥ शब्दाप्रयोगेऽपीति ॥ तथा च शब्दजन्यप्रतीतौ विरोधाभावेऽपि प्रत्यक्षजन्यप्रतीतौ तद्भानमावश्यकमिति तत्र व्याघात एवेति भावः । उक्तमर्थं कारिकया सङ्गृह्णाति ॥ एवं चेति ॥

किञ्च मास्तु विरोधनिरूपकज्ञानाज्ञानाभ्यां व्याघातोऽज्ञानावच्छेदकज्ञानाज्ञानाभ्यां तु सत्वाद् अवच्छिन्नज्ञानेऽवच्छेदकस्य ज्ञानस्य कारणत्वात् । अन्यथा प्रतियोगिज्ञानादिक-मप्यभावज्ञानकारणं न स्यात् । यद्यन्वयव्यतिरेकाभ्यां प्रतियोग्यादिज्ञानम् अभावज्ञान-कारणं तदा ससम्बन्धिकपदार्थज्ञाने सम्बन्धितावच्छेदकप्रकारकसम्बन्धिज्ञानस्य कारण-त्वात् तादृशज्ञाने कथमज्ञानम् ? न च सम्बन्धीति गौरवात्त्याज्यमिति वाच्यम् । सम्बन्धितावच्छेदकप्रकारकज्ञानस्यैव तद्विरोधित्वादित्याह ॥ अपि चेति ॥ सममिति ॥ धर्मिप्रतियोग्यादिज्ञानस्यापि साक्षिरूपत्वादिति भावः ।

ननु तथाऽपि ज्ञानसामान्ये विद्यमाने कथं तदभावः ? सामान्याभावस्य यत्किञ्चि-त्प्रतियोगिसत्वविरोधित्वादित्यत आह ॥ न जानामीति धीस्त्विति ॥

ननु सामान्याभावविषयतया प्रतीयमानस्य कथं विशेषाभाविषयेतेति चेत्तर्हि ज्ञानसामान्यविरोधितया प्रतीयमानस्य कथं वृत्तिरूपज्ञानविशेषविरोधित्वम् । ज्ञान-सामान्यविरोधित्वासम्भवादिति । यदि तदेतदत्रापि तुल्यम् । न चैवमुभयत्राप्यनु-पपत्तिसाम्येऽभावविषयत्वे किं बीजमिति चेदभावस्य क्लृप्तत्वेन तद्विषयत्वे लाघवम्, अज्ञानविषयत्वे गौरवमिति विभावय ।

एतेनैव त्वदुक्तमर्थं न जानामीत्यादिप्रतीतिरपि नाज्ञानविषयेति समाहितम् । तत्राप्यज्ञानावच्छेदकज्ञानाज्ञानाभ्याम् अज्ञानज्ञानस्य व्याहतत्वात् । ननु सामान्यतोऽ-वच्छेदकज्ञानमेवावच्छिन्नज्ञाने कारणम् । तेन सामान्याकारेणावच्छेदके ज्ञातेऽपि विशेषा-ज्ञानं सम्भवति । न च येन रूपेणाज्ञानं तेन रूपेण ज्ञानं कारणमिति वाच्यम् । विशेषाज्ञानज्ञानेऽन्वयव्यतिरेकाभ्यां सामान्येनैवावच्छेदकज्ञानस्य हेतुत्वात् । अन्यथाऽ-सम्भवात् । तथा च न व्याघात इति चेत् तुल्यमेतत्सर्वमभावज्ञानेऽपीत्याह ॥ तस्मादिति ॥

नन्वेतावता सामान्यतः प्रतियोगिज्ञाने अज्ञानविशेषावच्छिन्नप्रतियोगिकाभावज्ञान-मिति पर्यवसितम् । तच्चायुक्तम् । प्रतियोगितावच्छेदकप्रकारकप्रतियोगिज्ञानस्याभावज्ञाने कारणत्वात् । अन्यथा प्रमेयत्वेन घटज्ञाने घटत्वेनाभावप्रतीतिः स्यादिति चेन्न । अज्ञानावच्छेदकस्याप्यज्ञानावच्छेदकतावच्छेदकप्रकारकज्ञानं कारणम् । अन्यथा प्रमेय-त्वेनावच्छेदकज्ञाने घटं न जानामीति प्रतीतिः स्यादिति तुल्यत्वात् । तत्र विशेषप्रकारकं ज्ञानं साक्षिरूपमिति यदि तदपि तुल्यमत एवाह ॥ वृत्तिरूपविशेषज्ञानाभाव इति ॥ यदि चान्यत्र तथाभावेऽपि अज्ञानावच्छेदकस्य सामान्यज्ञानमेव कारणं तर्हि अन्यत्र प्रतियोगितावच्छेदकप्रकारकज्ञानस्य कारणत्वेऽपि ज्ञानाभावज्ञाने सामान्येनैव प्रतियोगि-ज्ञानं कारणमिति तुल्यम् । वस्तुतस्तु अभावज्ञाने प्रतियोगिनि भासमानधर्मप्रकारकमेव ज्ञानं कारणम् । एवं च प्रमेयत्वेन ज्ञानमादाय नातिप्रसङ्गः । प्रमेयत्वमात्रस्याभावज्ञाने प्रतियोगिन्यभावात् । न चाभावज्ञाने प्रतियोग्यंशे प्रतियोगितावच्छेदकमेव भासते न तदतिरिक्तमिति वाच्यम् । अप्रयोजकत्वात् । प्रतियोगितानवच्छेदकस्यापि प्रमेयत्वस्य प्रमेयो घटो नास्तीति प्रतियोग्यंशे भानाच्च । प्रथमघटे घटे रूपं नास्तीति प्रतियोगिता-नवच्छेदकस्य रूपत्वस्य भावाच्च । अत एव घटानुत्पत्तिदशायां विशेषाभावरूपस्यापि घटप्रागभावस्य घटो नास्तीति ज्ञानं सम्भवति । प्रतियोगितावच्छेदकस्यैव प्रतियोगिनि भावनियमाभावात् । न च प्रतियोगितावच्छेदकधर्मेण कथं प्रतियोगिताया धीरिति वाच्यम् । वह्नौ वैजात्यस्य तृणजन्यताग्रहोत्तरकल्प्यत्वेन वह्नित्वेनोपस्थिते तृणाजन्यता-ग्रहवद् यागजन्यतावच्छेदकेन स्वर्गत्वेनोपस्थिते यागजन्यताग्रहवद् इदम् अभिधेयवत् प्रमेयादित्यत्राभिधेयनिरूपितव्याप्त्यनवच्छेदेनापि प्रमेयत्वेन व्याप्यत्वग्रहवच्च प्रतियोगिता-नवच्छेदकधर्मपुरस्कारेणापि प्रतियोगिताग्रहोपपत्तेः । न चैवं घटवत्यपि घटो नास्तीति प्रत्ययापत्तिरिति वाच्यम् । किं घटसामान्याभिप्रायेण वा घटविशेषाभिप्रायेण वा । नाद्यः । घटसामान्यस्य तत्रोपलब्धत्वेन सामान्याभिप्रायेण तादृशप्रत्ययासम्भवात् । न द्वितीयः । इष्टापत्तेः । विशेषाभिप्रायेण सामान्यव्यवहारस्य सकलजनसिद्धत्वात् । अत एव विशेषाभिप्रायेण मम धनं नास्तीति व्यवहरन्ति । न चैवं सामान्याभावसिद्धिर्न स्यात् । तत्प्रतीतेः सामान्यरूपेण विशेषाभावविषयत्वसम्भवादिति वाच्यम् । प्रतियोगिनि भासमानस्य प्रतियोगितावच्छेदकत्वस्य बाधके सत्येव त्याज्यत्वेन यत्र बाधकाभावस्तत्र सामान्यस्य प्रतियोगितावच्छेदकत्वेन सामान्याभावप्रतीतिसम्भवात् । न हि विशेष्यवति विशिष्टाभावो विशेषणाभावपर्यवसायीति सर्वत्र तथात्वेन विशिष्टाभाव-सिद्धिः । उभयाभाववति तत्प्रतीतेरबाधात् । विशिष्टाभावतुल्ययोगक्षेमत्वात्सामान्या-भावस्य । न च यावद्विशेषाभाविषयत्वेन तत्प्रतीत्युपपत्तौ सामान्याभावः किमर्थ-मङ्गीकर्तव्य इति वाच्यम् । अस्य सामान्याभाववादत्वेनाज्ञानवादत्वाभावात् । न हि सामान्याभावसिद्धावज्ञानसिद्धिः । येन तवेष्टं स्यात् । सामान्याभावाङ्गीकर्त्रापि विशेषा-भावाङ्गीकारे यावद्विषयत्वेनाज्ञानप्रतीतेरुपपादयितुमशक्यत्वात् । किं वा प्रसिद्धरूपाभावे वायौ निश्चिते वायौ रूपं न वा वायू रूपवान्न वेति संशयस्यानुभवसिद्धत्वात् । तत्कोटित्वेन सामान्याभावसिद्धिः । न च यावद्विशेषाभावानामेव संशयकोटित्वमिति वाच्यम् । तेषां निश्चितत्वेन संशयकोटित्वासम्भवात् । न चैतावन्त्येव रूपाणीति निश्चयदशायां संशयाभाव आपाद्यते उत तदनिश्चयदशायाम् । नाद्यः । इष्टापत्तेः । न द्वितीयः । अतिरिक्तरूपसम्भावनया तादृशसंशयोपपत्तेः । उक्तसम्भावनाविरहसहकृतस्य यावद्विशेषाभावनिश्चयस्य प्रतिबन्धकत्वादिति वाच्यम् । उक्तरूपप्रतिबन्धकल्पने माना-भावात् । एतावन्त्येव रूपाणीति निश्चयदशायामपि अस्य संशयस्यानुभवसिद्धत्वाच्च ।

ननु यथा रूपं रूपत्वेन एककोटितया भासते तथा यावद्विशेषाभावोऽप्यनिश्चितेन रूपेण संशयकोटिरस्तु । अन्यथा रूपमप्यतिरिक्तं स्वीकर्तव्यमिति चेन्न । अनिश्चितं हि रूपं न रूपाभावत्वम् । विशेषाभावप्रतियोगिनि रूपत्वनिश्चयेन रूपत्वोपहिताभावत्वस्य निश्चितत्वात् । न च रूपत्वावच्छिन्नप्रतियोगिकाभावत्वमनिश्चितमेवेति वाच्यम् । तस्यानिश्चितत्वेऽपि विशेषाभावे रूपत्वावच्छिन्नाभावत्वाभावेन तेन रूपेण विशेषाभावस्य संशयविषयत्वासम्भवात् । विशेषाभावो हि तत्तद्रूपत्वावच्छिन्नप्रतियोगिकः न तु रूपत्वावच्छिन्नप्रतियोगिकः । न हि तत्तद्रूपत्वावच्छिन्नं तत्तद्रूपं रूपत्वावच्छिन्नं रूपं तु रूपत्वावच्छिन्नमिति न रूपप्रतिबन्धीगृहः । अतो विशेषाभावस्य संशयकोटित्वासम्भवात् संशयकोटित्वेन सामान्याभावः स्वीकर्तव्यः । अत एव गङ्गेश्वरेणापि तथैव विभावितम् । न चात्र संशये संशयकोटित्वेन भासमानाभावप्रतियोगिनि भासमानरूपत्वस्यावच्छेदकत्वं न भासत इति वाच्यम् । बाधकाभावे प्रतियोगिनि भासमानस्य स्वरूपसम्बन्धविशेष-रूपावच्छेदकत्त्वभासनियमात् । अत एव बाधकबलात् प्रतियोगिनि भासमानस्य नावच्छेदकत्वमित्युक्तम् ।

एवं हि ‘घटो भूतः’ इत्यत्रापि क्रियातीततैव भासते । अन्यथाऽनन्तध्वंसस्य तद्दिन-वर्त्तित्वेनाद्य ‘भूतः’ इति प्रतीतिप्रसङ्गात् । अतीतता च प्रतियोगितप्रागभावानाधार-समयसम्बन्धिता । प्रागभावत्वं च कादाचित्काभावत्वं प्रतियोगिजनकाभावत्वं वा । जनकत्वं चानन्यथासिद्धनियतपूर्ववृत्तित्वम् । पूर्ववृत्तित्वं च प्रागभावपरिमितसमय-वृत्तित्वम् । अतो न प्रागभावादावव्याप्तिः । सर्वथा निर्वचनासामर्थ्ये स्वरूपसम्बन्ध-विशेषपर्यन्तानुसरणात् । अन्यथा सर्वत्र तस्यैव लक्षणत्वापत्त्याऽविद्यालक्षणनिर्वचन-स्यायुक्तत्वप्रसङ्गाच्चेति । सर्वस्य वक्तुं शक्यत्वेन ध्वंसोऽपि न सिद्ध्येत् । ओति पदाप्रयोगश्च परदिनवर्त्तित्वव्यावृत्तिप्रतीतिर्मा भूदित्येतदर्थमिति वक्तुं शक्यत्वाच्च । यदि चैतादृशातीतताविषयत्वापेक्षया ध्वंसविषयत्वं सिद्ध्यति तर्हि तादृशभविष्यत्तापेक्षया प्रागभावविषयत्वं लघ्विति समम् ।

न च तत्त्वज्ञानव्यतिरेके ब्रह्ममात्राविद्यानिवृत्तिव्यतिरेक इति सम्भवति । ब्रह्मणोऽ-नित्यत्वप्रसङ्गात् । न च ‘घटो भूत’ इति प्रतीतिबलाद् ध्वंसोऽङ्गीकार्य इति वाच्यम् । तर्हि घटो भविष्यतीति प्रतीतिबलात् प्रागभावोऽपि स्वीकर्तव्यः । ननु तत्र प्रागभावो न विषयः । किन्तु क्रिया भविष्यत्येव । अन्यथा दिनान्तरोत्पत्स्यमानघटे एव दिनवर्त्ति-प्रागभावप्रतियोगित्वेनाद्य घटो भविष्यतीति प्रतीतिप्रसङ्गः । न च भविष्यत्ता प्रागभाव-मन्तरेण दुर्निरूपेति वाच्यम् । प्रतियोगितद्ध्वंसानाधारकालसम्बन्धित्वस्य भविष्यत्त्वस्य निर्वक्तुं शक्यत्वात् । न च ध्वंसत्वं प्रागभावप्रतियोग्यभावत्वमेवेति प्रागभावाङ्गीकार एवेति वाच्यम् । ध्वंसत्वस्य प्रतियोग्यजनकाभावत्वेन कादाचित्काभावत्वेन वा निर्वक्तुं शक्यत्वात् । न च जनकत्वं प्रागभावगर्भमिति वाच्यम् । तस्य स्वरूपसम्बन्ध-विशेषत्वात् । अन्यथा प्रागभावादावव्याप्तेरिति चेत् । मैवम् । माऽस्तु वा सामान्या-भावः । तथाऽपि नास्माकं क्षतिः । प्रागभावादीनामेव विशेषाभावानां सामान्येन रूपेण ‘अहमज्ञ’ इत्यादौ प्रतीतिसम्भवादित्युक्तमेव । प्रतियोगिनि भासमानस्य प्रतियोगिता-वच्छेदकत्वनियमो नेत्यपि प्रतिपादितमेवेति ।

नन्वेवं ज्ञानप्रागभावविषयत्वेन ‘अहमज्ञः’ इत्यादीनाम् उपपत्तिरिति वाच्यम् । तन्न युज्यते । प्रागभावसत्त्वे प्रमाणाभावेन तस्याभावादिति चेत्, तर्हि ध्वंसोऽपि न स्यात् । न चेष्टापत्तिः । ध्वंसानङ्गीकारे अविद्यानिवृत्तिरूपमोक्षाभावे तदर्थं शास्त्रप्रणयनादौ न प्रवर्तेत । न चाज्ञानध्वंसो ब्रह्मस्वरूप एवेति वाच्यम् । तथात्वे मोक्षस्य नित्यसिद्धत्वेन संसारानुपलम्भप्रसङ्गात् । तत्त्वज्ञानसाध्यत्वानुपपत्तेश्च । न च योगक्षेमसाधारणं जन्यत्व-मिहाप्यस्तीति वाच्यम् । यस्मिन् सत्यग्रिमक्षणे यत्सत्त्वं, यदभावे चासत्त्वं, तत्तेन गग्यम् । विपक्षबाधकस्य उक्तत्वात् । अनेनैतदपि निरस्तम् । सामान्याभावस्वीकारे त्रयं कल्प्यम् । सामान्याभावस्तस्य सामान्यावच्छिन्नप्रतियोगिकत्वं, तत्तदधिकरणसम्बन्ध इति । तदनङ्गीकारे तत्प्रतीतेर्यावद्विशेषाभावानां सामान्यावच्छिन्नप्रतियोगिकत्वं तस्य व्यासज्यवृत्तित्वमिति द्वयमेव । तथा च लाघवादुत्तरपक्षः समीचीन इति न सामान्याभावसिद्धिरिति । प्रमतिसिद्धेऽर्थे गौरवस्यादोषत्वात् । अनेकेषां विषयत्वे कारणत्वे च गौरवमिति वैपरीत्याच्च । सामान्यावच्छिन्नप्रतियोगिकत्वस्य व्यासज्यवृत्तित्वे द्वित्वादिवदनेकप्रतीतावेव प्रतीतिप्रसङ्गाच्च । तादृशस्यापि व्यासज्यवृत्तित्वे घटत्वस्यापि तत्त्वप्रसङ्गाच्च । विशेषावच्छिन्नानां सामान्यावच्छिन्नत्वस्याप्रामाणिकत्वाच्च । तस्मात् सामान्याभावसिद्धिरप्रत्यूहैवेति । अत एवावृत्तिगगनादीनामेक एवाभाव इति परास्तम् । ‘‘गगनमिह नास्ति’’ इति प्रतीयमानस्यापराभावत्वसम्भवादित्यलमतिविस्तरेण ।

तादात्म्यस्यावच्छेदकत्वे मानाभाव इति वाच्यम् । घटः पटो नेति प्रतीतेरेव मानत्वात् । अन्यथा घटस्याभावप्रतियोगित्वेऽपि प्रमाणाभावः स्यात् । न त्वत्र घटत्वस्य प्रतियोगितावच्छेदकत्वे बाधकं पश्यामः । न चावच्छेदकभेदस्याभावभेदनिया-मकत्वं लिङ्गविधया तज्ज्ञापकत्वं, न तु तज्जनकत्वम् । तच्च न सम्भवति । विपक्षे बाधकतर्काभावेन सामानाधिकरण्याभावेन च व्याप्तेरसिद्धेरिति वाच्यम् । यदावच्छेदक-भेदस्तदा तदवच्छिन्नाभावभेद इति कालिकव्याप्तिसम्भवात् । मन्मते व्याप्तेरविनाभाव-रूपत्वेन सामानाधिकरण्याघटितत्वाच्च । भिन्नभिन्नाभावप्रतीतेरबाधितत्वेन विपक्ष-बाधकत्वसम्भवाच्च । यत्र तदितरधर्मावच्छिन्नप्रतियोगिताकत्वं तत्र तदवच्छिन्न-प्रतियोगिताकान्यत्वमिति दैशिकव्याप्तिरपि सम्भवति ।

किञ्चावच्छेदकभेदस्याभावभेदकत्वमवश्यं वाच्यम् । प्रतियोगिभेदस्य तत्त्वे प्रागभावादीनाञ्चतुर्णाम् ऐक्यं स्यात् । एवं च रूपत्वरूपप्रतियोगितावच्छेदकधर्मभान-नियमाभ्युपगमे सामान्याभावाद्यसिद्धिरूपबाधकाभावात् प्रतियोगितानवच्छेदकेनापि ज्ञान-त्वादिना रूपेण ज्ञानप्रागभावादिभानं युक्तमित्यहमज्ञ इत्यादिप्रतीतयो ज्ञानप्रागभाव-विषयत्वेन नाज्ञानविषया इति स्थितम् ।

नन्ववच्छेदकभेदेन कथमभावभेदः ? भिन्नानामवच्छेदकानां वक्तुमवशक्यत्वादिति चेन्न । क्वचित् तादात्म्यस्य क्वचित् संसर्गस्य क्वचित्पूर्वापरकालीनत्वादेश्चावच्छेदकभेदस्य सम्भवात् । न च संसर्गप्रतियोगिसाधारणमवच्छेदकत्वं दुर्वचमिति वाच्यम् । रूप-सम्बन्धविशेषत्वेन तस्य सुवचत्वात् । न च स्वरूपसम्बन्धत्वमपि दुर्वचमिति वाच्यम् । सम्बन्धान्तरमन्तराविशिष्टप्रत्ययजननयोग्यत्वस्य तत्त्वात् । न च नष्टो ध्वस्त इति प्रतीत्या ध्वंससिद्धिरिति वाच्यम् । तत्रापि क्रियाविशेषातीतताया एव विषयत्व-सम्भवात् । न च ध्वंसोऽप्रत्यक्षोऽपि तु अनुमीयत इति वाच्यम् । साक्षात्करो-मीत्यबाधितप्रत्ययात् । तत्प्रतिबद्धलिङ्गाभावाच्चेति । प्रागभावेऽपि तथा वक्तुं शक्यत्वाच्च । तस्माद्दुरुत्तराप्रतिबन्दितरङ्गिणीध्वंसो नाङ्गीक्रियत इति तु निराकृतमेव । किं वेदं मा भूद् इति इच्छाविषयतया प्रागभावसिद्धिः । न च प्रागभावस्यासाध्यतया इच्छाविषयत्वा-सम्भव इति वाच्यम् । योगक्षेमसाधारसाध्यत्वस्य तत्र सम्भवात् । प्रतियोगिजनक-विघटनेन तत्सम्बन्धस्यापि साध्यत्वाच्च । न चात्यन्ताभावविषयतयोपपत्तिरिति वाच्यम् । तस्य तत्सम्बन्धस्य चानादिनित्यत्वेनासाध्यत्वात् । अन्यथाऽत्यन्ताभावत्वस्य पारिभाषिकतापत्तेः । अपि चोत्पन्नस्य द्वितीयक्षणे पुनरुत्पत्यभावात्पूर्वक्षणे सामग््रयभावो वाच्यः । स च प्रागभावाभावादेव । अन्यहेतूनां सत्त्वादिति प्रागभावसिद्धिः । न च सामयिकात्यन्ताभावेनैवोपपत्तिरिति वाच्यम् । तस्य कादाचित्कत्वेऽत्यन्ताभावत्वस्य पारिभाषिकतापत्तेः । अनानि सान्तत्वे चेष्टस्यैव सिद्धेः । अनाद्यनन्तत्वे च पुनरुत्पत्ति-प्रसङ्गदोषातिवारणम् । न च घटस्यैव विरोधित्वान् नोत्पन्नस्य पुनरुत्पत्तिरिति वाच्यम् । विरोधिताया कारणविघटकत्वेनैव दृष्टत्वात् । तद्विघट्टकारणगवेषणायां प्रागभावे एव विश्रामात् । न च सामग्रीसत्त्वप्रयोजिका नोत्पत्ताविति वाच्यम् । सामग््रयभावेऽपि सत्त्वस्य दर्शनेनोत्पत्तावेव तस्याः प्रयोजकत्वात् । अन्यथा नित्येऽपि सामग्री-कल्पनापत्तेः । किञ्चोपादानत्वव्यवस्थार्थं प्रागभावस्य स्वीकरणमावश्यकम् । न च तन्तुत्वादिनैव तद्व्यवस्थेति वाच्यम् । तन्तुत्वादीनामनन्तत्वेन प्रागभावस्य कर्तृजन्यता-वच्छेदककार्यत्ववद् उपादानतावच्छेदकत्वात् तन्तुत्वादेश्च सर्वथा कार्याक्षमेऽपि सत्त्वे-नोपादानताव्यवस्थापकत्वाच्च । प्रागभावस्य च फलबलकल्प्यत्वेनानतिप्रसङ्गात् ।

किञ्च घटोत्पत्तावासन्नायामस्ति घटो नास्तीति प्रतीतिः । न च सा ध्वंस-विषयिणी । तदानीं तस्याभावात् । नाप्यत्यन्ताभावविषयिणी । तस्य सदा सत्वेन घटकालेऽपि प्रतीत्यापत्तेः । अभावभ्रमानुपपत्तेश्च । न च सा भ्रमः । बाधकाभावात् । तस्मात् प्रागभावविषयिण्येवेति सिद्धः प्रागभावः । न चोत्पत्तिक्षणावच्छिन्नघटात्यन्ता-भाव एव स इति वाच्यम् । दत्तोत्तरत्वात् । घटसत्त्वकालेऽपि तस्य सत्वेन तथाप्रतीत्यापत्तेश्च । प्रतियोगितावच्छेदकस्यैव प्रतियोगिनि भाननियमश्चोक्तप्रतीतिबलादेव त्याज्यः । उत्पादविनाशशीलात्यन्ताभावस्वीकरणं च गौरवादेव त्याज्यमिति संक्षेपः ।

एतेन सर्वे प्रागभावनिरसनप्रकाराः कण्ठकोलाहलरूपा इत्युपरम्यते । तथा च प्रागभावप्रतीतेरप्रत्यूहत्वात्तदविषयत्वेन अहमज्ञ इत्यादिप्रतीत्युपत्तेः साधूक्तं तस्मा-दित्यादिना ॥ अपरे त्विति ॥ न चैवं निर्विकल्पकविशेषज्ञानेऽपि तज्ज्ञानाभावप्रतीतिः स्यादिति वाच्यम् । निर्विकल्पकस्य खपुष्पतुल्यत्वात् । न चात्र प्रतियोगिज्ञानं न साक्षिणा । प्रतियोगिनोऽविद्यमानत्वात् । शाब्दं च तज्ज्ञानं विशेषप्रकारकमेवेति वाच्यम् । साक्षिणो विद्यमानमात्रस्यैव प्रतीयमानत्वादिति चिन्तनीयम् ।

किं च प्रागभावादिर्न कपाले घट इति विद्यमानताविरोधेन प्रतीयते । न तथाऽ-त्यन्ताभावः । तस्यान्यत्र विद्यमानताविरोधिविषयत्वानभ्युपगमेन तादृशप्रतियोगि-विषयत्वसम्भवात् । अन्यथा तस्य प्रामाण्यग्राहकत्वाभावे प्रामाण्यस्य परतस्त्वापत्तेः । प्रामाण्यस्याबाधितार्थकत्वरूपत्वेन अतीतादिघटितत्वात् । शाब्दज्ञानस्यापि विशेषप्रकार-त्वेऽपि येन रूपेण तदपेक्षितं तद्रूपेण प्रकारत्वाभावाच्च ॥ प्रमेयत्वाद्याकारेणेति ॥ अतद्गुणसंविज्ञानबहुव्रीहिणा प्रतियोगिनिरूपकेऽर्थे भासमानप्रकारकज्ञानसम्भवादिति द्रष्टव्यम् ॥ केचित्त्विति ॥ न च त्वदुक्तस्य मदुक्ताद्व्यावर्तकत्वेन सामान्यतो व्यावर्तकधर्मविषयत्वस्य निषेधोऽशक्य इति वाच्यम् । न मया सामान्यतो व्यावर्तकधर्मविषयत्वं निषिध्यते । किन्तु करतलामलेकेत्याद्युक्त्याऽसाधारणव्यावर्तक-धर्मविषयत्वस्य निषेधात् । यादृशधर्मविषयत्वे सति तदधिकरणे साधारणे व्यवहारः केनाप्यभेदारोपो वा न भवति । अत एवाह ॥ करतलेति ॥ अन्ये त्विति ॥ न चात्रापि साक्षात् त्वदुक्तार्थविषयप्रमाणज्ञानं प्रतियोगितज्ज्ञानं च न साक्षिणा । तस्य विद्यमानार्थविषयत्वात् । शब्दश्चार्थं बोधयन्नेव ज्ञानं बोधयतीति साक्षात् प्रमाणज्ञानस्य वृत्तत्वात्कथं तदभाव इति वाच्यम् । साक्षिणो विद्यमानमात्रविषयत्वनियमस्य प्रागेव दूषितत्वात् ।

किं च प्रतियोगितावच्छेदकप्रकारकज्ञानत्वेनैव हेतुता । न तु प्रतियोगिज्ञानत्वेन गौरवात् । तथा च तादृशज्ञानमन्यस्मिन्विद्यमाने साक्षिणा भविष्यतीति किमनुपपन्नम् । शब्देनापि ज्ञानविषयत्वेनैवार्थस्य बोधनसम्भवाच्च । साक्षादित्यस्यान्याविषयेत्यर्थात् । त्वदुक्तार्थविषयप्रमाणज्ञानमित्यादिशब्दादेश्च ज्ञानविशेषणतयैव अर्थज्ञानजनकत्वाच्च ।

किं च यत्र यत्र विशेषाज्ञानं प्रतीयते तत्र सर्वत्रार्थविशेष्यकविशेषविषयप्रकारक-ज्ञानाभावो वा अर्थसत्ताविश्चयरूपज्ञानाभावो वा निष्कम्प्रप्रवृत्तिजनकज्ञानाभावो वा विषय इति न कश्चित् क्षुद्रोपद्रवः । प्रतियोगिज्ञानं साक्षिरूपमानुमानिकं शाब्दं वा । घटो भवत्येवेत्यादिवत् । नार्थसत्ताविश्चयरूपम् । न वा निष्कम्प्रवृत्तिहेतुः । न वा घटविशेष्यकं घटत्वप्रकारकमिति हि सर्वसिद्धम् । तादृशत्वे वा तत्राज्ञानप्रतीतेरसिद्धेः । अत एव वादिवाक्याद् विशेषज्ञाने जातेऽपि तस्योक्तरूपत्वाभावान् न जानामीति व्यवहरन्ति इति सर्वमनवद्यम् । अत एव तादृशज्ञानप्रामाण्यग्राहिणाऽर्थतथात्वं विषयी-कृतमिति तस्यार्थरूपत्वमिति परास्तम् । तादृशज्ञानेऽर्थांशे प्रामाण्यसंशयेनार्थांशे साक्षिण-स्तथात्वानिश्चायकत्वात् । निश्चायकत्वे वा तत्राज्ञानप्रतीतेरसिद्धेरिति ॥ किं चेति ॥ नन्वनुमानादिना ज्ञानव्यावृत्तिरेव क्रियते । तेन त्वज्ञानं बोध्यते इति चेन्न । तद्बोधं विना तद्व्यावृत्तेः कर्तुमशक्यत्वात् । अनुमितेर् व्यापकतावच्छेदकप्रकारकत्वनैयत्येना-ज्ञानाव्यावृत्तिबोधकत्वासम्भवाच्च । तद्व्यावृत्तेस्तत्रैव पर्यवसानाच्च । प्रत्यक्षादावप्येवमेव वक्तुं शक्यत्वाच्च । जानामीति व्यवहारस्योभयत्र तुल्यत्वात् । समानन्यायेन शब्दस्यापि तदबोधकत्वेऽतीन्द्रियाद्यसिद्धिप्रसङ्गाच्च । अज्ञानाद्यनिवृत्तौ परोक्षज्ञानेनेति शेषः ॥ यदि चेति ॥ व्यवहाराद्यविरोधिनोऽज्ञानत्वस्य पारिभाषिकत्वादिति भावः ।

नन्वपरोक्षस्थलेऽज्ञाननिवृत्त्यनङ्गीकारे चैतन्याभिव्यक्त्यभावेऽपरोक्षैकरसचैतन्य-सम्बन्धाभावविषयापरोक्ष्यं न स्यात् । विषयापरोक्ष्येऽन्यस्य प्रयोजकस्याभवादित्यत आह ॥ विषयापरोक्ष्यं त्विति ॥ वृत्तिमात्रस्य चैतन्याभिव्यक्तिहेतुत्वे परोक्षस्थलेऽपि तत्प्रसङ्गः । तथा च वृत्तिविशेषः स्वीकरणीय इति वृत्तिविशेषसम्बन्धादेव तत्सम्भवे चैतन्याभिव्यक्तेरप्रयोजकत्वमिति भावः ॥ परोक्षवृत्त्येति ॥ भ्रमस्याज्ञानोपादानत्वेन तन्निवृत्तिद्वारैव भ्रमनिवर्तकत्वादिति भावः ॥ तस्येति ॥ धर्माद्यज्ञानं निवृत्तमित्यनु-भवस्येत्यर्थः । ननु यदि परोक्षज्ञानमज्ञाननिवर्तकं तर्हि सोपाधिभ्रमो न स्यात् । उपादानाभावात् । अज्ञानस्य च परोक्षज्ञानेन नाशितत्वादित्यत आह ॥ परोक्षत इति ॥ आत्मादिकमेवोपादानमिति भावः ॥ त्वन्मत इति ॥ त्वयाऽन्तःकरणादेरुपा-दानत्वास्वीकारात् । अज्ञानस्य च नष्टत्वादिति भावः ॥ अन्त्य इति ॥ अज्ञान-विषयोऽज्ञानवृत्त्या न गृह्यत इति पक्ष इत्यर्थः । ननु मास्तु अहमज्ञ इत्याद्यज्ञाने प्रमाणम् । न किञ्चिदहमवेदिषमित्यनुभवस्तु स्यात् । तस्यान्यथोपपादयितुमशक्य-त्वादित्यत आह ॥ न किञ्चिदिति ॥ नन्वेवं भवन्मतेऽप्यज्ञानं न सिद्ध्येत् । सर्व-स्याप्यनुभवस्योक्तरीत्या ज्ञानाभावविषयत्वादिति चेन्न । जीवस्वरूपावरणान्यथानुप-पत्त्यादिनाऽज्ञानसिद्धिसम्भवात् । परमते च चैतन्यस्य निर्विशेषत्वेन तदसम्भवस्य वक्ष्यमाणत्वात् । तथा च नास्मत्प्रतिबन्दी ग्रहः ।

किञ्च कथञ्चिज्ज्ञानविरोधिपदार्थमात्रसिद्धावपि उक्तविशेषणत्रयविशिष्टस्य न सिद्धिः । उक्तप्रत्यक्षेऽन्यतमस्यापि विशेषणस्यास्फुरणात् । तत्रैव विवादात् । न हि ज्ञानविरोधिनि पदार्थे कस्यापि विवादः । तथा चोक्तलक्षणविशिष्टे प्रमाणप्रश्ने ज्ञानविरोधिनि प्रमाणोप-दर्शनमर्थान्तरग्रस्तमित्यपि बोध्यम् ॥ भावरूपेति ॥ न च सुषुप्तावज्ञानं नाज्ञानत्वेना-भूयत इति वाच्यम् । एवं हि सुतरां ज्ञानाभावविषयत्वम् उपपन्नम् । ज्ञानाभावोऽपि नाभावत्वेन भासत इति वक्तुं शक्यत्वात् ।

ननु यथाकथञ्चिदप्यभावज्ञानं प्रतियोगिज्ञानसापेक्षमित्यत आह ॥ अभाव-स्यापीति ॥ न हि प्रमेयमित्यादिज्ञाने प्रतियोग्यादिज्ञानापेक्षेति भावः । किञ्चायं परामर्शो ऽनुमानमुत स्मरणम् । आद्ये ज्ञानाभाव एवानुमीयत इत्याह ॥ यद्वेति ॥ न च पक्षासम्भवात्कथमनुमानमिति वाच्यम् । तत्कालीनाहंपदार्थस्य पक्षत्वात् । न च कालविशेषासिद्धेः पक्षासिद्धिरिति वाच्यम् । सम्प्रतिपन्नोदयास्तमयकालवद् विवाद-पदयोरप्युदयास्तमययोरन्तरा कालानुमानसम्भवात् । विप्रतिपन्नौ उदयास्तमयावन्तरा-कालयुक्तौ उदयास्तमयत्वात् सम्प्रतिपन्नोदयास्तमयवदित्यनुमानात् ।

यद्वा कालस्य तद्विशेषस्य वा केवलसाक्षिवेद्यत्वस्यान्यत्रोक्तत्वेन साक्षिणा काल-विशेषसिद्धिसम्भवात् । न च तथाऽत्र ज्ञाने विद्यमाने कथं ज्ञानाभावानुमेति वाच्यम् । विशेषज्ञानाभावानुमानसम्भवात् । ननु तथापि हेतोरभावात् कथमनुमानमत आह ॥ अवस्थाविशेषत्वस्यापीति ॥ अत्रैवं प्रयोगः । तत्कालीनोऽहं ज्ञानाभाववान् अवस्था-विशेषवत्वाज् ज्ञानसामान्यविरहवत्वात् । तुल्ययोगक्षेम आत्मादौ स्मर्यमाणेऽपि तद्वत्तया नियमेनास्मर्यमाणत्वाद् वेति ।

नन्ववस्थाविशेषवत्त्वं नाम ज्ञानाभावत्वम् । अन्यस्य दुर्निरूपत्वात् । तथा च हेतोः साध्याविशेष इति चेन्न । कालविशेषरूपस्त्रुट्यपरनामकावस्थाविशेषस्य निर्वक्तुं शक्य-त्वाच्च । कालविशेषश्च साक्षिसिद्ध इति पूर्वमेवोक्तम् । अत एव पक्षविशेषणासिद्धि-रप्यपास्ता । न च द्वितीयेऽसिद्धिः । ज्ञानाभावेन च सामग्रीविरहानुमाने चान्योन्याश्रय इति वाच्यम् । इदानीन्तनेनेन्द्रियसम्प्रसादेन पूर्वकालीनतदुपरममनुमाय तेन सामग्री-विरहानुमानसम्भवात् । न इन्द्रियसम्प्रसादः सुखानुभवहेतुको नोपरमहेतुक इति वाच्यम् । सुखानुभवहेतुकत्वेऽपि उपरमहेतुकत्वाविरोधात् । सुषुप्तौ सुखानुभवे विद्य-मानेऽपि इन्द्रियसम्प्रसादादर्शनाच्च ।

किञ्चेन्द्रियसम्प्रसादस्योन्मीलनादिव्यापाररूपतयोपरमस्य च तत्प्रागभावरूपतयाऽवश्यं सम्प्रसादस्योपरमहेतुत्वम् । तथा च तेन सामग्रीविरहानुमानसम्भवः । यद्वा इन्द्रियाणां स्वव्यापारत्वे तत्कार्यानुभवः स्यात् । तथा च तदन्यथानुपपत्त्या उपरमसिद्धौ सामग्रीविरहसिद्धिरिति ।

ननु तृतीये हेतौ नियमेनास्मर्यमाणत्वं किं यथाश्रुतम् । किं वा सुषुप्तिकाला-वच्छेदेन । नाद्योऽसिद्धेः । न द्वितीयः । अनुपेक्षणीयज्ञानाभावसिद्ध्यापत्तेस्तत्रैव व्यभिचाराच्चेति चेन्न । द्वितीयस्यैवाश्रयणीयत्वात् । यद्यदा यदवच्छेदेनैतत्तुल्ययोगक्षेमे स्मर्यमाणे नियमेन प्रतिबन्धाद्यभावेन स्मर्यते तत्तदा न ज्ञायत इति व्याप्तेरभिमतत्वात् । न ह्युपेक्षणीययोरेकं स्मर्यते नापरमिति सम्भवति । सत्यनुभवे उभयोरपि स्मरणात् । उपेक्षाज्ञानस्य संस्कारजनकत्वे तत्तुल्ययोगक्षेमस्य इति विशेषणाभावेन विशिष्टाभाव-सम्भवात् । न चैवं तदभावसिद्धिः कथम् । प्रकारान्तरेण तत्सिद्धिसम्भवात् । तद-सिद्धावनिष्टाभावाच्च । अत एव तत्र व्यभिचारोऽप्यपास्तः । विशेषणाभावेन तदविशिष्ट-हेत्वभावात् । अन्यथा प्रातरनुभूतचत्वरे गजाभावज्ञानं न स्यात् । न च तत्र ज्ञानानुप-लब्ध्याऽभावोऽनुमीयत इति वाच्यम् । अनुपलब्धिज्ञानोपायाभावात् । न च भावरूपा-ज्ञानमेव तत्र लिङ्गम् । तथा हि । अहं पूर्वकाले गजज्ञानाभाववान् गजाज्ञानवत्वाद् यन्नैवं तन्नैवम् । यथा गजज्ञानवानहमिति वाच्यम् । भावरूपाज्ञानासिद्ध्या हेतोरसिद्धेः । जडे ज्ञानानङ्गीकाराच्च । अनुपलब्धे साक्षिवेद्यत्वेन तत्राज्ञानस्य लिङ्गत्वायुक्तेश्च । प्रकृतेऽपि ज्ञानुपलब्ध्या ज्ञानाभावानुमानसम्भवाच्चेति । नन्वयं परामर्शो नानुभवो ऽपि तु स्मरणमेवेति चेन्न । स्मरणस्य संस्कारजन्यत्वेन संस्काराभावे तदयोगात् । तदभावश्च जनकाभावात् । न च साक्षिरूपोऽनुभवः संस्कारजनक इति वाच्यम् । तस्य नित्यत्वेन तत्कार्यस्य कर्तुं शक्यतया तेन संस्काराजनकात् । न हि संस्कारः प्रत्यक्षसिद्धः । येन कार्याभावेऽपि कल्प्येत । तस्मान्नायं परामर्शः स्मरणम् ।

किञ्च सर्वांशे स्मरणं त्वन्मतेऽपि न सम्भवतीत्याह ॥ त्वन्मत इति ॥ सुप्तावह-मर्थस्य त्वया लयाङ्गीकारादिति भावः । सुषुप्ताविति विशिष्टस्य केवलादन्यभावादिति भावः । नन्वयं परामर्शः स्मरणमेव । न च साक्षिरूपज्ञानस्य नित्यत्वान् न संस्कार-जनकत्वम् । तथा च कथं स्मरणमिति वाच्यम् । अविद्याप्रतिबिम्बितचैतन्यस्य साक्षि-त्वाङ्गीकारादित्यत आह ॥ सुषुप्ताविति ॥ उपलक्षणमेतत् । वृत्तेरपि वृत्तिप्रतिबिम्बित-साक्षिवेद्यत्वेऽनवस्था चेत्यपि द्रष्टव्यम् ॥ अन्यथेति ॥ ज्ञानाभावाद्यनुमानाङ्गीकार इत्यर्थः ॥ त्वन्मत इति ॥ अज्ञानासिद्ध्याऽन्योन्याश्रयाच्चेत्यपि द्रष्टव्यम् । साक्षिवेद्य इति तत्राज्ञानानङ्गीकारादिति भावः ॥ एवमिति ॥ यद्यज्ञानेन लिङ्गेन ज्ञानाभावोऽनुमीयत इत्यर्थः ।

यद्वा ज्ञानविरोधिनाऽज्ञानेनैव ज्ञानाभावसिद्धिर्नान्येन तदेत्यर्थः ॥ प्रकाशमानेनेति ॥ तथा चात्मादिविषयकरागाभावो न सिद्ध्येदिति भावः । तत्र यदि प्रकारान्तरेण रागाभाव-सिद्धिस्तर्हि प्रकृतेऽपि ज्ञानाभावसिद्धिः प्रकारान्तरेणैवेति नाज्ञानं तत्र लिङ्गमिति भावः ।

### **न्यायामृतप्रकाशः**

यच्चोक्तमहमज्ञ इति प्रत्यक्षं भावरूपाज्ञानसद्भावे मानमिति तदयुक्तम् । तस्य ज्ञाना-भावविषयकत्वस्य त्वयाप्यवश्यं वाच्यत्वादित्यभिप्रेत्याह ॥ यच्चेत्यादिना ॥ अहमर्थ-स्येति ॥ अहमज्ञ इति प्रतीतेः प्रामाण्याय ज्ञानाभावविषयकत्वं त्वयापि वाच्यम् । अन्यथा तस्याः प्रामाण्यमेव न स्यादिति भावः । अज्ञानानाश्रयेऽहमर्थेऽज्ञानाश्रयत्वाव-गाहित्वादिति भावः । किं च न जानामीति प्रतीतेर्ज्ञानाभाविविषयकत्वं कुत्रचित्त्वयापि वाच्यं तन्न्यायेन ज्ञानाभावविषयकत्वमेव सर्वत्रास्त्वित्याह ॥ साक्षीति ॥ साक्षिवेद्ये प्रातिभासिके अज्ञानसुखादौ शुक्तिरूप्यादौ च भावरूपाज्ञानं नाङ्गीकृतम् अज्ञानसुखा-द्यावरकाज्ञानांङ्गीकारे साक्षिरूपशुद्धचैतन्यस्याज्ञानानिवर्तकत्वादन्तःकरणवृत्तेरेव तन्निवर्त-कत्वात्तस्याश्च सुखादिविषयेऽभावात्तन्निवृत्तिरेव न स्यात् । ततश्च तज्ज्ञानमेव न स्यात् । अतस्तदभावे सुखं न जानामीत्यादेर्भावरूपाज्ञानविषयकत्वेऽप्रामाण्यप्राप्त्या तत्प्रामाण्याय ज्ञानाभावविषयकत्वमेवाङ्गीकार्यमिति भावः ॥ तथात्वाच्चेति ॥ ज्ञानाभावविषयकत्वस्यैव वक्तव्यत्वादित्यर्थः । किं च न जानामीति प्रत्यक्षस्य सर्वत्रापि भावरूपाज्ञानविषयकत्वे परोक्षतो ज्ञातेऽपि धर्मादौ न जानामीत्यनुभवः स्याद् भावरूपाज्ञानसद्भावात् । न च परोक्षज्ञानेनाज्ञानस्य निवृत्तत्वात्तथाऽनुभवाभाव इति वाच्यम् । त्वन्मते परोक्षवृत्तेर-ज्ञानानिवर्तकत्वात् । तथात्वेऽज्ञानस्य निवृत्तत्वेनापरोक्षचित्सम्बन्धाद्विषयस्याप्यापरोक्ष्यं स्यात् । अतो ज्ञानाभावविषयकत्वमेव वाच्यं परोक्षज्ञानेन तु ज्ञानाभावस्य निवृत्तत्वान्न जानामीति व्यवहाराभावो युक्तः । तथा च तन्न्यायेन सर्वत्रापि ज्ञानाभावविषयकत्व-मस्त्वित्याशयेनाह ॥ त्वन्मत इति ॥ किं च त्वदुक्तमर्थं न जानामीत्यादेः प्रत्यक्षस्य ज्ञानाभाववियकत्वमेव वाच्यं न भावरूपाज्ञानविषयकत्वं तथात्वेऽप्रामाण्यापत्तेः । त्वन्मते अज्ञानस्य विषयावरकतया विषयगतत्वाङ्गीकाराज् जडे च प्रकाशप्रसक्तेरेवाभावेन प्राप्त-प्रकाशप्रतिबन्धरूपावरणकृत्यभावेन भावरूपाज्ञानायोगात् । अतो भावरूपाज्ञानाभाववत्यर्थे तदवगाहित्वे प्रत्यक्षस्याप्रामाण्यापत्त्या तत्प्रामाण्याय ज्ञानाभावविषयकत्वमेव वाच्यमित्याह ॥ त्वन्मत इति ॥ जडे विषये । अज्ञानस्येति शेषः । आवरणरूपो योऽतिशयः फलं-कृत्यमिति यावत् ॥ विक्षेपेति ॥ तदाकारप्रतिभासरूपेत्यर्थः ॥ न जानामीति ॥ तथा च भावरूपाज्ञानविषयकत्वेनैव प्रामाण्यमस्त्विति भावः ।

॥ विक्षेपेति ॥ घटाद्यतदाकारप्रतिभासरूपकार्यसद्भावेन तत्कारणतया भावरूपाज्ञान-सत्वमङ्गीकार्यं तथा च घटं न जानामीत्यनुभवः स्यादिति भावः । नन्विदमयुक्तम् अपरोक्षतो घटत्वेन ज्ञातत्वेन योग्यतानिश्चयात्तत्र प्रयुज्यमानं वाक्यम् अयोग्यतानिश्चयेन स्वार्थाबोधकमिति विक्षेपकारी नेति चेत् सत्यम् । एवं हीदं योज्यम् । अपरोक्षत एकेन घटो घटत्वेन ज्ञातो ऽयं घट इति वाक्याभासाच्च विक्षेपरूपं कार्यं येन घटोऽपरोक्षतो घटत्वेन ज्ञातस्तस्यायोग्यतानिश्चयाभावो न सम्भवत्येव ततश्च घटे विक्षेपरूपकृत्य-सद्भावेनाज्ञानस्थितिप्राप्त्या येन घटत्वेनापरोक्षतो घटो ज्ञातस्तस्यापि घटं न जानामीत्यनु-भवः स्याद्विषयेऽज्ञानस्य सत्वादित्यर्थ इत्याहुः । यस्य विक्षेपस्तस्य भवत्येवायमनुभवः यस्यापरोक्षतो निश्चयस्तस्य तु भवत्येवेति कथमेतदिति विचार्यमस्ति ॥ जडे विषये न जानामीति ॥ जडे आवरणरूपकृत्याभावेन तत्राज्ञानाभावेऽपि जडावच्छिन्नचैतन्ये एव मयाऽज्ञानाङ्गीकारात् तस्य स्वप्रकाशत्वेन प्रकाशप्रसक्तौ तत्प्रतिबन्धकतया आवरणकृत्य-सद्भावात् । तथा च त्वदुक्तमर्थं न जानामीत्यादेर्भावरूपाज्ञानाविषयकत्वमेव सम्भवतीति भावः ॥ निरसिष्यमाणत्वादिति ॥ अज्ञानसिद्धौ जडसिद्ध्या तदवच्छिन्नचैतन्यसिद्धिस् तत्सिद्धौ च तद्विषयाज्ञानसिद्धिरित्यन्योन्याश्रयत्वेनेत्यर्थः ॥ वृत्तिरिति ॥ अज्ञानावृत-चैतन्यमेवाधिष्ठानं तस्य चासङ्गत्वेन विषयसम्बन्धाभावाद्वृत्तिश्चितोविषयोपरागमात्रमेव करोति नाज्ञानं नाशयतीति मते जडावच्छिन्नेऽनावृतचैतन्ये तदावरकाज्ञानाभावेन त्वदुक्तमर्थं न जानामीत्यादिप्रत्यक्षस्य ज्ञानाभावविषयकत्वमेवेति वाच्यम् । अन्यथाऽप्रामाण्यापत्तेरित्यर्थः ॥ भावरूपेत्यादि ॥ अहमज्ञ इति भावरूपाज्ञानविषयकतया त्वदभिमतस्य प्रत्यक्षस्य मयि ज्ञानं नास्तीति ज्ञानाभावविषयकप्रत्यक्षस्य च न विषयभेदः प्रतीयते किं तु अघटं भूतलं भूतले घटो नास्तीति प्रत्यक्षयोर्यथा एकत्र घटाभावो विशेषणं भूतलं विशेष्यम् अपरत्र तु भूतलं विशेषणं घटाभावो विशेष्यमिति विशेषणविशेष्यभावव्यत्यास एव प्रतीयते न विषयभेद एवमिहापि एकत्राज्ञानं विशेषणम् आत्मा विशेष्यो ऽपरत्र तु आत्मा विशेषणं ज्ञानाभावो विशेष्य इति विशेषणविशेष्यभावव्यत्यास एव प्रतीयते न विषयभेदस् तत्र व्यतिरेकेण दृष्टान्तः ॥ इच्छेति ॥ यथा इच्छाद्वेषाभावज्ञानयोरिच्छा द्वेषाभावरूपो विषयभेदः प्रतीयते तथा नेत्यर्थः । एवं चाहमज्ञ इति प्रतीतेर्मयि ज्ञानं नास्तीत्यत्र प्रतीयमानज्ञानाभावातिरिक्ताज्ञानविषयकत्वाङ्गीकारेऽघटं भूतलमिति प्रतीतेरपि भूतले घटो नास्तीत्यत्र प्रतीयमानाद् घटाभावादतिरिक्त एवाघटो विषय इत्यङ्गीक्रियतामित्यतिप्रसङ्गः सूचितो भवतीति ध्येयम् ॥ प्रतियोगीति ॥ अहमज्ञ इति प्रतीतेर्ब्रह्मज्ञानाभावविषयकत्वे प्रतियोगिभूतज्ञानाज्ञाने ज्ञानाभावज्ञानानुपपत्त्या तज्ज्ञाने वाच्ये तस्य विषयनिरूप्यत्वेन विषयस्य ब्रह्मणोऽपि ज्ञातत्वात्तज्ज्ञानाभावज्ञानायोग इति दूषणमित्यर्थः । स्वव्याहति-मेवोपपादयति ॥ भावरूपेति ॥ इदानीमित्यादिविशेषणं ब्रह्मज्ञानप्रागभावसत्वावश्यकत्वो-पपादनायेति ज्ञातव्यम् । ब्रह्मज्ञानप्रागभावाभावे ब्रह्मज्ञानसद्भावप्राप्त्या इदानीं वेदान्त-श्रवणादेर्वैयर्थ्यापात इत्याशयः । तथा चेदानीं ब्रह्मज्ञानप्रागभावोऽस्तीति ज्ञात्वैव किल वेदान्तश्रवणाद्यनुष्ठीयते । तथा च प्रागभावस्य प्रतियोगिज्ञानाधीनज्ञानत्वेन प्रतियोगि-भूतब्रह्मज्ञानज्ञानाभावे प्रागभावस्य ज्ञातुमशक्यत्वात्तज्ज्ञाने वाच्ये तस्य विषयनिरूप्यत्वेन ब्रह्मणोऽपि ज्ञातत्वात्तज्ज्ञानाभावज्ञानं न प्रत्यक्षेण येन प्रतियोगिज्ञानापेक्षा स्यादिति स्वव्याहतमित्यर्थः । स्वव्याहतिमाशङ्क्य निराकरोति ॥ न चेति ॥

अयमर्थः । ब्रह्मज्ञानाभावज्ञानं न प्रत्यक्षेण येन प्रतियोगिज्ञानापेक्षा स्यात् किन्त्वनु-मानेन । न च तत्र लिङ्गाभावः भावरूपाज्ञानस्यैव लिङ्गत्वात् । अभावप्रत्यक्षत्वावच्छेदेनैव प्रतियोगितावच्छेदकप्रकारकप्रतियोगिज्ञानस्य हेतुत्वं नाभावानुमित्यवच्छेदेनापि । अनुमिते-र्व्यापकतावच्छेदकप्रकारकव्यापकज्ञानाधीनत्वेनाभाववानित्यनुमितिः प्रतियोगिज्ञानाभावेऽपि भवत्येव तथा शब्दस्यापि शक्यतावच्छेदकप्रकारकज्ञानजनकत्वेनाभाव इति पदाज्जायमाने प्रतियोगिज्ञानानपेक्षणाद् अतोऽहं ब्रह्मज्ञानाभाववान् अज्ञानवत्त्वादित्यनुमानेन ज्ञानाभावानुमानाङ्गीकारात् तत्र च प्रतियोगिज्ञानानपेक्षणान्न व्याहतिरिति भावः । कुतो न वाच्यमिति चेदनुभवबाधादित्याह ॥ वृत्तीति ॥ प्रतियोगितदभावयोरेकेन्द्रियग्राह्यत्वादिति भावः ॥ अनुपलब्ध्येति ॥ करणेनेत्यर्थः । षष्ठप्रमाणवादिभाट्टरीत्योक्तमिति ध्येयम् ॥ झडितीति ॥ ‘‘झडित्येव परिज्ञानान्न लिङ्गोद्भवता मते’’ति वचनात् । अनुमाप-कत्वाङ्गीकारेऽनुभवविरोध इति भावः ॥ त्वन्मत इति ॥ ज्ञानाभावः सर्वत्रानुमानवेद्य इति वदता जडे तावज्ज्ञानाभावज्ञानम् अनुमानेनेति वक्तव्यम् । तच्चायुक्तम् । जडे आवरण-कृत्याभावेन भावरूपाज्ञानाख्यलिङ्गाभावादिति भावः ।

ननु तत्रापि विक्षेपाख्यकार्यसद्भावेन भावरूपाज्ञानसद्भावाज्ज्ञानाभावानुमानं सम्भव-त्येवेत्यस्वरसादाह ॥ अपरोक्षत इति ॥ भावरूपेति ॥ अपरोक्षभावरूपाज्ञानस्य तन्निवर्त्यत्वेन लिङ्गाभावादिति भावः । अपरोक्षतो ज्ञाते ज्ञानाभाव एव नास्तीत्यतः परोक्षेत्युक्तम् । प्रातिभासिके रूप्यादौ प्रातिभासिकदुःखादिपदार्थस्य साक्षिवेद्यत्वात्तद्विषयका-ज्ञानाङ्गीकारे तन्निवर्तकान्तःकरणवृत्तेस्तत्राभावेन शुद्धचैतन्यस्यानिवर्तकतयाऽज्ञाननिवृत्त्य-योगेन प्रातिभासिकज्ञानाभावापत्तेर् अतस्तत्र दुःखादिविषयकभावरूपाज्ञानवत्वादित्यनुमानेन दुःखादिज्ञानाभावप्रतिपत्त्ययोग इत्यर्थः । अतः साक्षिप्रत्यक्षेण दुःखाभावप्रतिपत्तिर्वाच्या तत्र स्वव्याहतिरेवेति भावः । अस्तु वाऽनुमित्यैव ज्ञानाभावज्ञानं तथापि स्वव्याहतिः स्यादेव । अहं ज्ञानाभाववानित्यत्राधिकरणीभूतात्मज्ञानाभावे पक्षज्ञानाभावेनानुमित्यभावापत्तेस्तज्ज्ञाने वाच्ये ज्ञानसामान्याभावानुमित्ययोगात् ।

ननु मास्तु धर्मिज्ञानं किं तेन ब्रह्मविषयकज्ञानाभावानुमितिस्तावद्युक्तैवेति चेत्तर्हि प्रतियोगिभूतब्रह्मज्ञानज्ञानाभावे तदभावानुमित्ययोगात् तज्ज्ञाने वाच्ये तस्य विषय-निरूपणत्वेन विषयस्य ब्रह्मणोऽपि ज्ञातत्वात्तद्विषयकज्ञानाभावानुमित्ययोग एव । न च प्रतियोगिज्ञानमभावप्रत्यक्षे हेतुर्नानुमित्यादावित्युक्तमिति वाच्यम् । तत्रापि प्रतियोगिविशेष-घटिताभावज्ञानमात्रे प्रतियोगिज्ञानस्य हेतुत्वमावश्यकमेवेति कृते चानुमितेर्ब्रह्मज्ञानाभाव-विषयकत्वेन प्रतियोगिविशेषघटिताभावविषयकत्वात्प्रतियोगिज्ञानस्यावरूपत्वेन प्रतियोगि-ज्ञानापेक्षाया अभावात्कथं दौर्घट्यमिति वाच्यम् । अज्ञानं तावज्ज्ञानविरोधित्वेनैव प्रतीयत इति तवापि संमतम् । एवं च प्रतियोगिज्ञानाज्ञानाभ्यां दौर्घट्याभावेऽपि विरोधनिरूपकी-भूतज्ञानस्य ज्ञानाज्ञानाभ्यामेव दौर्घट्यं विरोधनिरूपकीभूतस्य ज्ञानस्याज्ञाने तन्निरूपित-विरोधस्यैव ज्ञातुमशक्यत्वेन तद्विरोध्यज्ञानज्ञानायोगस् तज्ज्ञाने तु विरोधनिरूपकीभूतज्ञान-विषयतया ब्रह्मणोऽपि ज्ञातत्वाद्ब्रह्मज्ञानविरोध्यज्ञानस्यैवाभावेनाज्ञानस्य ज्ञानायोग इति स्वव्याहतिः स्यादेव ।

ननु स्यादिदं यद्यज्ञानं ज्ञानविरोधित्वेन प्रतीयेत । न चैवम् । अतो न दोष इत्या-शङ्कायामज्ञानस्य ज्ञानविरोधित्वेनैव प्रतीतिं तावदुपपादयति ॥ अपि चेत्यादिना ॥ ज्ञानविरोधित्वेनैवेति ॥ नञो विरुद्धार्थत्वाज्ज्ञाधात्वर्थभूतज्ञानविरोधित्वं प्रतीयत इत्यर्थः । ननु यदाऽज्ञानं न जानामीति प्रतीयते तदा नञुल्लेखाज्ज्ञानविरोधित्वेन भानम् । यदा तु मुग्धोऽस्मीति प्रतीयते तदा कथं ज्ञानविरोधित्वेन भानं नञुल्लेखाभावादित्यत आह ॥ मुग्धोऽस्मीत्यादावपीति ॥ मोहोऽज्ञानं तद्वानस्मीत्यर्थः । यथा प्रलयादिशब्देषु नञोऽ-नुल्लेखेऽपि ध्वंसो गम्यते एवमत्रापि नञोऽनुल्लेखेऽपि ज्ञानविरोधित्वं प्रतीयत एवेत्यर्थः ॥ अत एवेति ॥ नञोऽनुल्लेखेऽपि तदर्थस्य प्रतीयमानत्वादेवेत्यर्थः ॥ उक्तं चेति ॥ अज्ञानस्य ज्ञानविरोधित्वेन प्रतीयमानत्वमित्यर्थः ॥ द्वयेति ॥ आश्रयविषयेत्यर्थः । ज्ञानपर्युदासेन ज्ञानविरोधेन । तथा चाश्रयविषयरूपद्वयसापेक्षं यज्ज्ञानं तद्विरोधेनैवाज्ञान-मुच्यत इत्यर्थः ॥ अन्यथेति ॥ अज्ञानस्य ज्ञानविरोधित्वेन प्रतीत्यनङ्गीकार इत्यर्थः । अज्ञानस्य ज्ञानविरोधः कुत इति शङ्कायां तथा प्रतीतिरेव तत्र प्रमाणत्वेन वक्तव्या तदनङ्गीकारे विरोधोऽप्रामाणिक एव स्यादित्यर्थः ॥ तथा चेति ॥ एवमज्ञानस्य ज्ञान-विरोधित्वेन प्रतीयमानत्वे सिद्धे सतीत्यर्थः । ननु नाज्ञानं विरोधनिरूपकज्ञानज्ञान-नियतज्ञानम् अज्ञानमित्यादिशब्दैस्तत्प्रतीतौ तन्नियमेऽपि तमोनीहारादिशब्दैः सामान्य-तस्तत्प्रतीतौ विरोधस्यैवाप्रतीयमानत्वेन तन्निरूपकज्ञानज्ञानापेक्षणादित्यतोऽत्रापि मुग्धोऽ-स्मीत्यादाविव नञोऽनुल्लेखमात्रमिति समाधाने सत्येव समाधानान्तरमाह ॥ ज्ञानाभावोऽ-पीति ॥ यदा ज्ञानाभावोऽपि ज्ञानाभावत्वेनैव प्रतीयते तदैव प्रतियोग्यादिज्ञानापेक्षा-नियमेऽपि प्रमेयत्वादिना रूपेण सामान्यतः प्रतीतौ तदपेक्षाभावान्न त्वद्दूषणावकाश इत्यपि वक्तुं सुशकत्वादिति भावः ।

ननु यथा निपुणे कुशलशब्दो रूढ एव न तु कुशं लातीति व्युत्पत्त्या यौगिक एवं न ज्ञानमज्ञानमिति अज्ञानशब्दो न यौगिकः येनावयवार्थभूतज्ञानविरोधस्य भानमावश्यकं स्यात् । न चैवं किं तु रूढ एवेत्याशङ्काऽपि निरस्तेत्याह ॥ एतेनेति ॥ एतेनेत्युक्तं विशदयति ॥ वृत्तीति ॥ तद्विरुद्धत्वोपपादनायोक्तम् ॥ वृत्तिज्ञाननिवर्त्यस्येति ॥ क्लृप्तेति ॥ कुशलादिशब्दे तु ‘‘निपुणः कुशलः कृती’’ इत्यभिधानेन समुदायशक्तिः क्लृप्ता योगस्तु कल्प्य इति तत्र रूढ्या योगबाध इह तु योग एव क्लृप्तो रूढिस्तु कल्प्या । अतः प्रोक्षण्यधिकरणन्यायेन रूढ्यपेक्षया योग एव प्रबल इति विरोधभानमावश्यकमिति भावः । अस्त्वज्ञानशब्दो यौगिको रूढो वा । अयं च विचारः शब्द एव यदा तु प्रत्यक्षेण अज्ञानं प्रतीयते तदा कथमिति चेत्तदापि ज्ञानविरोधित्वेनैवाऽज्ञानं प्रतीयत इत्याह ॥ शब्देति ॥ अन्यथाऽज्ञानस्य ज्ञानविरोधो न सिद्ध्येदिति भावः । सङ्गृह्णाति ॥ एवं चेति ॥ भावे भावरूपाज्ञाने तयोर् ज्ञानभावाभावयोरित्यर्थः । प्रतियोगिज्ञानभावाभावाभ्यां चोद्यपरिहारौ । किं च भावरूपाज्ञानस्य ब्रह्मविषयकमज्ञानमिति सविषयतानुभूयमानत्वाच्च तत्रापि विकल्प्य दूषणीयमित्याह ॥ अपि चेति ॥ अज्ञानज्ञानेति ॥ विषयावच्छिन्ना-ज्ञानज्ञानायोगादित्यर्थः ॥ ज्ञाने चेति ॥ अवच्छेदकीभूतब्रह्मरूपविषयज्ञान इत्यर्थः ॥ अज्ञानस्येति ॥ ब्रह्मविषयकाज्ञानस्येत्यर्थः । उभयत्रापि परिहारमाशङ्कते ॥ नन्विति ॥

यदुक्तं यौगिकत्वेन नञर्थविरोधनिरूपकीभूतज्ञानस्य ज्ञानाज्ञानाभ्याम् अज्ञानस्य ज्ञानं दुर्घटमिति तत्र वदामः । विरोधनिरूपकीभूतज्ञानज्ञानमस्तीति तत्र विरोधनिरूपकीभूत-ज्ञानविषयतया ब्रह्मणोऽपि ज्ञातत्वाद्ब्रह्मज्ञानविरोध्यज्ञानस्यैवाभावेनाज्ञानज्ञानायोग इति । तत्र वदामः विरोधनिरूपकीभूतज्ञानावच्छेदकस्य ब्रह्मणो ज्ञानं साक्षिरूपमस्त्येव । ननु तद्विरोध्यज्ञानायोग इति चेन्न साक्षिचैतन्यस्याज्ञानस्फोरकत्वेनाज्ञानाविरोधित्वात् प्रमाण-जन्यान्तःकरणवृत्तेरेव तद्विरोधित्वात् तस्याश्चाभावात् । एवं च ब्रह्मज्ञानस्य साक्षिरूपस्य सत्वेऽपि तदविरोध्यज्ञानसम्भवादज्ञानज्ञानं युक्तमेव तथा च न जानामीत्यस्य साक्षिणा ज्ञाते ब्रह्मणि भावरूपाज्ञानमस्तीत्यर्थः । तथाऽज्ञानशब्दरूढिपक्षे भावरूपाज्ञानावच्छेदकविषय-ज्ञानाज्ञानाभ्यां भावरूपाज्ञानज्ञानायोग इति यदुक्तं तत्रापि वदामो ऽज्ञानावच्छेदकस्य ब्रह्मरूपविषयस्य ज्ञानं साक्षिरूपमस्त्येव तच्चाज्ञानाविरोध्येव अतस्तदविरोध्यज्ञानज्ञानं युक्तमेव साक्षिविषयब्रह्मविषयकभावरूपमज्ञानमस्तीत्यर्थोपपत्तेरिति भावः ॥ सममिति ॥ प्रतियोगिभूतब्रह्मज्ञानज्ञानभावाभावाभ्यां न जानामीति ब्रह्मज्ञानाभावज्ञानं न सम्भवतीति यदुक्तं तत्र वयमपि वदामः । प्रतियोगिभूतब्रह्मज्ञानज्ञानं साक्षिरूपमिति ।

ननु तर्हि ब्रह्मज्ञानावच्छेदकीभूतस्य ब्रह्मरूपविषयस्यापि ज्ञातत्वात्तदज्ञानासम्भव इति चेन्न । न जानामीत्यस्य वृत्तिज्ञानाभावविषयकत्वात् । एवं च न जानामीत्यस्यास्मन्मतेऽपि साक्षिणा ज्ञाते ब्रह्मणि प्रमाणजन्यवृत्तिज्ञानं नास्तीत्यर्थोपपत्तेरित्यर्थः । एवं प्रतिबन्द्योत्तर-मभिधाय परमुखेनैव समाधानं कथयति ॥ तस्मादिति ॥ अवच्छेदकस्येति ॥ विरोध-निरूपकीभूतज्ञानावच्छेदकस्य ब्रह्मरूपविषयस्येत्यर्थः । सामान्यतः सामान्याकारे विशेषतः विशेषाकारे एवं च न जानामीत्यस्य सामान्यतो ज्ञाते ब्रह्मणि विशेषाकारविषयकं भाव-रूपाज्ञानमस्तीत्यर्थो वक्तव्यः ॥ तत्सममिति ॥ एवमेव न जानामीत्यस्य सामान्यतो ज्ञाते ब्रह्मणि विशेषज्ञानं मम नास्तीत्यर्थोपपत्तेरित्यर्थः ।

ननु तर्ह्यत्रापि दूषणमुक्तं विशेषज्ञानाभावविषयकत्वे प्रतियोगिभूतस्य ज्ञानस्य ज्ञानमस्ति न वेति । नेति पक्षेऽभावज्ञानायोगः । आद्ये ज्ञानावच्छेदकतया विशेषस्यापि ज्ञातत्वेन तज्ज्ञानाभावस्यैवायोगेन तज्ज्ञानायोग इतीति चेन्न । यदुक्तं त्वया विशेषज्ञानज्ञानमस्ति न वेति तत्र नास्तीति ब्रूमः । तर्ह्यभावज्ञाने प्रतियोगिज्ञानस्य हेतुत्वेन विशेषज्ञानाभावज्ञाने विशेषज्ञानरूपप्रतियोगिज्ञानस्य कारणत्वात् । तदभावे प्रतियोगिज्ञानाभावे न तद्विशेष-ज्ञानाभावज्ञानायोग इति चेत्तत्राह ॥ तद्विशेषज्ञानाभावज्ञानं प्रतीति ॥ ब्रह्मगतविशेषा-कारेत्यर्थः ॥ तत्सामान्येति ॥ निरूपणीयाभावप्रतियोगिज्ञानविषयीभूतविशेषसमानाधि-करणसामान्यधर्मविषयकं ज्ञानमित्यर्थः । ननु विशेषज्ञानाभावं प्रति सामान्यज्ञानं न प्रतियोगिभूतमिति कथं तस्य विशेषज्ञानाभावज्ञानं प्रति हेतुत्वं स्यादित्यत आह ॥ अन्वयेति ॥ ज्ञायमानविशेषज्ञानाभावप्रतियोगिभूतविशेषज्ञानस्य ज्ञानाभावेऽपि सामान्येन

तज्ज्ञाने सत्येव विशेषज्ञानाभावज्ञानस्यानुभूयमानत्वादित्यर्थः ॥ न त्विति ॥ यस्य विशेष ज्ञानस्याभावो निरूप्यते तद्विशेषज्ञानमेव तदभावज्ञाने न हेतुर्येन तज्ज्ञानापेक्षा स्यादित्यर्थः ।

॥ वक्ष्यत इति ॥ गुहायां किञ्चिदस्तीति सामान्यतो निश्चये सत्येव तत्किमिति विशेषे सन्देहो भवति तत्र तद्विशेषसंशये तत्सामान्यनिश्चयस्यैव हेतुत्वं न तु विशेषनिश्चय-स्यापि तथात्वे संशयानुपपत्तेः । एवं तद्विशेषज्ञानाभावज्ञानं प्रति तत्सामान्यज्ञानमेव हेतुर् न तु तद्विशेषज्ञानं तथात्वे तद्विशेषज्ञानस्यैव सत्वेन विशेषज्ञानाभावस्य विरुद्धत्वेना-योगादित्यादिकं वक्ष्यत इत्यर्थः । पूर्वं न जानामीत्यस्य तद्विशेषज्ञानाभावार्थत्वेऽस्माभि-रभिहिते विशेषज्ञानस्य ज्ञानमस्ति न वेति पृष्टे नेति पक्षमङ्गीकृत्य स्वेन समाहितम् । अपरे तु विशेषज्ञानज्ञानमस्त्येव तर्हि तदवच्छेदकतया विशेषस्यापि ज्ञातत्वात्तदभावज्ञानायोग इति चेन्न । विशेषज्ञानं नास्तीत्यस्य विशषप्रकारकज्ञानं नास्तीत्यर्थः विशेषज्ञानं तु संसर्ग-मर्यादयास्तीत्यङ्गीक्रियते । एवं च तार्किकमते दण्डीत्यत्र संसर्गमर्यादया संसर्गस्य प्रतीतत्वेऽपि दण्डीति ज्ञानं दण्डसम्बन्धप्रकारकं न भवति ततश्च सम्बन्धस्य स्वरूपेण ज्ञाने सत्यपि सम्बन्धप्रकारकज्ञाननिषेधे न दोषः । एवं विशेषस्य स्वरूपेण ज्ञानेऽपि विशेषप्रकारकज्ञाननिषेध एव क्रियते कुत इति चेत् । विशेषप्रकारकज्ञानस्यैव संशयादि-विरोधित्वात् । तदपि कुत इति चेद् विशेषप्रकारकसंशयादिविरोधित्वानङ्गीकारे सर्वत्र संशयादिस्थले प्रमेयत्वादिना सामान्याकारेण विशेषज्ञानसद्भावात्संशयादिकं न स्याद् अतः स्वरूपेण विशेषज्ञाने सत्यपि संशयादिविरोधिभूतं यद्विशेषप्रकारकं ज्ञानं तन्मम नास्तीति न जानामीत्यस्यार्थ इत्यङ्गीकारे न कोऽपि दोष इत्याहुरित्याह ॥ अपरे त्विति ॥ स्वरूपेणैवेति ॥ विशेषणतया विशेष्यतया च यन्न भासते तत्स्वरूपेण भासते संसर्ग-मर्यादया भासत इति यावदित्यर्थः । तस्यैव विशेषप्रकारकज्ञानस्यैव । तदनङ्गीकारे बाधक-माह ॥ सम्भवतीति ॥ केचित्त्विति ॥ न जानामीत्यस्य ब्रह्मज्ञानं नास्तीति विशेष-विषयकज्ञाननिषेधो नार्थः येन पूर्वोक्तविकल्पदूषणावकाशः किं तु ब्रह्मज्ञाने विशेषविषयकत्वं नास्तीत्येवार्थः । अत्र चासाधारणधर्मो विशेषपदेन विवक्षितः । तथा च ज्ञानेऽसाधारण-धर्मविषयकत्वं नास्तीति निषध्यत इत्यर्थः । असाधारणधर्मत्वं नाम किमिति शङ्कायां शिष्यबुद्धिवैशद्याय तन्निर्वक्ति ॥ स्वेति ॥

ननु कुत्राप्यप्रसिद्धस्य शशशृङ्गादेर्निषेधायोगादेतादृशासाधारणधर्मविषयकत्वं कुत्र प्रसिद्धं यदिह ज्ञाने निषिध्यत इत्यत उक्तम् ॥ करतलामलकादिज्ञान इति ॥ स्वेत्यादेरयमर्थः स्वशब्दः समभिव्याहृतपरः, तथा च स्वशब्देन करतलामलकादिज्ञानं तद्विषयः करतला-मलकादिस् तदितरज् जगत् तत्प्रतियोगिकव्यावृत्त्यधिकरणं करतलामलकादिकं तत्राधिकरण-तास्ति तदवच्छेदकीभूतो धर्मः करतलामलकत्वादिरसाधारणो धर्म इति यावत् तद्विषयकत्वं करतलामलकादिज्ञानेऽस्ति । एवमिहापि स्वशब्दे ब्रह्मज्ञानं ग्राह्यं तद्विषयभूतं यद् ब्रह्म तदितरज् जगत् तत्प्रतियोगिकव्यावृत्त्यधिकरणं ब्रह्म तन्निष्ठाधिकरणतावच्छेदकीभूतो यो धर्मोऽसाधारणो ब्रह्मत्वादिस् तद्विषयकत्वं निषिध्यत इत्यर्थः । अत्र स्वेत्यनुक्त्वा करतला-मलकादिज्ञानविषयेत्येवोक्तौ करतलामलकत्वविषयकत्वं ब्रह्मज्ञाने निषिध्यत इति स्यात् । तच्चासङ्गतम् । ब्रह्मज्ञानेत्येवोक्तौ ब्रह्मत्वादिविषयकत्वं ब्रह्मज्ञाने निषिध्यत इति स्यात् । इदं चान्यत्राप्रसिद्धम् । अतः स्वेत्युक्तमिति मन्तव्यम् । साक्षादित्युक्तस्य कृत्यं वक्तुमाह ॥ न चेति ॥ विशिष्टेति ॥ अर्थविशिष्टप्रमाणज्ञानविषयकस्याभावज्ञानस्येत्यर्थः ॥ तद्विशेषण-तयेति ॥ तत्र विशिष्टार्थविषयेऽभावज्ञाने प्रमाणज्ञानविषयतयेत्यर्थः ॥ स्ववचनेति ॥ अर्थविषये प्रमाणज्ञानं नास्तीति यदा ब्रूते तदा पुनरेतज्ज्ञानरूपप्रमाणविषयत्वप्राप्त्या स्ववचनव्याघात इत्यर्थः ॥ साक्षादिति ॥ अस्मिन्नभावज्ञाने प्रमाणज्ञानस्यैव निषेध्यतया साक्षादविषयत्वावच्छेदकतयार्थस्याविषयीकृतत्वान्न साक्षात्प्रमाणज्ञानविषयत्वमित्यर्थः ।

ननु यथा कथञ्चिदेतत्प्रमाणज्ञानविषयतयार्थस्य सत्वप्राप्तेः पुनः प्रमाणज्ञाननिषेधे स्ववचनव्याहतिरेवेत्यत आह ॥ साक्षादिति ॥ अन्यथेदं रजतमिति ज्ञानवानहमिति ज्ञान-द्वाराऽनुव्यवसायरूपप्रमाणज्ञानविषयरूप्यस्यापि सत्वं सिद्ध्येदित्यर्थः । ज्ञानावच्छेदकस्य विषयस्याग्रहेऽपि ज्ञानसम्भवादभावग्रहो भविष्यतीति वक्तुमाह ॥ किं चेति ॥ अज्ञानम् अनुमित्यादिवृत्तिविषयो न वा न तावद्द्वितीय इत्याह ॥ अज्ञानमिति ॥ तत्र अज्ञान-सद्भावे आदिपदेन ‘‘तम आसीदि’’ति श्रुत्युक्तिर्ग्राह्या । स्वनिष्ठा परकीया ज्ञानधीः सेत्यर्थः । न स्यात् सर्वथा ज्ञानाविषयत्वे शब्दवृत्तिविषयत्वम् अनुभूयमानं न स्यादित्यर्थः । आद्ये त्वाह ॥ वृत्तीति ॥ तया स्वग्राहकवृत्त्या ॥ त्वन्मत इति ॥ विषयस्य वृत्तिज्ञानविषयत्वाद् वृत्तेरेव चाज्ञानविरोधित्वात्तद्विषयकाज्ञानं न सम्भवतीत्यर्थः ।

नन्वर्थस्य वृत्तिग्राह्यत्वेऽपि तत्राज्ञानं युक्तम् । अज्ञानस्य प्रमाणजन्यपरोक्षवृत्तिविषय-त्वेन तदवच्छेदकविषयस्यापि परोक्षवृत्तिविषयत्वात् परोक्षवृत्तेश्चाऽज्ञानाविरोधित्वादित्याशङ्क्य निषेधति ॥ न चेति ॥ अननुभवादिति ॥ तथा च परोक्षवृत्तिरप्यज्ञानविरोधिन्येवेति भावः । अपरोक्षवृत्तेरज्ञानविरोधित्वानङ्गीकारे दूषणान्तरमाह ॥ अज्ञानानिवृत्ताविति ॥ परोक्षवृत्तेरज्ञानाविरोधित्वेन परोक्षवृत्तेः सकाशाद् अज्ञानानिवृत्तावित्यर्थः ॥ व्यवहारा-दीति ॥ आदिपदेन संस्कारग्रहणं व्यवहारादेरज्ञाननिवृत्तिकार्यत्वादिति भावः । तत्रापरोक्ष-वृत्त्यैव केवलवृत्तिमात्रेण । ताम् अज्ञाननिवृत्तिम् । ननु अपरोक्षस्थलेऽज्ञानानिवृत्त्यङ्गी-कारेऽभिव्यक्तापरोक्षचित्सम्बन्धाभावेन विषयस्यापरोक्ष्यं न सिद्ध्येदित्यत आह ॥ विषय-स्येति ॥ चैतन्यविषयस्यापरोक्ष्यं चैतन्याभिव्यञ्जकत्वार्थम् । आवश्यकेनेन्द्रियजन्यत्वप्रयुक्तेन वृत्तिगतेन साक्षात्कारत्वविशेषेणैवोपपन्नमित्युक्तं दृश्यत्वभङ्ग इत्यर्थः । परोक्षवृत्त्या-ज्ञानानिवृत्तौ बाधकान्तरमाह ॥ परोक्षवृत्त्येति ॥ भ्रमेति ॥ अज्ञानस्यैवानिवृत्तत्वेन भ्रमोपादानाज्ञानस्य सत्वादिति भावः । परोक्षवृत्त्याप्यज्ञाननिवृत्तेरनुभूयमानत्वात्तद्विरोध-श्चेत्याह ॥ अनुमित्येति ॥ तस्येति ॥ अनुभवस्येत्यर्थः ॥ ज्ञानाभावेति ॥ वह्नि-धर्मादिज्ञानाभावो निवृत्त इति वह्निधर्मादिज्ञानाभावविषयकत्व इत्यर्थः ॥ भावरूपेति ॥ भावरूपाज्ञानसाधको योऽनुभवः कथ्यते तस्यापि ज्ञानाभावविषयकत्वस्यैव वक्तुं शक्यत्वादिति भावः ।

ननु परोक्षवृत्तेरज्ञाननिवर्त्तकत्वाङ्गीकारे शङ्खः श्वेतः शङ्खत्वादित्यनुमितिरूपपरोक्षवृत्त्या भ्रमोपादानस्याज्ञानस्य नाशापत्त्याऽपरोक्षभ्रमानुवृत्तिर्न स्यादित्यत आह ॥ परोक्षत इति ॥ उपाधीति ॥ अस्मन्मते भ्रमस्यान्तःकरणरूपोपाध्युपादानकत्वेनाज्ञानानुपादानकत्वादित्यर्थः । प्रत्युतायं दोषस्त्वन्मत एवेत्याह ॥ त्वन्मते त्विति ॥ स न स्यादिति ॥ परोक्षवृत्तेर-ज्ञाननिवर्तकत्वस्योपपादितत्वाच्छङ्खत्वानुमित्या श्वैत्याज्ञानस्य नष्टत्वात्स भ्रमो न स्यादिति मयैव त्वां प्रत्यापाद्यते न तवापादनावकाश इत्याशयः । अज्ञानविषयकानुमितिशाब्दवृत्त्या तदवच्छेदको विषयो न गृह्यत इति पक्षे आह ॥ अन्त्य इति ॥ तद्वदेवेति ॥ अवच्छेदकीभूतविषयाग्रहणेपि यथा भावरूपाज्ञानं गृहीतं तद्वदेवेत्यर्थः ॥ अवच्छेदकेति ॥ प्रतियोगितयाऽवच्छेदकेत्यर्थः ।

एतावन्तं कालं न किञ्चिदहमवेदिषमिति परामर्शसिद्धसौषुप्तिकानुभवोऽप्यत्र मानमित्युक्तं तद्दूषयति ॥ न किञ्चिदिति ॥ परामर्शः स्मरणं तत्र भावरूपाज्ञानाङ्गीकारे दुःखादेरान्तर-पदार्थत्वेन तन्निवर्तकान्तःकरणवृत्त्ययोगेन तदनिवृत्त्यापत्तेरुक्तत्वेन ज्ञानाभावविषयकत्वमेव तत्रेति भावः । तदा सुषुप्त्यवस्थायाम् ॥ धर्म्यादीति ॥ तदानीं सर्वज्ञानोपरमादिति भावः ॥ अयोग इति ॥ तथा च तदा ज्ञानाभावानुभवान्न परामर्शस्तद्विषयः किन्त्वनु-भूतभावरूपाज्ञानविषय एवेत्यर्थः । अज्ञानत्वेन प्रतीतौ ज्ञानविरोधित्वेन प्रतीतावित्यर्थः । तदपेक्षणाद् धर्म्यादिज्ञानापेक्षणात् तस्याप्याश्रयविषयद्वयसापेक्षज्ञानपर्युदासत्वादिति भावः । तथा च तदा सर्वज्ञानोपरामाद्विरोधनिरूपकज्ञानविषयादेरप्रतीतेज्ञार्नविरोधित्वेन भावरूपा-ज्ञानविषयकत्वमपि सौषुप्तिकानुभवस्य न युक्तमित्यवधेयम् । अज्ञानविरोधनिरूपकं ज्ञान-विरोधित्वेनाज्ञानस्य प्रतीयमानत्वादज्ञाननिष्ठविरोधनिरूपकमित्यर्थः । तथा च विरोधनिरूपकं ज्ञानम् अज्ञानविषयं सामान्येनोल्लिखतीति न विशेषरूपेऽज्ञानविरोध इत्यर्थः ॥ तर्हीति ॥ अभावप्रतीयोगिभूतं ज्ञानमपि स्वविषयं सामान्येनोल्लिखदभावनिरूपकमित्यर्थः । तदा सुषु-प्त्यवस्थायां स्वरूपेण ज्ञानविरोधित्वप्रकारौदासीन्येनेत्यर्थः । इदानीं जाग्रदवस्थायाम् ॥ प्रतियोगीति ॥ न किञ्चिद्रूपेणेत्यर्थः ॥ अनुभूयत इति ॥ तथा चैतावन्तं काल-मित्यादिकं न स्मरणरूपं येन सुषुप्ताविषयादिघटिताज्ञानविरोधित्वेन भावरूपाज्ञानानुभवानु-पपत्तिः किं नाम तदा स्वरूपेणैवाज्ञानमनुभूतम् । इदानीं प्रतियोगिविषयावच्छेदयुक्त-तयाऽनुभूयते । अतो नोक्तदोष इत्यर्थः ॥ सममिति ॥ सुषुप्तौ ज्ञानाभावोऽपि स्वरूपे-णैवानुभूत इदानीं प्रतियोगिविशेषावच्छेदयुक्ततयाऽनुभूयत इति सममित्यर्थः । नन्वभावस्य ससम्बन्धिकत्वात्स्वरूपेण ज्ञानमेव नास्तीत्यत आह ॥ अभावस्यापीति ॥ तदनपेक्षणात् प्रतियोग्याद्यनपेक्षणात् । तथा च तद्वत्सुषुप्तावपि प्रतीतिर्युक्तेति भावः । परामर्शः ज्ञानाभावस्मरणमित्यर्थः ।

ननु लिङ्गाभावान्नानुमानिकानुभव इत्यत आह ॥ अवस्थेति ॥ अवस्थाविशेषवत्त्व-स्येत्यर्थः । जाग्रत्स्वप्नान्तरकालिकोऽहं ज्ञानाभाववान् अवस्थाविशेषवत्त्वाद् यथा जाग्रदह-मित्यवस्थाविशेषवत्त्वस्य लिङ्गत्वादित्यर्थः । लिङ्गातरमाह ॥ सामग्रीति ॥ तत्कालीनोऽहं ज्ञानाभाववान् इन्द्रियसन्निकर्षादिरूपतत्सामग्रीशून्यत्वादिति सामग््रयभावस्यैव लिङ्गत्वादित्यर्थः । स्वरूपासिद्धो हेतुरित्यत आह ॥ इन्द्रियसम्प्रसादेनेति ॥ सुषुप्तौ स्थितस्येन्द्रियाणि सम्यग्विकासविशेषरूपप्रमादवन्ति भवन्ति । तेन सुषुप्ताविन्द्रियोपरमरूपं कार्यं तथा च सामग््रयाभावः सिद्ध इत्यर्थः । लिङ्गान्तरमाह ॥ प्रातरित्यादिना ॥ तथा च सुप्तौ ज्ञानं नानुभूतं स्मरणार्हतया ज्ञानतुल्ययोगक्षेमे आत्मादौ स्मर्यमाणेऽपि नियमेनास्मर्यमाणा-त्मान्तर्गतत्वाभावादित्यनुमानेन ज्ञानाभावानुमामित्यर्थः । हस्तिहस्तिपयोरुभयोरनुभवेऽपि तत्रैकस्मिन्दृष्टेऽपि संस्कारानुद्बोधेनापरास्मरणदशायां तस्मिन् व्यभिचारवारणाय नियमे-नेत्युक्तम् । प्रातःकाले राजद्वारि गजाभावमनुभूयाऽन्यत्र गतः पुनः सायं दृष्ट्वा प्रातरत्र गजो नाभूदिति प्रत्येति तत्र गजाभावज्ञानं न प्रत्यक्षेण प्रतियोगिनः पुरतस्सत्वात् । अत उक्तलिङ्गेनैव तदभावानुमानं सिद्धमिति ज्ञेयम् ॥ त्वन्मतेऽपीति ॥ न किञ्चिदहमवेदिष-मित्यस्य न त्वन्मतेऽप्यहमर्थांशे स्मरणरूपत्वं युक्तं सुषुप्तौ तद्विलयाङ्गीकारेणाननुभूतत्वा-दित्यर्थः । किं च न किञ्चिदहमवेदिषमिति अज्ञानांशेऽहमर्थस्य परामर्शत्वं प्रतीयते । तन्न युक्तम् । सुषुप्तावहमर्थस्याभावेनाज्ञानस्याहमर्थेनाननुभूतत्वात् । शुद्धचैतन्यमात्रेणैव तस्यानु-भूतत्वादित्याह ॥ सुषुप्ताविति ॥ अन्येति ॥ अन्येन शुद्धचैतन्येनेत्यर्थः । परामृष्टत्वं स्मृतत्वम् ।

किं च त्वन्मतेऽज्ञानस्मरणमेवायुक्तम् । तथाहि अज्ञानं किं वृत्तिप्रतिबिम्बितसाक्षिवेद्यं शुद्धसाक्षिवेद्यं वा । नाद्य इत्याह ॥ सुषुप्ताविति ॥ तद्वेद्यत्वापातेनेति ॥ वृत्तिप्रति-बिम्बितसाक्षिवेद्यत्वापातेनेत्यर्थः । अस्त्विति चेत्तत्राह ॥ वृत्त्यभावेति ॥ वृत्तेः कादा-चित्कत्वादिति भावः ॥ असन्देहेति ॥ ज्ञातैकसत्वेन सन्देहादेस्तत्रायोगादिति भावः । न चाविद्यावृत्तेरनित्यत्वात्तदुपहितसाक्षिरूपस्याज्ञानज्ञानस्याप्यनित्यत्वात्तस्य संस्कारजनकत्वं भविष्यतीति शङ्कापरिहाराय वृत्त्यभावदशायामित्याद्युक्तमिति ज्ञातव्यम् । सुषुप्तौ ज्ञानं नास्तीति जाग्रदवस्थायामनुमीयत इत्येवम् आनुमानिको ज्ञानाभावानुभव इत्यनङ्गीकारे बाधकमाह ॥ अन्यथेति ॥ तवापीति ॥ सुप्तौ भावरूपाज्ञानवज् ज्ञानाभावोऽप्यस्ति स न सिद्ध्येत् । प्रतियोग्यादिज्ञानाभावेन सुषुप्तौ प्रत्यक्षेण तदनुभवायोगादिति भावः । शङ्कते ॥ भावरूपेति ॥ त्वन्मते विषयसम्बन्ध्यावरणत्वेन विषयनिष्ठत्वेन तत्रैव जडेऽहमर्थे भाव-रूपाज्ञानलिङ्गेन ज्ञानाभावानुमानं कार्यं तन्न सम्भवतीत्याह ॥ त्वन्मत इति ॥ जडे विषये तदावरकतयेति यावद् आवरणकृत्याभावादिति भावः । तथा चाहं घटादिज्ञाना-भाववान् तद्विषयकभावरूपाज्ञानवत्त्वादित्यत्रासिद्धिः । विक्षेपसद्भावाद्युक्तमेवाज्ञानमित्य-स्वरसादाह ॥ साक्षीति ॥ इच्छादौ विषये । तदा सुषुप्तौ । इच्छादौ भावरूपाज्ञानं नास्ति तथात्वे चैतन्यस्याज्ञानानिवर्तकत्वाद् अन्तःकरणवृत्तेश्चेच्छादावभावेनाज्ञानानिवृत्त्या कदा-पीच्छादिप्रकाशो न स्यात् । अत इच्छादौ भावरूपाज्ञानरूपलिङ्गाभावात् । अहम् इच्छाज्ञानाभाववान् तद्विषयकभावरूपाज्ञानवत्त्वादित्येवं तत्र ज्ञानाभवो न सिद्ध्येदित्यर्थः ।

भावरूपाज्ञानेन तद्विरोधिनो ज्ञानस्याभावोऽनुमीयत इत्युक्तम् । तथा चैकस्य विरोधिनः पदार्थस्यानुभवेन तद्विरोधिनोऽपरस्य पदार्थस्याभावेऽनुमानं वदता विरोधिपदार्थाभावे तद्विरोध्यपरपदार्थानुभवः प्रयोजक इत्युक्तं स्यात्, ॐमिति चेत्तत्राह ॥ किं चेति ॥ तस्मिन्सत्यभवतस्तदप्रयोजकत्वादिति भावेन तदुपपादयति ॥ न हीति ॥ रागादीति ॥ तथा चाहं रागाद्यभाववान् रागादिज्ञानशून्यत्वादित्यनुमानेन रागाद्यभावसिद्धिर्न तु तद्विरोधि-द्वेषसद्भावेनेत्यर्थः । इच्छापरपर्यायरागादेर्ज्ञानसाध्यत्वाद्वस्तुसिद्धेर्ज्ञानाधीनत्वाच्चेति भावः । सुखादिवद् इच्छादावपि ज्ञातैकसत्वेन प्रकाशमानत्वादुत्पत्यनन्तरं ज्ञानाभावस्यैवाभावेन हेतोः स्वरूपासिद्धिरित्याह ॥ प्रकाशमानेति ॥ आत्मादावित्यत्रादिपदेनेच्छादेर्ग्रहणम् । तथा चोत्तरकालीनपरामर्शसिद्धसौषुप्तिकानुभवो न भावरूपाज्ञाने मानमित्याशयः । भङ्गार्थ-मुपसंहरति ॥ तस्मादिति ॥ उक्तप्रत्यक्षस्य भावरूपाज्ञानविषयत्वासमर्थनादित्यर्थः ।

### **न्यायकल्पलता**

परमतेऽज्ञानासम्भवं वक्तुं लक्षणं निराकृत्य प्रमाणं निराचिकीर्षुस्तत्र प्रत्यक्षं निराकर्तुं तावदनुवदति ॥ यच्चेति ॥ त्वन्मत इति ॥ अहमज्ञ इति प्रतीतेर्ज्ञानाभावविषयत्वं त्वयापि वाच्यम् । अन्यथा तस्या प्रामाण्यं न स्यादित्यर्थः । नन्वहमर्थस्याज्ञानानाश्रय-त्वेऽपि तदाश्रयीभूतचैतन्येऽन्तःकरणतादात्म्याध्यासेनैकाश्रयसम्बन्धेन स्थूलो गच्छतीति-वदहमज्ञ इति प्रतीतिर्भावरूपाज्ञानविषयैवेति चेन्न । शुद्धचैतन्यस्याज्ञानाश्रयतया विशिष्य प्रतीत्यसम्भवेनान्यस्य मुख्यतत्प्रत्ययस्याभावेनाहमज्ञ इत्यस्यैव मुख्यप्रत्ययत्वे वाच्येऽह-मर्थस्याज्ञानानाश्रयतया तस्य ज्ञानाभावविषयत्वं त्वयापि वाच्यम् । अन्यथा तस्य प्रामाण्यं न स्यादित्यर्थः । स्पष्टयिष्यते चैतदविद्याश्रयभङ्गे ॥ साक्षीति ॥ ननु स्वस्मिन्विद्यमाने साक्षिवेद्ये सुखादौ स्वभ्रमसिद्धे रूप्यादौ च न जानामीति व्यवहारो न । परसुखादौ न जानामीति व्यवहारस्तु परोक्षज्ञाननिवर्त्येन प्रमातृगताज्ञानेनैवोपपन्न इति चेत् । मैवम् । अर्थानवबोधात् । स्वसमवेते स्वभ्रान्तिसिद्धे चातीतसुखादौ रूप्यादौ च न जानामीति व्यवहारस्य सर्वसिद्धस्य च सुखादावज्ञानमनिच्छता त्वयापि ज्ञानाभावविषयत्वेन समर्थनीयत्वादित्यर्थात् । विषये प्रमातरि चाज्ञानस्यैकत्वाच्च । आवृतं विषयमजानन् प्रमाताऽज्ञ इत्युच्यते । अत एव परोक्षज्ञानेन प्रमातृगताज्ञाने नाशिते विषयगता-ज्ञानसत्वेऽपि न न जानामीति व्यवहारापत्तिः । प्रमातृगताज्ञानकार्यस्य न जानामीति व्यवहारस्य विषयगताज्ञानेनापादयितुमशक्यत्वादिति निरस्तम् । तच्छक्तेरप्येकत्वाच्च ॥ आवरणेति ॥ प्राप्तप्रकाशप्रतिबन्ध आवरणम् । अतदाकारप्रतिभासो विक्षेपः ॥ अपरोक्षत इति ॥ विक्षेपरूपकार्यस्याज्ञानविषयत्वं प्रत्यप्रयोजकतया जडे न जानामीति अनुभवायोग इत्यर्थः ॥ निरसिष्यमाणत्वादिति ॥ तस्याज्ञानकल्पितत्वेनान्योन्याश्रयात् । स्वयमेव प्रकाशहीने तत्कृत्याभावाच्चेत्यादिनाऽविषयभङ्ग इति शेषः ॥ वृत्तिरिति ॥ विषयप्रकाशकं सर्वगतं जीवचैतन्यमविद्यानावृतमिति मते वृत्तेश्चिदुपरागार्थत्वादित्यर्थः ।

॥ विषयभेदाप्रतीतेरिति ॥ अत्राहुः । मयि ज्ञानं नास्तीति प्रातीतिर्न ज्ञानाभाव-विषया । तथाहि अत्र हि ज्ञानाभावे ज्ञानत्वावच्छिन्नप्रतियोगिताकत्वमनुभूयते । तच्च तत्तज्ज्ञानविशेषगतानां कथंचिदनुगतीकृतानां तत्तद्विशेषाभावकूटप्रतियोगिकानां ज्ञानत्वस्या-वच्छेदकत्वेन वा, विशेषाभावकूटातिरिक्तसामान्यधर्मावच्छिन्नप्रतियोगिताकाभावविषयत्वेन वा ? प्रकारान्तरासम्भवात् । तदुभयमपि न सम्भवति । अभावज्ञानकारणधर्म्यादिज्ञाने सति न तदुभयविधाभावज्ञानम् । प्रतियोगिभूतज्ञानज्ञानस्य तु स्वविषयीभूतज्ञानविषयविषयकत्वेन तस्यैव तज्ज्ञानत्वात् । तयोर्यत्किञ्चित्प्रतियोगिव्यक्तिविरोधित्वेन तद्वति तयोरसम्भवात् । धर्म्यादिज्ञानाभावे तु कारणाभावादेव तयोर्न ज्ञानमतो मयि ज्ञानं नास्तीत्यपि न ज्ञानाभावज्ञानं किन्तु भावरूपाज्ञानज्ञानमेवेति ।

अत्रोच्यते । यत्किञ्चिद्विशेषाभावस्यैव तथा प्रतीतिविषयत्वोपपत्तेर्न भावरूपाज्ञान-सिद्धिः । न तत्प्रतियोगिता न ज्ञानत्वावच्छिन्नेति देश्यम् । अवच्छेदकत्वं हि नानति-रिक्तवृत्तित्वादिकम् । अवच्छेदकत्वाभिमतघटत्वादिसमनियतकम्बुग्रीवत्वादेरपि तथात्वा-पातात् । किं तु स्वरूपविशेष एव । तच्चास्ति सामान्यधर्मस्यापि विशेषप्रतियोगितया । नन्वेवं वायौ रूपं नास्ति पुरोदेशे रजतं नास्तीत्याद्याप्तवाक्यजन्यप्रतीत्यनन्तरमपि तत्संशयादिनिवृतिर्न स्यात् । एकविशेषाभावबोधनेऽपि विशेषान्तरमादाय संशयोपपत्तेरिति चेत् । न । प्रथमं न किञ्चित् । अपशवो वा अन्ये गोऽश्वेभ्य इत्यादाविव विशेषपरत्त्व-शङ्कायाः सकलरूपाद्यभावतात्पर्यावगमान्निवृत्तौ उक्तवाक्यात्संशयादिनिवृत्तेः । किञ्च वायौ रूपं नास्ति मयि ज्ञानं नास्तीति समानाकारप्रतीत्योः कथं विषयवैजात्यम् । नन्वियं प्रतीतिर्यावद्विशेषाभावान्यसामान्यभावविषया । सामान्यावच्छिन्नप्रतियोगिताकविशेषाभाव-विषया वाऽभ्युपेया । तथा च तत्कारणीभूतधर्मिप्रतियोगिज्ञानाज्ञानाभ्यामनुपपत्याऽगत्या तत्कल्प्यत इति चेन्न । तर्हि तत एव यावदभावकिञ्चिदभावविषयत्वमेव कल्प्यताम् । एवं च प्रतीतप्रतीतिसारूप्यमपि समर्थितं स्यात् । त्वद्रीत्यैकस्या अभावविषयकत्वमन्यस्या अभावविलक्षणाज्ञानविषयत्वे सर्वथा तद्बाध एव ॥

॥ भावरूपाज्ञानवादेऽपीति ॥ ननु श्रवणादिसाध्यमोक्षहेतुब्रह्मज्ञानप्रागभावस्य ज्ञानेऽपि प्रतियोगिज्ञानाज्ञानाभ्यां न व्याहतिः । न हि श्रवणादिसाध्यत्वमोक्षहेतुत्वादि-प्रकारकब्रह्मज्ञानज्ञानं ब्रह्मज्ञानमपि सत् श्रवणादिसाध्यं मोक्षहेतुर्वा । येन तस्मिन् सति तादृग्ज्ञानप्रागभावो व्याहन्येतेति चेन्न । तद्विषयकज्ञाने सत्येव तद्विषयकज्ञानाभावस्य निरूपणं त्वयाऽपि वाच्यमित्यत्र तात्पर्यात् । श्रवणादिसाध्यमोक्षहेतुज्ञानं निष्प्रपञ्चात्म-विषयकमतस्तादृशात्मज्ञानस्य ज्ञानमपि निष्प्रपञ्चात्मज्ञानमपि तस्मिन्सति कथं तादृश-ज्ञानप्रागभावस्तिष्ठेत् । निष्प्रपञ्चात्मविषयतयाऽत्मसाक्षात्कारस्य प्रपञ्चनिवर्तकता । न तु श्रवणादिजन्यत्वेनाधिष्ठानतत्वसाक्षात्कारे सति । निरुपाधिकभ्रमादर्शनादिति भावः । अनुमेयत्वमाशङ्क्य निराकरोति ॥ न चेति ॥ साक्षिणेति ॥ अमानानवसरादित्यर्थः ॥ अनुपलब्ध्या वेति ॥ वाशब्दोऽनास्थायाम् । अनुमित्यभावे तात्पर्यात् । ननु ज्ञानाभावस्य झटिति प्रतीतिः स्वकारणस्य झटिति समवधानमाक्षेप्स्यति । न तु स्वस्यानुमिति-भिन्नत्वमित्यत आह ॥ त्वन्मत इति ॥

ननु जडे ज्ञानाभावो न प्रत्यक्षः । ज्ञानरूपप्रतियोगिग्राहकस्य मनसो बहिरस्वातन्त्र्येण यावत्प्रतियोग्युपलम्भकसमवधानरूपयोग्यतायुक्तप्रतियोग्यनुपलब्धिविरहात् । अतो जडे लिङ्गान्तरमेव ज्ञानाभावानुमापकमिति चेन्न । प्रसञ्जितप्रतियोगिसत्वविरोधित्वमनुपलब्धे-र्योग्यत्वम् । घटो यद्यवच्छेदकविशेषेण ज्ञानाश्रयः स्यात् । तथा चोपलभ्येत । तादृशज्ञानवत्वेनोपलभ्यमानत्वस्य प्रत्यक्त्वाद् इत्यनुपलम्भविरोध्युपलम्भापादनसम्भवात् ॥ अपरोक्षत इति ॥ लिङ्गान्तरं तु नानुसंहितमिति भावः ॥ दुःखादाविति ॥ स्ववृत्यतीतदुःखादिज्ञानाभावो न प्रतीयेतेत्यर्थः । भावरूपाज्ञानेन लिङ्गेन ज्ञानाभावोऽनु-मीयत इत्यत्र दूषणान्तरमाह ॥ प्रतीयोगीति ॥ विषयावच्छिन्नज्ञानरूपविशेषणज्ञानं विना विशिष्टज्ञानानुदयादित्यर्थः । भावरूपाज्ञानसमानविषयकज्ञानसदसद्भावाभ्यामज्ञानज्ञानं तवापि दुर्लभमित्याह ॥ अपि चेति ॥ अज्ञानस्य ज्ञानविरोधित्वेन प्रतीत्यनियमं परिहरति ॥ मुग्ध इति ॥ नञोऽप्रयोगेऽपि नञर्थानुभवोऽस्तीत्यर्थः ॥ अत एवेति ॥ मुग्धादिशब्देषु नञर्थप्रवेशसद्भावादेवेत्यर्थः ॥ उक्तं चेति ॥ अज्ञानविषयाश्रययोरभेदेऽभिहितेऽस्यास्मिन्न-ज्ञानमित्याश्रयविषयभेदप्रतीत्या विरोध इति शङ्कायां तत्प्रतीतिमन्यथयितुमुक्तमित्यर्थः ॥ अज्ञानमिति ॥ ज्ञानस्य द्वयसापेक्षत्वात्तत्प्रतियोग्यज्ञानस्यापि तत्सापेक्षत्वप्रथा घटत इत्यर्थः ॥ अन्यथेति ॥ अज्ञानस्य ज्ञानविरोधित्वेन प्रतीतिनियमाभाव इत्यर्थः । ननु नाज्ञानं विरोधनिरूपकज्ञाननियतज्ञानम् । तमोनीहारादिशब्दैस्तेन विनापि तज्ज्ञानादित्यत आह ॥ ज्ञानाभावोऽपीति ॥ अज्ञानज्ञानवदेव ज्ञानाभावस्यापि सामान्येन ज्ञाने ज्ञानज्ञानमनपेक्षितमिति भावः ।

ननु न ज्ञानमज्ञानमित्यज्ञानशब्दो न यौगिकः । येनावयवार्थज्ञानविरोधभानमावश्यक-मित्याशङ्क्य निराकरोति ॥ एतेनेति ॥ वृत्तिज्ञानेति ॥ प्रोक्षिण्यादिशब्दवदलब्धात्मक-रूढ्यपेक्षया योगस्यैव बलवत्वादित्यर्थः । अस्त्वज्ञानशब्दोऽज्ञाने यौगिको रूढो वा प्रत्यक्षेण तु ज्ञानविरोधित्वेनैवाज्ञानं प्रतीयत इत्याह ॥ शब्देति ॥ अन्यथाऽज्ञानस्य ज्ञान-विरोधो न सिद्ध्येदिति भावः । सङ्गृह्णाति ॥ एवं चेति ॥ विषयनिरूपणानिरूपणाभ्यां भावरूपाज्ञानमशक्यनिरूपणमित्याह ॥ अपि चेति ॥ उभयत्रापि समाधातुं शङ्कते ॥ नन्विति ॥ साक्षिरूपमिति ॥ ननु बाह्यो विषयः कथं साक्षिभास्योऽसम्बन्धादित्याशङ्कां परिहर्तुं ज्ञानावच्छेदकस्येत्याद्युक्तम् । तदुक्तं विवरणे ‘‘सर्वं वस्तु ज्ञाततयाऽज्ञाततया वा साक्षिचैतन्यस्य विषय एव । तत्र ज्ञाततया विषयः प्रमाणव्यवधानमपेक्षते । अन्यस्तु सामान्याकारेण विशेषाकारेण वाऽज्ञानव्यावर्तकतया सदाऽवभासते’’ इति ॥ न तदिति ॥ साक्षिणो ज्ञानसाधकत्वान्न तद्विरोधित्वमित्यर्थः ॥ वृत्तेरेवेति ॥ प्रमाणवृत्तेरेवेत्यर्थः ॥ सममिति ॥ ननु भावरूपाज्ञानवज् ज्ञानाभावो न साक्षात्साक्षिवेद्यः । येन ज्ञानावच्छेदक-विषयस्य ज्ञानद्वारा साक्षिवेद्यत्ववद् अभावप्रतियोगिज्ञानावच्छेदकविषयस्याभावद्वारा साक्षि-वेद्यत्वं स्यात् । ज्ञानवत् तदभावस्य साक्षिवेद्यत्वेऽपि न विषयः साक्षिवेद्योऽसम्बन्धात् । न च प्रतियोगिभूतं ज्ञानं साक्षात्साक्षिवेद्यमिति तद्द्वारा तदवच्छेदकविषयोऽपि साक्षिवेद्यः स्यादिति वाच्यम् । उत्पन्नं हि ज्ञानं साक्षिवेद्यम् । तस्मिंश्चोत्पन्ने तद्विषयोऽपि स्फुरतीति कुतस्तज्ज्ञानाभावः । अनुत्पन्नज्ञानस्य साक्ष्यसम्बन्धान्न तेन ज्ञानग्रहणम् । नतरां तद्द्वारा तद्विषयग्रहणमिति । मैवम् । विरोधिनिरूपकाज्ञानोत्पत्यनुत्पत्तिभ्यां भावरूपाज्ञानसत्वस्य ज्ञानद्वारकज्ञानविषयविषयकसाक्षिज्ञानस्य चासम्भवेन साम्यात् ।

नन्वज्ञानविशेषणतयाऽनुत्पन्नमपि ज्ञानं तद्विषयश्च साक्षिवेद्य इति चेत् । क्वेदमवगत-मायुष्मता । न च घटं न जानामीत्यनुभवादिति युक्तम् । एतस्य त्वदभिमताज्ञान-विषयत्वेऽसंमतेः । तस्मान् न जानामीति ज्ञानविरोधि किञ्चित्साक्षिणाऽनुभूयते । तद्द्वारा विषयोऽपीत्येतावत्सिद्धम् । तस्याभावविलक्षणत्वं प्रकल्प्य तद्द्वारा विषयानुभव इति कल्पनापेक्षया क्लृप्तेऽभावे विषयानुभावकताकल्पनैवोचिता । लाघवात् । भावविलक्षणस्य द्वारत्ववदभावस्यापि तत्सम्भवाच्च । बाह्यविषयस्य साक्षिणा ग्रहणेऽतिप्रसङ्गभङ्गाय स्वसम्बद्धाभावप्रतियोगिज्ञानविषयत्वस्य नियामकस्य सम्भवाच्च ।

नन्ववच्छेदकस्य विषयादेः प्रागज्ञाने कथं तद्विशिष्टाभावज्ञानमिति शङ्का तत्परिहारश्च अभावबुद्धौ प्रतियोगित्वानुयोगित्वादिवत्पूर्वानुपस्थितस्यापि विशेषणस्य विशिष्टबुद्धौ भान-सम्भवेन विशिष्टज्ञानस्य विशेषणज्ञानजन्यत्वे मानाभाव इत्येवंरूपोऽपि समः । विशेषणता-वच्छेदकप्रकारकज्ञानं विना कथं विशिष्टवैशिष्ट्यज्ञानमित्यपि न । जन्यविशिष्टज्ञानत्वरूपेण प्रत्यक्षत्वादिरूपेण वा पृथक् पृथक् क्लृप्तकार्यकारणभावेनैवोपपन्नस्यार्थसमाजसिद्धस्य विशिष्ट-वैशिष्ट्यज्ञानत्वस्य कार्यतानवच्छेदकत्वेन तत्र कारणान्तराकल्पनात् । इह च विशेष्ये विशेषणं तत्र च विशेषणान्तरमिति न्यायेन विशिष्टवैशिष्ट्यज्ञानसम्भवादिति । साक्षिणा विशेषतो ज्ञायमनेऽपि विषयेऽज्ञानमिति पक्षे ज्ञानाभावेनान्यथासिद्धिमुक्त्वा सामान्येन विषयज्ञाने विशेषतस्तज्ज्ञानमिति पक्षेऽपि ज्ञानाभावेनान्यथासिद्धिरित्याशयेनोपसंहरति ॥ तस्मादिति ॥ अवच्छेदकस्येति ॥ विरोधिनिरूपकज्ञानं प्रति अज्ञानं च प्रति अवच्छेदक- स्येत्यर्थः । ननु विशेषज्ञानभावे विशेषज्ञानत्वावच्छिन्नं प्रतियोगीति तस्य ज्ञाने सति स विशेषोऽपि ज्ञात एवेति विशेषज्ञानाभावव्याघात इत्यत आह ॥ तद्विशेषेति ॥ तत्सामा-न्येति ॥ निरूपणीयाभावप्रतियोगिज्ञानविषयीभूतविशेषसमानाधिकरणसामान्यधर्मविषयक-ज्ञानमित्यर्थः । ननु विशेषज्ञानाभावं प्रति सामान्यज्ञानं तत्प्रतियोगिज्ञानं वाऽप्रतियोगीति कथं तस्य विशेषज्ञानाभावज्ञानं प्रति हेतुताऽप्रयोजकता वा स्यादित्यत आह ॥ अन्वयेति ॥ निरूपणीयाभावप्रतियोगिज्ञानव्यक्तिज्ञानं विनाऽपि सामान्येन तज्ज्ञाने सत्येव विशेषज्ञानाभावज्ञानस्यानुभूयमानत्वादित्यर्थः ॥ न त्विति ॥ यस्या ज्ञानव्यक्तेरभावो निरूप्यते तज्ज्ञानव्यक्तिस्तज्ज्ञानं वा तदभावज्ञाने न हेतुरित्यर्थः ॥ अपरे त्विति ॥ त्वदुक्तमर्थं न जानामीत्यादाविति शेषः । एतन्मते निरूपणीयाभावप्रतियोगिज्ञानापेक्षयाऽ- भावज्ञानहेतौ ज्ञाने व्यक्तिभेदे प्रकारभेदे सत्यपि समानविषयत्वं लभ्यत इत्यर्थः ।

॥ केचित्त्विति ॥ त्वदुक्तमर्थं न जानामीत्यस्मिन् ज्ञान इत्यर्थः ॥ अन्ये त्विति ॥ साक्षादिति ॥ तथा च न व्याहतिरिति भावः । अज्ञानं वृत्तिवेद्यं न वा । द्वितीयं तावद्दूषयति ॥ तत्रेति ॥ आद्यमपि द्वेधा विकल्प्य प्रथमं तावद्दूषयति ॥ आद्य इति ॥ अज्ञानविषयकानुमित्यादिवृत्याऽज्ञानावच्छेदकविषयस्य ग्रहणे तयैव वृत्या तदज्ञाननाशापत्ति-रित्यर्थः ॥ त्वन्मत इति ॥ साक्षिणोऽज्ञानाविरोधित्वेऽपि वृतेस्तद्विरोधित्वस्य त्वयाऽपि स्वीकारादित्यर्थः । ननु परोक्षवृत्तिरज्ञानाविरोधिनी । तथाहि । द्विविधमावरणम् । एक-मसत्वापादकमन्तःकरणावच्छिन्नसाक्षिनिष्ठम् । अन्यदभानापादकं विषयावच्छिन्न ब्रह्मचैतन्य-निष्ठम् । घटमहं न जानामीत्युभयावच्छेदानुभवात् । तत्राद्यं परोक्षापरोक्षसाधारणप्रमामात्रेण निवर्तते । अनुमितेऽपि वह्न्यादौ नास्तीति प्रतीत्यनुदयात् । द्वितीयं तु साक्षात्कारेणैव निवर्तते । यदाश्रयं यदाकारं ज्ञानं तदाश्रयं तदाकारमज्ञानं नाशयतीति नियमात् । परोक्षज्ञानस्य चेन्द्रियसन्निकर्षाभावेनान्तःकरणमात्राश्रयत्वादपरोक्षज्ञानस्यैव विषयव्यापार-जन्यत्वेन विषयान्तःकरणजन्यत्वेन तदुभयनिष्ठत्वात् । तदुक्तम् परोक्षज्ञानतो नश्येद-सत्वावृत्तिहेतुता । अपरोक्षधिया नश्येदभानावृत्तिहेतुतेति । तेनानुमानादावसत्वावरण-नाशाद्व्यवहारो ऽभानावरणानिवृत्या च सोपाधिकसाक्षात्कारिभ्रमानिवृत्तिवदज्ञानानिवृत्तिरित्ये-तन्निराकरोति ॥ न चेति ॥ परोक्षतोऽपीति ॥ तथा च तत्राभानावरणाकल्पनम-प्रामाणिकमित्यर्थः ॥ यदि चेति ॥ परोक्षवृत्तेरज्ञानाभिभवे प्रमातृगताज्ञाननिवर्तनेऽपि वा विषयावरकाज्ञाननिवृत्यनङ्गीकार इत्यर्थः ॥ तां विनेति ॥ अज्ञाननिवृत्तिमन्तरेणेत्यर्थः ॥ उक्तमिति ॥ दृश्यत्वहेतुभङ्गे ॥ परोक्षेति ॥ गुञ्जापुञ्जे वह्निभ्रमानन्तरमुष्णस्पर्शानुमितेः कण्ठे धार्यमाणत्वादिलिङ्गजन्यानुमित्या शाब्दज्ञानेन वेत्यर्थः ॥ भ्रमेति ॥ भ्रमोपादानस्या-ज्ञानस्य सत्वादित्यर्थः ॥ तस्येति ॥ अज्ञानाकारप्रमितेरुभयत्र समत्वादिति भावः ।

ननु परोक्षवृतेरज्ञाननिवर्तकत्वे उपादानाभावादपरोक्षभ्रमो न स्यादित्यत आह ॥ परोक्षत इति ॥ अस्मन्मते ह्यज्ञानस्य भ्रमानुपादानत्वादिति भावः । तव मते तु तस्यापि दोषस्य बोद्धव्यत्वादित्याह ॥ त्वन्मत इति ॥ अज्ञानविषयकानुमित्यादिवृत्या तदव-च्छेदको विषयो न गृह्यत इति चरमं पक्षं दूषयति ॥ अन्त्य इति ॥ परामर्शोऽनुसन्धा-नम् । सुषुप्त्यवस्थायां ज्ञानाभावानुभवाभावान्न तस्य जागरे परामर्शः सम्भवतीत्याशङ्क्य परिहरति ॥ न चेति ॥ धर्म्यादिज्ञानाभावनिमित्तकः सुषुप्त्यवस्थायां विशेषरूपेण ज्ञाना-भावाननुभव इत्युच्यते सामान्यरूपेण वा । नाद्य इति भावेनाह ॥ भावरूपेति ॥ तथा च सुषुप्त्यवस्थायां तेन रूपेण ज्ञानस्याप्यननुभवात्तस्यापि परामर्शो न स्यादित्यर्थः ॥ तदपेक्षणादिति ॥ अज्ञानावच्छेदकविषयकविरोधनिरूपकज्ञानस्यापेक्षणादित्यर्थः । द्वितीये त्वाह ॥ सामान्येति ॥ विरोधनिरूपकं ज्ञानमज्ञानविषयं सामान्यरूपेणोल्लिखतीति न विशेषरूपेऽज्ञानविरोध इत्यर्थः ॥ तर्हीति ॥ अभावप्रतियोगिभूतज्ञानमपि स्वविषयं सामान्येनोल्लिखदभावनिरूपकमस्त्वित्यर्थः । द्वितीयपक्षेऽप्यज्ञानेन समं समाधानमिति वक्तुं शङ्कते ॥ नन्विति ॥ सममिति ॥ अज्ञानज्ञानाभावयोः साक्षियोग्यत्वतदयोग्यत्वाभ्यां वैषम्यमिति शङ्कां परिहरत्यपिशब्देन ।

नन्वभावस्य ससम्बन्धिकत्वात्स्वरूपेण ज्ञानमेवानुपपन्नमित्यत आह ॥ अभाव-स्यापीति ॥ ज्ञानाभावस्य ज्ञानग्राहकग्राह्यत्वेऽपि सुषुप्तौ न तद्ग्रहः । तस्या एव प्रतिबन्ध-कत्वादित्यत आह ॥ यद्वेति ॥ किन्त्विति ॥ सुषुप्तौ ज्ञानाभावः स्थित इति जाग्रत्यनु-मीयत इत्यर्थः ॥ अवस्थेति ॥ सम्प्रतिपन्नोदयास्तमयकालवद्विवादपदयोरप्युदयास्तमययो-रन्तरालकालमनुमाय तत्कालेऽहंज्ञानाभावाद् अवस्थाविशेषवत्वाद् व्यतिरेकेण जाग्रदह-मिवेत्यनुमानेनेत्यर्थः ।

न च ज्ञानाभावमन्तरेणावस्थाविशेषो वक्तुमशक्य इति वाच्यम् । श्रुतिसिद्धप्राज्ञ-परिष्वङ्गविशेषकालस्य सुषुप्त्याख्यस्य ज्ञानाभावभिन्नस्य सुवचत्वात् ॥ सामग्य्रभावस्य वेति ॥ ननु ज्ञानसामग्रीविरहस्य ज्ञानरूपकार्यविरहानुमेयत्वेनान्योन्याश्रय इत्यत उक्तम् ॥ इन्द्रियेति ॥ इदानीन्तनेन्द्रियप्रसादेन सुषुप्तिकालीनेन्द्रियोपरमानुमानमित्यर्थः । न चेन्द्रिय-प्रसादस्य सुखानुभवहेतुकस्य तदुपरमहेतुकत्वमसिद्धमिति वाच्यम् । स्वरूपसुखानुभव-स्येन्द्रियोपरमं प्रत्यप्रयोजकत्वात् । इन्द्रियजन्यविषयानुभवहेतुकसुखानुभवस्य तदानीमभावात् ॥ तत्तुल्येति ॥ तुल्यत्वं चानुपेक्षणीयत्वम् । तेनोपेक्षणीये न व्यभिचारः । तदंशे संस्कारानुद्बोधेनास्मर्यमाणे व्यभिचारवारणाय नियमेनेति ॥ त्वन्मत इति ॥ सुषुप्तावह-मर्थाभावेन तदा तस्याननुभूततया न किञ्चिदहमवेदिषमिति जाग्रत्कालीनज्ञानज्ञानस्याहमर्थे परामर्शत्वं न सम्भवतीत्यर्थः ॥ अन्यानुभूत इति ॥ अहमर्थानवच्छिन्नस्य सुषुप्ताव-ज्ञानद्रष्टृत्वम् । तदवच्छिन्नस्य जाग्रति तत्परामर्ष्टृत्वमित्यसम्भवेनाहमर्थावच्छिन्नस्यैव जाग्रत्यज्ञानानुभव एवायमित्यस्यैव वक्तव्यत्वादित्यर्थः । संस्काराभावान्नाज्ञानांशे परामर्श इत्याह ॥ सुषुप्तावित्यादिना ॥ विनष्टेन ज्ञानेन स्मरणजननायोगात्तेन संस्कारो जननीयः । अविनश्यत्तु साक्षादेव तत्परामर्शरूपमिति न तेन संस्कारो जन्यते । न हि संस्कारः प्रत्यक्षः । येन कार्यान्यथानुपपत्तिं विनापि स कल्प्येतेत्यभिप्रायेणोक्तं नित्य-ज्ञानस्येति । अविद्यावृत्तेरनित्यत्वात् तदुपहितसाक्षिरूपस्याज्ञानज्ञानस्याप्यनित्यत्वात्तस्य संस्कारजनकत्वं भविष्यतीति शङ्कापरिहारायोक्तम् ॥ अविद्यावृत्तीत्यादि ॥ न चाज्ञान-विषयकाज्ञानाभावेन तत्र न संशयादिरिति वाच्यम् । अज्ञानगोचरज्ञानाभावेन तत्राज्ञान-स्याप्यापाद्यमानत्वादिति भावः ।

ननु प्रमाणस्यानाशेऽपि प्रमेयस्य नाशात्संस्कारोपपत्तिः । तथाहि । सुषुप्त्याख्याया-स्तामस्या अज्ञानवृत्तेर्नाशेन जाग्रति तद्विशिष्टाज्ञानस्य साक्षिणानुभूयमानत्वाभावेन संस्कार-जन्याविद्यावृत्यैव सुषुप्तिविशिष्टाज्ञानभानात्परामर्शत्वोपपत्तिरिति । मैवम् । सुषुप्त्यवस्थाया अविद्यावृत्तित्वे मानाभावात् । दोषाजन्यत्वाद्व्यवहारदशायामबाध्यत्वाच्च सुषुप्तेर्नाविद्या-वृत्तित्वम् । तथापि केवलाज्ञानांशे सुषुप्तिजागरयोस् तुल्यसामग्रीकत्वाद्धारावाहिकबुद्धित्वमेव । न परामर्शत्वम् । अत एवाव्याकृतप्रक्रियायां कार्योपाधिविनाशसंस्थितमज्ञानमात्रमेव प्रलये प्रलयोपमं सुषुप्तिरित्यभिप्रेत्य वार्तिके सौषुप्ताज्ञानस्मरणमपाकृतम् । उक्तं च न सुषुप्तिग-विज्ञानं नाज्ञासिषमिति स्मृतिः । कालाद्यव्यवधानत्वान्न ह्यात्मस्थमतीतभाक् । न भूतकाल-स्पृक् प्रत्यङ् न चागमिस्पृगीक्षते । स्वार्थदेशः परार्थोऽर्थो विकल्पस्तेन स स्मृतरिति । तथा । न चेदनुभवव्याप्तिः सुषुप्तस्याभ्युपेयते । नावेदिषं सुषुप्तोऽहमिति धीः किं बला-द्भवेदिति । एतत्सर्वमभिसन्धायोक्तम् ॥ जागरणादावपीति ॥ यदि सुषुप्तौ सुषुप्त्यवस्था-विशिष्टमनुभूयेत तर्हि जागरेऽपि तथैवानुभूयेतेत्यर्थः । तत्तानुल्लेखाच्च नायं परामर्शः । किन्तु ज्ञानाभावानुभव एव । अत एव अभावप्रत्ययालम्बनावृत्तिर्निद्रेति योगसूत्रमिति । विवरणेऽपि तमोगुणात्मकावरणमात्रावलम्बना काचिद्वृत्तिः सुषुप्तिरिति । ज्ञानाभावानुमानानभ्युपगमे बाधकमाह ॥ अन्यथेति ॥ इच्छादाविति ॥ इच्छादौ भावरूपाज्ञानाभावादित्यर्थः । तदा सुषुप्तौ ॥ न हीति ॥ विरोधिपदार्थानुभवेनैव तदभावानुमानस्य त्वयाऽङ्गीकारादित्यर्थः ॥ ज्ञानाभावादेवेति ॥ अज्ञानानुमितादिति शेषः ॥ तदभावेति ॥ प्रकाशमाने आत्मादौ ज्ञानाभावाभावेन तत्र रागाद्यभावो न सिद्ध्येदित्यर्थः । उपसंहरति ॥ तस्मादिति ॥

श्रीमद्व्यासयतीन्द्रार्यसत्कल्पतरुसंश्रिति ।

**न्यायकल्पलता**यां हि त्वज्ञानाक्षमभावगम् ॥

### **न्यायामृतसौगन्ध्यं**

यदत्र अज्ञाने ‘अहमज्ञो मामन्यं च न जानामि’ इति प्रत्यक्षम् । ‘त्वदुक्तमर्थं न जानामि’ इति विशेषतः प्रत्यक्षं, ‘एतावन्तं कालं सुखमहमस्वाप्सं’ ‘न किञ्चिदवेदिषम्’ इति परामर्शसिद्धं सौषुप्तप्रत्यक्षं च प्रमाणमिति । तन्न । अज्ञानानाश्रयत्वेन त्वदभिमते अहमर्थे न जानामीति ज्ञानाभावस्यैव प्रतीयमानत्वात् । एवं घटं न जानामीति जडे प्रतीयमानो हि ज्ञानाभाव एव । ननु अज्ञानाश्रयीभूतचैतन्ये अन्तःकरणतादात्म्याध्या-सेनैकाश्रयत्वसम्बन्धेनोपपत्तिः । तत्तदवच्छिन्नचैतन्यस्यैवाज्ञानाश्रयत्वेन तत्रापि तद्व्यवहारो-पपत्तिरिति चेन्न । चिन्निष्ठतया मुख्याज्ञानाश्रयत्वविषयकज्ञानान्तरस्याभावेनैतस्यैव मुख्य-त्वौचित्यात् । अनादेरावरणस्वभावस्याज्ञानस्य सादिघटाद्यवच्छिन्नचिदाश्रयत्वासम्भवाच्च ।

एतेन पूर्वसिद्धतमसो हि पश्चिमो नाश्रय इति युक्तेर्न किञ्चिदवेदिषमिति सौषुप्तिकस्य प्रत्यक्षस्य च तत्र मुख्यत्वमिति निरस्तम् । अहमज्ञ इति प्रत्यक्षमज्ञाने मानमित्युक्ते तस्याज्ञानाश्रयाहमर्थविषयत्वेन च प्रत्युक्ते तत्र युक्त्युपन्यासस्याकाण्डताण्डवत्वात् । सुषुप्तावप्यहमर्थनिष्ठतयैवानुभवात् तथा परामर्शानुरोधात् साक्षिवेद्ये सुखाज्ञानादौ प्रातिभासिके च भावरूपाज्ञानाभावेन तत्र न जानामीति प्रतीतेर्ज्ञानाभावविषयत्वात् ।

एतेन स्वस्मिन् विद्यमाने साक्षिवेद्ये सुखादौ स्वभ्रमसिद्धरूप्यादौ च न जानामीति व्यवहारासम्भवात् । परसुखादौ न जानामीति व्यवहारस्य परोक्षज्ञाननिवर्त्येन प्रमातृगता-ज्ञानेनैवोपपत्तेरिति निरस्तम् । स्वनिष्ठातीतसुखादौ स्वभ्रमसिद्धरूप्यादौ च न जानामीति व्यवहारसम्भवात् । न जानामीति प्रतीतिसिद्धप्रमातृगताज्ञानातिरिक्तविषयगताज्ञाने माना-भावाच्च ।

किञ्च भावरूपाज्ञानविषयत्वेनाभिमतस्याहमज्ञ इति प्रत्ययस्य मयि ज्ञानं नास्तीति ज्ञानाभावविषयात् प्रत्ययाद् अघटं भूतलमिति प्रत्ययस्य घटो नास्तीति प्रत्ययादिव विशेषणविशेष्यभावव्यत्यासं विना इच्छाद्वेषाभावज्ञानयोरिव विषयभेदाप्रतीतिः । ननु धर्मिप्रतियोगिज्ञानाज्ञानाभ्यां ज्ञानसामान्याभावज्ञानस्य व्याहतत्वेन मयि ज्ञानं नास्तीत्यस्यापि भावरूपाज्ञानविषयत्वेन विषयभेदाप्रतीतिर्युक्तेति चेन्न । त्वदभिमताभावविलक्षणस्याप्यज्ञानस्य न जानामीति ज्ञानसामान्यविरोधित्वेनैव प्रतीतेः । मोहादिपदेऽपि प्रलयादिपदवन्नञनुल्लेख-मात्रम् । अज्ञानमिति द्वयसापेक्षज्ञानपर्युदासेनाभिधानादिति विवरणोक्तेः । अन्यथा
ज्ञानविरोधित्वमज्ञानस्याप्रामाणिकं स्यात् ।

यत्तु मनइन्द्रियाणि विराजदेवताः कोशाश्च सृष्ट्वा प्रविश्यामूढो मूढ इव व्यवहरन्नास्ते माययैव तस्मादद्वयमेवायमात्मेति तापनीये मायामयत्वेन तत्प्रविष्टस्याप्यात्मनः (तच्छन्य-त्वेन) अद्वयस्वभावत्वमुक्तमिति । तन्न । सर्वज्ञोऽपि मायया कृपया प्रपञ्चं सृष्ट्वा प्रविश्य च मूढो यो जीवस्तद्वद्व्यवहरन्नास्ते ‘माया कृपायां दम्भे चे’ति कोशात्, अयमात्मा परमात्माऽद्वयं समाभ्यधिकरहितम् इत्यर्थात् ।

यत्तु ‘‘एवमेवैषा माया स्वाव्यतिरिक्तानि परिपूर्णानि क्षेत्राणि दर्शयित्वा जीवेशावाभासेन करोति माया चाविद्या च स्वयमेव भवती’’ति श्रुत्या मायाविद्ययोरैक्यप्रतिपादनान् माया अज्ञानमेवेति । तन्न । एषा माया प्रकृतिः स्वाव्यतिरिक्तान्यभिन्नानि महत्तत्वानि परिपूर्णानि उत्तरकार्यजनने सर्मर्थानि क्षेत्राणि दर्शयित्वा अभिव्यक्तानि कृत्वा जीवेशौ अभासेन अन्यथाज्ञानेन सम्बद्धौ करोति, जीवस्याब्राह्मणोऽहं गौरोऽहमित्यादिकम् अन्यथाज्ञानं हि अन्यसाधारणतया ईश्वरविषयकजीवनिष्ठं ज्ञानं करोतीत्यर्थात् । ‘अवजानन्ति मां मूढा मानुषीं तनुमाश्रितम् । परं भावमजानन्तो (मम भूतमहेश्वरमिति) ममाव्ययमनुत्तममि’ति स्मृतेः ।

यत्तु ‘विभेदजनकेऽज्ञाने नाशमात्यन्तिकं गते । भेदश्च तस्याज्ञानकृतमि’ति विष्णुपुराणे स्पष्टमज्ञानस्य भेदकत्वं १((देवादिभेदमध्यासद्यवरोहि स इति तन्नैवभेदनास्तित्वेन)) आवरकप्रयुक्तत्वं हेतूकृतमिति तत्प्रामाणिकमिति । तन्न । भेदजनके एकस्यापि जीवस्य देवमनुष्यादिभेदजनके तत्वज्ञाने २((ज्ञानविरोधिनिकमं विशेषे आत्यन्तिको नाशं प्रागभावाद्यसमानकालीन इत्यर्थः)) अत एव तादृश एव भेदो निषिध्यते । अन्यथा जीवानां सादित्वापत्तेः ।

मायां च प्रकृतिं विद्यान्मायिनं च महेश्वरमिति श्रुतिर्न त्वदभिमताज्ञाने मानम् । ईश्वरस्याज्ञानित्वापत्तेः । मायां प्रकृतिं विश्वोपादानं मायिनं सर्वज्ञमित्यर्थः । मि गतौ इत्यस्य ३((अधृशीयस्य)) मय गतौ इत्यस्य च णिजन्तस्याङ्प्रत्ययान्तस्य डाचन्तं मायेति रूपं, ये गत्यर्थास्ते ज्ञानार्था इत्यभियुक्तोक्तेः । माया वयुनं ज्ञानमिति च वेदनिघन्टूक्तेश्च । ४((तथा च सत्यभूतनानार्थको मायाशब्द इति न निवर्त्यत्वनियामकस्य तन्निरूपितत्वस्य ज्ञानेऽवश्यं वाच्यत्वात् । तथा च न ज्ञानविरोधित्वं न जानामीति धीविषयः । किं त्वखण्डोऽज्ञानत्वाख्यो धर्म इति निरस्तम्)) तन्निरूपितत्वस्य सादृश्यादावतिप्रसक्तत्वेन तज्ज्ञाननिवृत्यर्थं तज्ञानविरोधित्वेन भानावश्यकत्वात् सुरविरोधित्वमेवासुरत्वं यथा तथा ज्ञानविरोधित्वमेव ह्यज्ञानत्वं सखण्डमखण्डं वेत्यन्यदेतत् । अन्यथा जानामि न जानामीति युगपत्प्रत्ययापत्तेः ।

ननु प्रमाणवृत्तिनिवर्त्यस्यापि भावरूपाज्ञानस्य साक्षिवेद्यस्य विरोधनिरूपकज्ञान-तद्व्यावर्तकविषयग्राहकेण साक्षिणा तत्साधकेन तदनाशाद् व्याहत्यनुपपत्तिः । अज्ञानग्रहे विषयगोचरप्रमापेक्षायां व्याहतिः स्यादेव, सा च नास्ति । तदुक्तं विवरणे सर्वं वस्तु ज्ञाततयाऽज्ञाततया वा साक्षिचैतन्यस्य विषय एवेतीति चेन्न । ज्ञानतद्विषयतदभावाः साक्षिग्राह्याः । न जानामीति धीस्तु प्रमाणवृत्यभावविषयेति ममापि व्याहत्यभावात् । न च भावरूपाज्ञानस्य साक्षात् साक्षिवद्यत्वेन तदवच्छेदकविषयादेस्तद्द्वारा साक्षिवेद्यत्वसम्भवेऽपि अभावस्यानुपलब्धिगम्यत्वेन साक्षात् साक्षिवेद्यत्वाभावान्न तद्द्वारा तदवच्छेदकविषयादेः साक्षिवेद्यत्वमिति वाच्यम् । अनुपलब्धेः प्रमाणसहकारिमात्रत्वेनाप्रामाणत्वात् । ज्ञानाभावस्य साक्षिवेद्यत्वे बाधकाभावाच्च । एतेन उत्पन्नं ज्ञानं साक्षात् साक्षिवेद्यम् । तस्मिंश्चोत्पन्ने तद्विषयोऽपि स्फुरतीति कुतो ज्ञानाभावोऽपि ? अज्ञानविशेषणतया त्वनुत्पन्नमपि ज्ञानं साक्षिवेद्यमिति निरस्तम् । अज्ञानविशेषणतयाऽनुत्पन्नमपि ज्ञानं साक्षी गृह्णाति न ज्ञानाभावविशेषणतयेत्यत्र तव दुराशाया एव तन्त्रत्वात् ।

अन्ये तु साक्षात्त्वदुक्तार्थविषयकप्रमाणज्ञानं मयि नास्तीत्येतद्विषयकम् उदाहृतज्ञानम् । तच्च न साक्षादर्थविषयम् । प्रमाणज्ञानावच्छेदकतयाऽर्थस्य भानात् । अतो न व्याघातः । ननु साक्षात्त्वदुक्तार्थमवे(त्य)क्ष्य हि तदभावो ग्राह्यः । तज्ज्ञानं च न साक्षिणा । स्वस्मिं-स्तादृक्प्रमाणज्ञानाभावात् । अन्यनिष्ठं तु शब्दादिना ग्राह्यम् । शब्दादिश्च त्वदुक्तार्थं बोधयन्नेव तद्विषयत्वं ज्ञाने बोधयेदिति व्याहतिरेवेति चेन्न । ज्ञानतदभावतद्विषया हि साक्षिग्राह्याः स्वस्मिन्ननुत्पन्नमपि ज्ञानम् अज्ञानविशेषणतयेव ज्ञानाभावविशेषणतयापि साक्षि-ग्राह्यत्वसम्भवात् ।

किञ्च न किञ्चिदवेदिषमिति परामर्शो ऽनुमानं स्मरणं वा । आद्ये ज्ञानाभाव एवानु-मीयताम्, किं भावरूपाज्ञानेन ? तथाहि सम्प्रतिपन्नोदयास्तमयकालवद् विवादपदयोरपि उदयास्तमययोरन्तरालकालमनुमाय तत्काले अहं ज्ञानाभाववान्, अवस्थाविशेषवत्वात्, ज्ञानसामग्रीविरहवत्वात्, तत्तुल्ययोगक्षेमे आत्मादौ नियमेन स्मर्यमाणेऽपि तद्वत्तया नियमेनास्मर्यमाणत्वाद्वेति प्रयोगसम्भवात् । द्वितीये तु नास्त्युपपत्तिः । संस्काराभावात् । विनश्यदेव हि ज्ञानं संस्कारं जनयति, विना व्यापारं व्यवहितकार्यजननाक्षमत्वात् । अविनाश्यता तु तेन स्वयमेव तत्कार्यस्य जनयितुं शक्यत्वात् किं संस्कारेण ? सौषुप्तिकं चानाद्यज्ञानोपरक्तं साक्षिरूपं ज्ञानं स्वतो वा उपाधितो वा न नश्यतीति कथं संस्कारः ? कथं वा तं विना स्मरणं ?

न च हेतोः पक्षविशेषणस्य च ज्ञानासम्भवः । ज्ञानाभावमन्तरेण अवस्थाविशेषस्य वक्तुमशक्यत्वात् । ज्ञानसामग्रीविरहश्च ज्ञानाभावानुमेय इति अन्योन्याश्रय इति वाच्यम् । प्राज्ञेनात्मना परिष्वक्तो न बाह्यं किञ्चन वेदेति श्रुत्या सुषुप्त्यवस्थायाः सिद्धत्वात् । इदानी-न्तनेन्द्रियप्रसादेन सुषुप्तौ इन्द्रियोपरममनुमाय सामग्रीविरहानुमानाच्च । न चेन्द्रियप्रसादस्य सुखानुभवहेतुकत्वं न तु इन्द्रियोपरमहेतुकत्वमिति वाच्यम् । वैषयिकसुखानुभवेन इन्द्रिय-क्षोभस्यैवानुभाविकत्वात् । न च सुषुप्तौ उपेक्षणीयज्ञानाभावो न सिद्ध्येदिति तत्रैव व्यभिचारः । अनुपेक्षणीयत्वेन योगक्षेमतुल्यत्वोक्त्या तत्र हेतोरेवाभावात् ।

किञ्च सुषुप्तिकाले ज्ञानाभावानुमानार्थं भावरूपाज्ञानमिव रागाभावानुमानार्थं द्वेषोऽपि स्वीकर्तव्यः । न च भावरूपाज्ञानेन ज्ञानाभावेन वा रागाभावानुमानसम्भवः । सुषुप्तौ भासमाने आत्मादौ अज्ञानस्य ज्ञानाभावस्य वा असम्भवः । न चाज्ञानस्याज्ञानवृत्ति-प्रतिबिम्बितस्य साक्षित्वे हि वृत्यभावकाले ज्ञातैकसतोऽज्ञानस्यासिद्ध्यापत्तिः, जागरादौ वृत्यभावदशायां संशयाद्यापत्तिश्च । सादिज्ञानविषयप्रमाणकस्य ज्ञातैकसतोऽनादित्वा-सिद्ध्यापाताच्च । न च जागरे अज्ञानविषयकाज्ञानाभावे तद्विषयकसंशयादिर् ज्ञानाभावेना-ज्ञानस्याप्यापाद्यत्वात् । न च सुषुप्तौ अज्ञानं स्वरूपेणैव साक्षिवेद्यं न ज्ञानाभावस् तस्य साक्ष्यवेद्यत्वात् । नापि शब्दादिना तदानीं तेषामभावाद् इति वाच्यम् । ज्ञानाभावस्य साक्षिवेद्यतया त्वया दण्डेनानिवारणात् ।

किञ्च त्वदभिमताज्ञानस्य तदीनीं ज्ञानविरोधित्वादेरननुभवेन न किञ्चिदवेदिषमिति तद्विषयसंस्कारपरामर्शयोरनुपपत्तिः । ननु द्रष्टर्यन्तःकरणतादात्म्येनाहमुल्लेखस्येव ज्ञान-विरोधित्वादेरपि तदैवानुभूयमानत्वेन तदंशे न परामर्शः किं तु सुषुप्तिकालीनस्य द्रष्टुरेव परामर्शः । अहमर्थातिरिक्ते सुषुप्तिद्रष्टरि मानाभावेन दृष्टान्तासिद्धेः ।

किञ्चाज्ञानवृत्तिप्रतिबिम्बितचैतन्यरूपस्याज्ञानानुभवस्य
जाग्रत्यप्यज्ञानसिद्ध्यर्थमावश्य-कत्वेन कथमज्ञानस्मरणम् । न हि धारावाहिकेषु अनुभवेषु तुल्यसामग्रीकेषु स्मरणव्यवहारः । ननु सुषुप्त्याख्यायास्तामस्या अज्ञानवृत्तेर्नाशेन जाग्रति तद्विशिष्टाज्ञानस्य साक्षिणाऽनुभूय-मानत्वाभावेन संस्कारजन्याविद्यावृत्यैव सुषुप्तिविशिष्टाज्ञानभानात् परामर्शत्वोपपत्तिः । केवलाज्ञानांशे तु तुल्यसामग्रीकत्वाद्धारावाहिकत्वमेवेति चेन्न । श्रुतिसिद्धसुषुप्तेरविद्यावृत्तित्वे मानाभावात् । अविद्यावृत्तेर्दोषजन्यत्वनियमेन संस्कारजन्यत्वात् सुषुप्तिविशिष्टाज्ञान-परामर्शानुपपत्तेः । न किञ्चिदवेदिषमित्यत्र केवलाज्ञानस्याननुभवाच्चेति ।

**॥ भावरूपाज्ञानप्रत्यक्षभङ्गविवरणम् ॥**

