+++
title = "१० जगदसत्त्ववाचिपुराणवचनार्थः"

+++


## पुराणादिषु क्वचिज् जगतोऽसत्त्वोक्तिरसाधुत्वात्, ‘‘नासत्पुरुषमाश्रयेत्’’ इत्यादिवत्

**श्रीवेदव्यासाय नमः**

**पदवाक्यप्रमाणपारावारपारीण–सर्वतन्त्रस्वतन्त्र–श्रीव्यासतीर्थविरचितम्**

**न्यायामृतम्**

**४९. जगदसत्त्ववाचिपुराणवचनार्थः**

# **न्यायामृतम्**

पुराणादिषु क्वचिज् जगतोऽसत्त्वोक्तिरसाधुत्वात्, ‘‘नासत्पुरुषमाश्रयेत्’’ इत्यादिवत् । ‘‘सद्भावे साधुभावे च सदित्येतत्प्रयुज्यते’’ इति, ‘‘अश्रद्धया हुतं दत्तं तपस्तप्तं कृतं च यत् । असदित्युच्यते पार्थ न च तत्प्रेत्य नो इह’’ इति च गीतोक्तेः । ‘‘सच्छब्दः साधुवाचकः’’ इति विष्णुपुराणोक्तेश्च । अस्वातन्त्र््याद्वाऽसत्त्वम्–

सत्त्वं स्वातन्त्र्यमुद्दिष्टं तच्च कृष्णे न चापरे ।

अस्वातन्त्र्यात् तदन्येषामसत्त्वं विद्धि भारत ॥

इति भारतोक्तेः । अन्यथा अत्यन्तासत्त्वापातात् । अवस्तुत्वोक्तिरपारमार्थिकत्वोक्तिश्च परिणामित्वाद्विनाशित्वाच्च ।

यत्तु कालान्तरेणापि नान्यसंज्ञामुपैति वै ।

परिणामादिसम्भूतां तद्वस्तु नृप तच्च किम् ।

अनाशी परमार्थश्च प्राज्ञैरभ्युपगम्यते ॥

इति विष्णुपुराणोक्तेः । मिथ्यात्वोक्तिस्तु वृथात्वात्, ‘‘मिथ्यैष व्यव-सायस्ते’’ इत्यादिवत् । सदोषत्वाद्वा । मिथ्योपपदात्कृञोऽभ्यास इति सूत्रे वृत्तौ ‘‘पदं मिथ्याऽकारयते’’ इत्युदाहृत्य स्वरादिदुष्टमसकृदुच्चारयतीत्यर्थ इत्युक्तत्वात् । न्यासे पदमञ्जर्यां च ‘‘एतेन मिथ्याशब्दस्यार्थमाचष्टे’’ इत्युक्तत्वात् । अतात्त्विकत्वोक्तिस्तु विकारित्वात् । ‘‘तद्वदेव स्थितं यत्तु तात्त्विकं तत्प्रचक्षते’’ इति कौर्मोक्तेः । अविद्यमानत्वोक्तिस्तु जीवसम्बन्धि-त्वेनाविद्यमानत्वात् । ‘‘अविद्यमानं जीवस्य प्रतिभाति तदीयवत्’’ इति स्कान्दोक्तेः । स्वप्नादिसाम्योक्तिस्त्वनित्यत्वादेः ।

अनित्यत्वविकारित्वपारतन्त्र््यादिरूपतः ।

स्वप्नादिसाम्यं जगतो न तु बोधनिवर्त्यता ॥

इति वचनात् । मायामयत्वोक्तिस्तु प्राकृतत्वात्, ‘‘मायां तु प्रकृतिं विद्यात्’’ इति श्रुतेः।

त्रिगुणा प्रकृतिर्माया तज्जत्वाद्विश्वमीदृशम् ।

अनाद्यनन्तकालेषु मायेत्याहुर्विपश्चितः ॥ इति स्मृतेश्च ।

अन्यथा ‘‘स्वप्यमायासरूपेति सृष्टिरन्यैर्विकल्पिता’’ इत्यादिश्रुतिभिः ‘‘न मायेत्यवधार्यताम्’’ इत्यादिस्मृतिभिः ‘‘वैधर्म्याच्च न स्वप्नादिवत्’’ इत्यादिसूत्रैस्तत्रैव पूर्वोत्तरवाक्यैश्च विरोधात् ।

**श्रीव्यासरामाचार्यविरचिता**

### **न्यायामृततरङ्गिणी**

॥ असत्त्वोक्तिरिति ॥ तावन्ममेत्यसदवग्रह आर्तिमूलमित्यादौ ॥ अपारमार्थिकत्वोक्तिरिति ॥ माया यदात्मपरबुद्धिरियं ह्यपार्थेत्यादौ ॥ मिथ्यात्वोक्तिरिति ॥ यत्र त्रिसर्गो मृषेत्यादौ ॥ एतेनेति ॥ स्वरादिदुष्टमित्यनेन वाक्येनेत्यर्थः ॥ आचष्ट इति ॥ काशिकाकार इति शेषः ॥ अविद्यमान-त्वोक्तिरिति ॥ अविद्यमानो ह्यवभाति हि द्वय इत्यादौ ॥ स्वप्नादिसाम्योक्ति-रिति ॥ ध्यातुर्धिया स्वप्नमनोरथो यथेत्यादौ । अत्र स्वप्नशब्देन स्वाप्नगजादि-जाग्रत्त्वमुच्यते न स्वाप्नगजादि । तेषां तज्ज्ञानस्य च सत्यत्वेन जगति तत्साम्यस्यानिष्टत्वाभावेन तस्याव्याख्येयत्वात् ॥ अनित्यत्वादेरिति ॥ नित्यत्वाभावादेरित्यर्थः । स्वप्नजाग्रत्त्वस्य भ्रमविषयतयाऽयन्तासत्त्वेन तत्र ध्वंस-प्रतियोगित्वादिरूपानित्यत्वस्याभावात् । विकारित्वं कूटस्थत्वाभावः । पारतन्त्र््यं स्वातन्त्र््याभाव इति बोध्यम् ॥ मायेति ॥ मायामये वासनया शयान इत्यादौ ।

**श्रीपाण्डुरङ्गि आनन्दभट्टारकविरचितः**

### **न्यायामृतकण्टकोद्धारः**

ननु पुराणादिषु जगतोऽसत्वानृतत्वासत्यत्वमायामयत्वादीन्युच्यन्ते तेषां च मिथ्यात्वमेवार्थोऽन्यस्यासम्भवादित्यतोऽर्थान्तरमाह ॥ पुराणादिष्विति ॥ असच्छब्दस्या- साधुवाचित्वं कुत इत्यतस् तत् समर्थयते ॥ नासत्पुरुषमिति ॥ सच्छब्द इति ॥ तथा चासच्छब्दस्यासाधुवाचकत्वमर्थात् सिद्ध्यतीति भावः ॥ अन्यथेति ॥ असच्छब्द-स्यात्यन्तासत्ववाचित्व इत्यर्थः । तथा चासद्विलक्षणत्वं त्वदभिमतं न सिद्ध्येदिति भावः । वृथात्वान् निष्प्रयोजनत्वात् । अत्र प्रमाणमाह ॥ मिथ्यैष इति ॥ मिथ्या-शब्दस्य दुष्टवाचित्वं कुत इत्यत आह ॥ मिथ्योपपदादिति ॥ तथा च मिथ्याशब्दो दुष्टवाचीति भावः ॥ जीवसम्बन्धित्वेनेति ॥ जीवस्वामिकत्वेनेत्यर्थः ॥ अन्यथेति ॥ स्वप्नमायासरूपेत्यादेर् मिथ्यात्वार्थत्वाङ्गीकार इत्यर्थः । सर्वत्र यववराहाधिकरणन्यायेन शास्त्रप्रसिद्धस्यैवार्थस्य ग्राह्यत्वादिति भावः ।

**श्री श्रीनिवासतीर्थविरचितः**

### **न्यायामृतप्रकाशः**

असत्वोक्तेरिति ॥ ‘तावन्ममेत्यसदवग्रह आर्तिमूलं तस्मादिदं जगदशेषमसत् स्वरूपं’’ इत्यादौ । अश्रद्धयेति ॥ तथैवमादिरूपोऽसद्भावोऽसच्छब्दार्थ इति भावः । अस्वातन्त्र्याद्वाऽसत्वोक्तिरिति सम्बन्धः । अन्यथेति ॥ असाधुत्वास्वातन्त्र्याभ्याम् असत्त्वोक्त्यव्याख्यान इत्यर्थः । अवस्तुत्वोक्तिः ‘किं भद्रं किमभद्रं वा द्वैतस्यावस्तुनः कियत्’ इत्यादौ, अपारमार्थिकत्वोक्तिः ‘न यत्किञ्चिद् भासते परमार्थतः’ इत्यादौ । परिणामित्वादवस्तुत्वोक्तिमुपपादयति ॥ यत्त्विति ॥ यथा परिणामेन सुवर्णस्य रुचिकादि-संज्ञा भवतीति दृष्टं तथा च हे नृप कालान्तरेणापि परिणामादिसम्भूताम् अन्यसंज्ञां यन् नोपैति तद् वस्तुशब्देनोच्यते । तच्च किमिति चेत् त्वं पृच्छसि तर्हि वक्ष्यामीति वा, कञ्चिन् नृपं प्रति कस्यचित् प्रश्नो वा । एवं चापरिणामित्वस्य वस्तुशब्दार्थत्वे परिणामित्व-मवस्तुशब्दार्थ इति लब्धमित्यर्थः । विनाशित्वादपारमार्थिकत्वोक्तिमुपपादयति ॥ अनाशीति ॥ तथा च विनाशी न परमार्थ इति सिद्ध्यतीति द्रष्टव्यम् । मिथ्यात्वोक्तिरिति ॥ ‘लोकस्य मिथ्याभिमतेरचक्षुषः’ इत्यादावपि मिथ्याशब्दस्य सदोषार्थकत्वं वैय्याकरणसंमतमित्याह ॥ मिथ्योपपदादिति ॥ मिथ्याशब्दोपपदात् ‘कृञ् करणे’ इत्यस्माद् धातोरभ्यासे सकृदुच्चारणरूपेऽर्थे विवक्षिते सति णिच् स्यादिति सूत्रार्थः । सूत्रवृत्तौ काशिकायाम् असकृदुच्चारयतीति सौत्राभ्यासशब्दार्थः । ‘स्वरादिदुष्टम्’ इति कस्य पदस्यार्थ इत्यत एतद्व्याख्यानपरकाशिकाटीकाद्वयवाक्यमुदाहरति । न्यास इति ॥ एतेनेति ॥ ‘स्वरादिदुष्टम्’ इति वचनेनेत्यर्थः । आचष्टे काशिकाकारो वामनः । इत्युक्तत्वान् न्यास-रूपपदमञ्जरीरूपकाशिकावृत्तिटीकाकर्तृभ्यामित्यर्थः । अतात्विकत्वोक्तिः ‘तस्मान्न तात्विकं विद्धि जगदेतच् चराचरम्’ इति विष्णुपुराणादौ । अविद्यमानत्वोक्तिर् अविद्यमानो ह्यवभाति हि द्वय इत्यादौ । जीवसम्बन्धित्वेनेति ॥ जीवस्वामिकत्वेनेत्यर्थः । स्वप्नादीति ॥ ‘स्वप्नमनोरथो यथा’ इत्यादौ । मायामयत्वोक्तिः ‘मायामये वासनया शयानः’ ‘माया-मात्रमिदं द्वैतम्’ इत्यादौ । मायामात्रमित्यत्र माण्डूकवाक्यस्य मायामयत्वेन मिथ्यात्वाभिप्राये बाधकमाह ॥ अन्यथेति ॥ बोधनिवर्त्यत्वरूपमिथ्यात्वेनैव स्वप्नादिसाम्याङ्गीकारे बाधक-माह ॥ वैधर्म्याच्चेति ॥ मिथ्याभूतस्येति ॥ असत्वादिवाक्येषु सर्वत्रापि प्रतीतार्थाङ्गीकारे बाधकमाह ॥ तत्रैवेति ॥ असत्वावस्तुत्वादिकं यत्र यत्र पुराणे कथ्यते तत्र तत्रैव पूर्वोत्तर- वाक्यैश्च विरोधान् नासत्वादिकं तदर्थ इत्यर्थः । इति जगदसत्ववाचिपुराणार्थविवरणम् ॥

**श्रीकूर्मनरहरिआचार्यविरचिता**

### **न्यायकल्पलता**

॥ असत्वोक्तिरिति ॥ देहापत्यकलत्रादिष्वात्मदैन्येष्वसत्स्वपीत्यादाविति । तावन्म-मेत्यसदवग्रह आर्तिमूलमित्यादौ तु न जगतोऽसत्वोक्तिः किं तु स्वातन्त्र्यस्यैव । तच्च तत्त्वविन्मतेऽसदेवेति न दोष इत्यवधेयम् ॥ अवस्तुत्वोक्तिरिति ॥ ‘किं भद्रं किमभद्रं वा द्वैतस्यावस्तुनः कियत्’ ‘स्वाप्नं पुनर्न भजते प्रतिबुद्धवत् सः (प्रतिबुद्धवास्तुः)’ इत्यादौ ॥ अपारमार्थिकत्वोक्तिश्चेति ॥ माया यदात्मपरबुद्धिरियं ह्यपार्थेत्यादौ ॥ मिथ्यात्वोक्ति-स्त्विति ॥ यत्र त्रिसर्गो मृषेत्यादौ ॥ एतेनेति ॥ स्वरादिदुष्टमित्यनेन वाक्येनेत्यर्थः ॥ आचष्ट इति ॥ काशिकाकार इति शेषः ॥ अतात्विकत्वोक्तिस्त्विति ॥ ........ ॥ अविद्यमानत्वोक्तिरिति ॥ अविद्यमानो ह्यवभाति हि द्वय इत्यादौ ॥ स्वाप्नादि-साम्योक्तिरिति ॥ ध्यातुर्धिया स्वप्नमनोरथो यथेत्यादौ । अत्र स्वप्नशब्देन स्वाप्नगजादि-जाग्रत्वं गृह्यते । न स्वाप्नगजादि । तेषां तज्ज्ञानस्य च सत्यत्वेन जगति तत्साम्य-स्यानिष्टत्वाभावेन तस्याव्याख्येयत्वात् ॥ अनित्यत्वादेरिति ॥ नित्यत्वाभावादेरित्यर्थः । स्वाप्नजाग्रत्वस्य भ्रमविषयतयाऽत्यन्तासत्वेन तत्र ध्वंसप्रतियोगित्वादिरूपानित्यत्वादेर-भावात् । विकारित्वं कूटस्थत्वाभावः । पारतन्त्र्यं स्वातन्त्र्याभावः । आदिपदेनानास्थेयत्वं गृह्यत इति बोध्यम् । रूपतो धर्मेण ॥ मायेति ॥ मायामये वासनया शयान इत्यादौ । विपक्षे बाधकानि दर्शयति ॥ अन्यथेति ॥

**॥ इति जगदसत्वादिवाचिपुराणार्थः ॥**

