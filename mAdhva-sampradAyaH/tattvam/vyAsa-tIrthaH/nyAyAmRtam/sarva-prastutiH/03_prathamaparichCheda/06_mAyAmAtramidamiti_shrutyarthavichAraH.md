+++
title = "०६ मायामात्रमिदमिति श्रुत्यर्थविचारः"

+++


## प्रपञ्चो यदि विद्येत निवर्तेत न संशयः

**४५. मायामात्रमिदमिति श्रुत्यर्थविचारः**

# **न्यायामृतम्**

प्रपञ्चो यदि विद्येत निवर्तेत न संशयः ।

मायामात्रमिदं द्वैतमद्वैतं परमार्थतः ॥

विकल्पो विनिवर्तेत कल्पितो यदि केनचित् ।

उपदेशादयं वादो ज्ञाते द्वैतं न विद्यते ॥

इत्यत्राप्याद्यश्लोके भेदस्य भास्करादिमतप्राप्तसत्योपाधिकृतत्वं निरस्य द्वितीये मायावादप्राप्तमारोपितत्वं निरस्यानादिसत्यत्वमेवोच्यते । यथा ‘तद्धैक आहुः’ इति श्रुतौ बौद्धमतप्राप्तमसत्कारणत्वं निरस्य ‘सदेव’ इत्यत्र सत्कारण-त्वम् । तथा हि भेदप्रपञ्चो यदि विद्येत उत्पद्येत, तर्हि निवर्तेत न च निवर्तते, मोक्षेऽपि भेदश्रुतेः । तस्मादनादिरित्यर्थः । विद सत्तायामिति हि धातुः । उत्पत्तिरपि च सत्तायोग एव । अस्ति च सत्तार्थस्यापि भवतेस्

तेन भूतिषु कर्तृत्वं प्रतिपन्नस्य वस्तुनः ।

प्रयोजकक्रियामाहुर्भावनां भावनाविदः ॥

इत्यादावुत्पत्तौ प्रयोगः । विद्लृलाभ इति वा धातुः । तथा च विद्येत लभ्येत उत्पद्येतेत्यर्थः । उत्पत्तिरपि हि स्वात्मनो लाभ एव । अस्तित्वार्थत्वे तु यद्यदस्ति तत्तन्निवर्तत इति व्याप्त्यभावात् श्रौतस्तर्क आभासः स्यात् । अत एव ‘न ह्यत्रानूयाजा’ इति श्रौतहेतौ राणके व्याप्तिरुक्ता । ननूपाधिकृतं न चेत् किं तर्हि स्वतन्त्रम्, नेत्याह मायामात्रमीश्वरेच्छाधीनं मायेतीश्वरेच्छोच्यत इति वक्ष्यमाणत्वात् । ‘विष्णोरिच्छावशत्वात्तु मायामात्रम्’ इत्यादिस्मृतेश्च । पूर्वत्र ‘स्वप्नमायासरूपेति सृष्टिरन्यैर्विकल्पिता’ इत्यैन्द्रजालिकत्वं मतान्तरत्वे नोक्त्वा ‘इच्छामात्रं प्रभोस्सृष्टिः’ इतीश्वरेच्छाधीनत्वस्य स्वमतत्वेनोक्तेश्च । ‘प्रभव-स्सर्वभावानां सतामिति विनिश्चयः’ इति पूर्वत्र ‘कल्पितो यदि केनचित्’ इत्युत्तरत्र च सत्त्वोक्तेश्च । निवर्तेतेति तर्कस्य विपर्ययपर्यवसान लब्धा-निवर्त्यत्वाविरुद्धार्थस्यैवेह वक्तव्यत्वाच्च ।

तर्ह्यद्वैतस्सर्वभावानाम् इति श्रुतमद्वैतं कथमित्यत आह– ‘औतं परमार्थत इति’ ल्यब्लोपनिमित्ता पञ्चमी । परमं स्वतन्त्रमर्थमपेक्ष्य तत् । ‘स्वतन्त्रम् परमार्थाख्यम्’ इति स्मृतेः । परिभाषायाश्च कार्यार्थत्वेन ‘आण्नद्याः’ इत्यादा-विवासति बाधे ‘कृत्रिमाकृत्रिमयोः कृत्रिमे कार्यसम्प्रत्ययः’ इति न्यायेन पारिभाषिकस्यैव ग्राह्यत्वात् । यववराहाद्यधिकरणन्यायेन शास्त्रे शास्त्रीयार्थस्यैव ग्राह्यत्वाच्च । किं चास्ति स्वतन्त्रेऽर्थेपि परमत्वम् । न च तात्त्विकेऽपि क्लृप्ता- वयवशक्त्यैव काल्पनिकादुत्तमार्थत्वेनैव परमार्थशब्दसम्भवे समुदायशक्ति कल्पना युक्ता । अत एव प्रोक्षण्यधिकरणे प्रोक्षणीशब्दस्य जले योग एव न तु रूढि-रित्युक्तम् । उक्तं च वार्तिके–

भवेतां यदि वृक्षस्य वाजिकर्णौ कथञ्चन ।

अदृष्टां समुदायस्य कश्शक्तिं जातु कल्पयेत् ॥ इति ।

स्वतन्त्र एव च परमत्वं मुख्यम् । न च मुख्ये सम्भवत्यमुख्यं युक्तम् । परमार्थशब्दस्य तात्त्विके योगरूढ्यङ्गीकारेऽपि मानान्तरैः पूर्वोत्तरवाक्यैश्चा विरोधाय योगेन स्वतन्त्रपरत्वमेव युक्तम् । तथा च सर्वभावानां मध्येऽयम् अद्वितीय इत्युक्ते स्वातन्त्र्यमेव सिध्यति न तु सर्वभावासत्त्वमित्यर्थः ।

केचित्तु ‘अनाशी परमार्थः स्यात्’ इति वचनादद्वैतं परमार्थत इत्यस्या द्वितीयं ब्रह्माविनाशीत्यर्थ इत्याहुः । एवं भेदस्योपाधिकृतत्वं निरस्य कल्पितत्वं निरस्यति । ‘विकल्प इति’ । तर्कत्वान्न च निवर्तते तस्मान्न कल्पित इति विपर्यये पर्यवसातव्यम् । तत्त्वे अज्ञाते तु द्वैतं न विद्यत इत्यर्थः । श्लोकयोर-तर्करूपत्वे यदिशब्दद्वयं लिङ्प्रत्ययचतुष्टयं च व्यर्थं स्यात् । तदुक्तम्–

इत्यत्र यदिशब्दौ च निवर्तेतेति च द्वयम् ।

विश्वस्य सत्यतामाहुर् विद्येतोत्पत्तिमेव च ॥ इति ।

स्पष्टीकृतश्चायमर्थः श्रुत्यन्तरे

सोऽयं सत्यो ह्यनादिश्च सादिश्चेन्नाशमाप्नुयात् ।

न च नाशं प्रयात्येषः न चासौ भ्रान्तिकल्पितः ॥

कल्पितश्चेन्निवर्तेत न चासौ विनिवर्तते ।

द्वैतं न विद्यत इति तस्मादज्ञानिनां मतम् ॥ इति ।

केचित्त्वेकस्मिन्नेवात्मनि देहभेदेन देवमनुष्यत्वादिरूपप्रपञ्चमिथ्यात्वपरेयं श्रुतिरित्याहुः । मायामात्रमिदमिति श्रुत्यर्थः ।

### **न्यायामृततरङ्गिणी**

ननु प्रपञ्चो यदि विद्येतेत्यादिकं प्रपञ्चमिथ्यात्वे मानम् । तथा हि । माण्डूकोप निषद्विवरणरूपगौडपादीयवार्तिकस्य शाङ्करीयभाष्ये तदानन्दगिरौ च व्याख्यातम् । प्रपञ्चो यदीत्येतस्मात्पूर्वश्लोके–

अनादिमायया सुप्तो यदा जीवः प्रबुध्यते ।

अजमनिद्रमस्वप्नमद्वैतं बुध्यते तदा ॥

इत्येतस्मिन् तुरीयमद्वितीयमित्युक्तम् । तत्प्रपञ्चस्य द्वितीयस्य सत्त्वादयुक्तम् इत्याशङ्क्य तुरीयप्रबोधात्प्रपञ्चनिवृत्तौ तदद्वितीयत्वमविरुद्धमिति चोक्तम् । तव प्रपञ्च निवृत्त्या चेदद्वितीयत्वं तर्हि प्रपञ्चनिवृत्तेः पूर्वमनिवृत्ते प्रपञ्चे कथमद्वैतमित्याशङ्कायां तत्परिहाराय प्रपञ्चो यदीति श्लोकः । सत्यमेवं स्यात्प्रपञ्चो यदि विद्येत रज्जौ सर्प इव कल्पितत्वान्न तु स विद्यते । यथात्मनि कारणाधीनः सन् प्रपञ्चो विद्येत तदा कृतकस्यानित्यत्वनियमात्तन्निवृत्तिरवश्यम्भाविनी । कार्यस्य निवृत्तिर्नाम कारण संसर्गः । ततः सति कारणे प्रपञ्चनिवृत्तेरनात्यन्तिकत्वादद्वैतानुपपत्तिराशङ्क्येत । न हि रज्वां भ्रान्तिबुध्द्या कल्पितस्सर्पो विद्यमानस्सन् विवेकतो निवृत्तः । न च माया मायाविना प्रयुक्ता तद्दर्शिनां चक्षुर्बन्धापगमे विद्यमाना सती निवृत्ता । तथेदं प्रपञ्चाख्यं मायामात्रं द्वैतं रज्जुवन्मायाविवच्चाद्वैतं परमार्थतः । तस्मान्न कश्चित्प्रपञ्चः प्रवृत्तो निवृत्तो वास्ति ।

ननु शास्ता शास्त्रं शिष्य इति विकल्पः निवृत्त इत्यत्रोच्यते विकल्पो विनिवर्ते-तेति । यदि केनचिद्धेतुना तत्वज्ञानाख्यकार्येण शास्तृशास्त्रादिर्विकल्पो हेतुतया कल्पितस्तथाप्यसौ बाधितो निवर्तेत । न तु तात्विकमद्वैतं प्रतिरोद्धुमर्हति । उपदेशाद् उपदेशमुद्दिश्य तत्वज्ञानात्प्रागवस्थायामेव तत्वज्ञानहेतूपदेशनिमित्तोऽयं वादः शिष्यः शास्ता शास्त्रमिति । उपदेशकार्ये तु ज्ञाने निवृत्ते जाते परमार्थतत्वे द्वैतं न विद्यत इति । तस्मादिदं मानमित्यतस्तद्व्याख्याति– प्रपञ्च इति ॥ इत्यत्रा-पीति ॥ अनादीतिश्लोकयोर्विपर्ययपर्यवसायितर्करूपत्वादाद्यश्लोकेन सादित्वनिरासोऽ-नादित्वं च सिध्यति । द्वितीयेन कल्पितत्वनिरासोऽकल्पितत्वं च । अत एव न ‘तद्धैक आहुः’ इति दृष्टान्तवैषम्यमिति भावः । श्लोकयोर्भेदपदाभावेपि प्रपञ्चभेदेनैव भेदोऽभिधीयत इत्याह– भेदप्रपञ्च इति ॥

ननु द्वितीयभावविकाररूपसत्तार्थकत्वाद्विदेः कथं विद्येतेत्यस्य उत्पद्येतेति व्याख्यानमित्यत आह– उत्पत्तिरपीति ॥ अवान्तरभेदविवक्षया द्वितीयभावविकार- त्वमपि सत्ताया इति भावः । विदेरुक्तविधयोत्पत्त्यर्थत्वेपि तत्राप्रयोगादसाधुत्वम् आशङ्क्य सत्तार्थस्यापि भवतेरुत्पत्तौ प्रयोगदर्शनात्समानन्यायेन विदेरप्युत्पत्तौ प्रयोगो नासाधुरित्यभिसन्धाय भावार्थाधिकरणवार्तिकमुदाहरति– तेनेत्यादि ॥ धात्वर्थभिन्ना भावना प्रत्ययप्रतिपाद्याऽस्तीति प्रस्तावे ननु भावनायाः प्रत्ययवाच्यत्वे धात्वर्थस्यैव निष्पाद्यत्वलक्षणक्रियारूपेण प्रत्ययेनाभिधानाद् भावनात्वोपपत्तेर्भावयेद्यागेनेति क्रिया करणतया भेदेन निर्देशोऽनुपपन्न इत्याशङ्क्य भवनक्रियाकर्तृकर्मनिष्ठप्रयोजकव्यापारत्वं धात्वर्थव्यावर्तकलक्षणमभिहितं तेनेत्यर्थः । भूतिषु भवनेषु कर्तृत्वं प्राप्तस्य भवत उत्पद्यमानस्येति यावत् । अत्र उत्पद्यमानस्येति प्रयोक्तव्ये भूतिषु कर्तृत्वमित्यादि प्रयोगाद् भवतेरुत्पत्तौ प्रयोगोऽवगम्यत इत्यर्थः ॥ लभेतेति ॥ क्वचिल्लभ्येतेति पाठो लेखकप्रमादात् ।

श्रौतस्यापि हेतोर्व्याप्त्यावश्यकतायामुपष्टम्भकमाह– अत एवेति ॥ ‘शूर्पेण जुहोति तेन ह्यन्नं क्रियते’ इत्यत्र हिशब्दसूचितहेतुत्वकस्य होमसाधनतायामन्नकरण- त्वस्य हेतोः प्रत्यक्षश्रुतहोमसाधनभावकस्य शूर्पस्यानेवंविधेन दर्विपिठरादिना विकल्पानुपपत्तेर्व्याप्त्यभावेनापरमार्थहेतुत्वे भाष्यस्थेन हेतुवदितिवतिप्रत्ययेन दर्शितस् तद्व्यावर्त्यपरमार्थहेतुश्चतुर्गृहीतान्याज्यानि भवन्ति । न ह्यत्रानुयाजान्यक्षन् भवति इत्यादिकः । आतिथ्येष्टावनुयाजरहितायामष्टावुपभृति गृह्णातीति प्रकृतौ विहितस्योप भृत्यष्टगृहीतस्य चोदकप्राप्तस्य निवृत्त्यर्थं चतुर्गृहीते विधीयमानेऽनुयाजाभावस्य हेतुत्वेनाभिहितस्य यत्र यत्रानुयाजाभावस्तत्र तत्राष्टगृहीताभाव इति ज्ञायते । प्रकृतौ चाष्टग्रहणस्य चतुष्ट्वद्वयलक्षणार्थत्वद्योतनात् प्रयाजार्थं जुह्वां समानयने नियोगतोऽ-र्धमेव समानेयमिति ज्ञायत इत्यादिना व्याप्तिरुक्तेत्यर्थः ॥ अनुयाजा इति ॥ अर्थानुवादोऽयम् । वाक्यं तूदाहृतं द्वितीयान्तम् ॥ पूर्वत्रेति ॥

विभूतिं प्रसवं त्वन्ये मन्यन्ते सृष्टिचिन्तकाः ।

स्वप्नमायासरूपेति सृष्टिरन्यैर्विकल्पिता ।

इच्छामात्रं प्रभोः सृष्टिरिति सृष्टौ विनिश्चिता ॥

इत्यादिना सृष्टेरीश्वरेच्छाधीनत्वं स्वमतमित्युक्तम् । श्रुत्या मायामात्रमिदं द्वैतम् इत्यत्र मतान्तरत्वद्योतकस्यान्यादिशब्दस्याभावेन तस्य स्वमतत्वविज्ञानात् स्वमते च सृष्टेरीश्वरेच्छाधीनत्वावगमात्, मायामात्रमिदं द्वैतमित्यत्रापि मायाशब्देनेश्वरेच्छैव न त्वैन्द्रजालिकादिसरूपा मायेत्यर्थः ॥ प्रभव इति ॥

प्रभवः सर्वभावानां सतामिति विनिश्चयः ।

सर्वं जनयति प्राणश्चेतोंशून् पुरुषः पृथक् ॥ इति ।

पूर्ववाक्ये सतामित्यनेन सत्यत्वपरेण पृथगित्यनेन भेदपरेण च विरोध इत्यर्थः । ‘चेतोंशून्’ ज्ञानकिरणान् ॥ उत्तरत्र चेति ॥ कल्पितो यदि केनचिदित्यस्य कल्पि-तत्वनिराकरणार्थकत्वेन व्याख्यास्यमानत्वात्तद्विरोध इत्यर्थः ॥ अविरुद्धेति ॥ यथाश्रुतस्य मायाकल्पितत्वरूपमायामात्रत्वस्य निवर्त्यत्वनियतत्वेनानिवर्त्यत्व विरुद्धत्वादित्यर्थः ॥ इहेति ॥ मायामात्रमिदं द्वैतमित्यत्र मात्रशब्देनेत्यर्थः ॥ तर्हीति ॥

निवृत्तेः सर्वभावानामीशानः प्रभुरव्ययः ।

औतः सर्वभावानां देवस्तुर्यो विभुः स्मृतः ॥

इत्यादिषु श्रुतं कथमित्यर्थः ॥ आहेति ॥ श्रुतिरिति शेषः ॥ ल्यब्लोपेति ॥ गम्यमानार्थत्वे सत्यप्रयुज्यमाने ल्यपि पञ्चमीत्यर्थः ॥ परममिति ॥ परमार्थ शब्दस्यावयववृत्याऽनुवादोयं तदेकदेशग्रहणेन । अतो नाग्रिमासङ्गतिः ॥ अर्थ-मिति ॥ नायमर्थशब्दः परमार्थशब्दैकदेशः किन्त्वन्य एवेति बोध्यम् । ननु परमार्थशब्दस्य मिथ्याप्रतिद्वन्द्विनि तात्विकेऽर्थे रूढत्वात्कथं परमार्थशब्देन स्वतन्त्रार्थाभिधानमत आह– तदिति ॥ ग्राह्यत्वादित्यन्तमेकं वाक्यम् । स्वतन्त्रेऽर्थेपि तस्य स्मार्तरूढिरस्तीति भावः । आण् नद्या इत्यादौ यथा यूस्त्र्याख्यौ नदी इति परिभाषिता ईदन्ता स्थली वनी इत्यादिका नदीशब्देन गृह्यते । न तु गङ्गायमुनाद्यास् तथात्रापीत्यर्थः । तर्हि नदीभिश्चेत्यादौ बहुवचनेऽपि लौकिकनदी न गृह्येतेत्यत उक्तम्– असतीति ॥ तत्र बहुवचनं बाधकमित्यर्थः । ननु बहुत्वाल्लोकप्रसिद्धिर्बलवतीत्यत आह ॥ यववराहेति ॥ यववराहादिशब्दा लोके प्रियङ्गुकाकादौ प्रसिद्धा अपि–

वसन्ते सर्वसस्यानां जायते पत्रशातनम् ।

मोदमानाश्च तिष्ठन्ति यवाः कणशशालिनः ॥

इति स्मृत्या ‘वराहं गावोऽनुधावन्ति’ इति वाक्येन च दीर्घशूकसूकरार्था एव गृह्यन्ते ‘यवमयश्चरुर्भवति वाराही उपानहौ’ इत्यादौ । न हि गोभिरनुगम्यमानः काको भवति किं तु गोसदृशः पशुरेवेत्यर्थः । ननूभयत्र रूढिकल्पने गौरवम् । परिभाषानुयोगेनोपपद्यतामित्यत आह– किं चेति ॥ विप्रतिपन्नेऽस्मिन्वाक्ये परमार्थ शब्देन यौगिकः स्वतन्त्रलक्षणोऽर्थो गृह्यतां तत्र योगस्य सम्भवादित्यर्थः । ननु ‘अक्षरैरेव बुध्यन्ते समुदायप्रसिद्धिषु । अर्थभानोपसंहारादितरा विप्रकृष्यत’ इति वार्तिकोक्तेः समुदायप्रसिद्धिरूपाया रूढेः श्रुतिस्थानीयाया वाक्यस्थानीयावयव प्रसिध्द्यपेक्षया गृह्यतामित्यत आह– न चेति ॥ अवयवानामपि स्वार्थेऽवश्यं शक्तिराश्रयणीया ॥ अन्यथाऽवयवप्रसिद्धिः समुदायप्रसिद्धिरिति विभागानुपपत्तेरिति भावः । नन्वेवं रथकाराधिकरणोक्तरूढि प्राबल्यभङ्ग इत्यत आह– अत एवेति ॥ सत्यमेतद्रूढिः प्रबलेति परं तु लब्धात्मिका तस्याः स्वात्मलाभो यत्र प्रमाणान्तरेण पूर्वानुभूतावयवार्थरहितेऽर्थे शब्दप्रयोगो दृश्यते । तदुक्तं वार्तिके ।

‘असत्स्ववयवार्थेषु योऽन्यत्रार्थे प्रयुज्यते ।

तत्रानन्यगतित्वेन समुदायः प्रसिध्यति’ ॥ इति ।

एवं च यथा प्रोक्षणीशब्दे रूढिर्लब्धात्मिका न प्रबलेत्युक्तं यतः कारणादत एव परमार्थशब्दोऽपि तथैव । नत्वेतावता रूढिप्राबल्यभङ्ग इत्यर्थः ।

नामधेयपादे स्थितम् । प्रोक्षणीष्वर्थसंयोगात् । प्रोक्षणीरासादयतीत्यत्र प्रोक्षणी शब्दस्य उत्पवनादिसंस्कृतजले प्रयोगदर्शनात्संस्कारशब्दत्वे प्रोक्षणीभिरुद्वेजिताः स्म इति जातिमात्रनिबन्धनो जले प्रयोगोऽनुपपन्नः । संस्कृतजलेऽपि जातिमात्रेण तत्प्रयोगसम्भवात् । तस्माद्रूढ्या जातिशब्दोयमिति प्राप्ते प्रोपसृष्टादुक्ष सेचन इति धातोर्ल्युटि ङीपि निष्पन्नस्य प्रोक्षणीशब्दस्य प्रकृष्टसेचनक्रियाकरणरूपयोगेनैव सर्वद्रवद्रव्यसाधारण इति सिद्धान्तः । एवं च स्त्रीप्रत्ययाश्रयलिङ्गनिमित्तकस्य घृतादिषु बाधेऽपि चोदकप्राप्तस्य ईकाररहितस्य प्रोक्षणशब्दस्य न बाध इत्यर्थवानेव विचार इति ।

नन्वेवं सर्वत्र यथाकथञ्चिद्योगस्य सम्भवादसत्स्ववयवार्थेष्वित्याद्युक्तम् अयुक्तम् इत्याशङ्कां परिजिहीर्षुर्वार्तिकमुदाहरति ॥ उक्तमिति ॥ प्रोक्षण्यधिकरण इति शेषः । वृक्षविशेषेऽश्वकर्णशब्दवाच्येऽश्वसदृशकर्णयुक्तत्वादिरूपयोगासम्भवेन तत्पुरस्कारेण वृक्षेऽश्वकर्णशब्दप्रयोगासम्भवात्तत्र तस्य रूढिः सम्भवतीत्यर्थः ॥ मुख्यमिति ॥ प्रथमोपस्थितमित्यर्थः । परमार्थशब्दस्य तात्विके रूढियोगार्थप्रतीतेः कथं योगमात्रेण स्वतन्त्रार्थकत्वमित्यत आह– परमार्थेति ॥ पङ्कजशब्दस्य कुमुद इवात्रापि रूढिरेव बोधिकेति भावः ॥ निरस्येति ॥ तन्निरासं बोधयित्वेत्यर्थः । ननु तर्कस्याप्रमाण त्वान्न कल्पितत्वनिरासबोधकत्वम् अत आह– अज्ञात इति ॥ ज्ञातेऽद्वैतं न विद्यत इत्यत्र नञः प्रश्लेषादेवं व्याख्यानमित्यर्थः ॥ चतुष्टयमिति ॥ कल्पितो यदीत्यत्र यदि कल्प्येतेति गम्यमानत्वाल्लिङ्चतुष्ट्वं बोध्यम् ॥ विद्येतोत्पत्तिमिति ॥ विद्येतेत्ययं शब्द उत्पत्तिमाहेत्यन्वयः ॥ देवेति ॥ ज्ञानानन्दैकरस आत्मनि देव त्वादेर्मिथ्यात्वादित्यर्थः ।

ननु माण्डूकोपनिषद्विवरणरूपगौडपादीयवार्तिकस्थौ प्रपञ्चो यदीत्यादिश्लोकौ । न श्रुतिस्थौ । अत एव गौडपादीयवार्तिकभाष्यानन्दगिरावुक्तम् । गौडपादाचार्यै र्माण्डूक्योपनिषदं पठित्वा तद्व्याख्यानश्लोकावतरणमत्रैते श्लोका भवन्ति इत्यनेन कृतमिति । माण्डूक्यस्थायाः ‘नान्तः प्रज्ञं न बहिः प्रज्ञम्’ इत्यादि श्रुतेर्विवरणरूपेषु ‘निवृत्तेः सर्वदुःखानामीशानः प्रभुरव्ययः’ इत्यादिषु गौडपादीयवार्तिकश्लोकेषु मध्ये प्रपञ्चो यदीति श्लोकद्वयं पठ्यते । तत्कथमुच्यते श्रुत्यर्थ इति । मैवम् । आचार्यैर् माण्डूक्यभाष्ये–

तन्वा स्वस्वामिसम्बन्धः प्रपञ्चोऽस्य शरीरिणः ।

वस्तुतोऽसौ न चैवास्ति परमस्य वशे यतः ।

तन्वादिकस्तथाप्येष ह्यभिमानात्प्रदृश्यते ।

अतः स विद्यत इति ह्यङ्गीकारो भवेद्यदि ।

तथापि भगवज्ज्ञानात्स निवर्तेदसंशयः ॥

इत्यादिना श्लोकयोर्व्याख्यातत्वात्तयोः श्रुतित्वमवसीयते । माण्डूक्यभाष्ये अहमिदं ममेदमित्यादिस्वस्वामिभावरूपो द्वितीयः प्रपञ्चो यद्यपि जीवस्य विद्येत तथाप्यसौ भगवदिच्छाधीनस्तत्प्रसादान्निवर्तेत । महद्भिर्द्वितीयेन प्रकारेणाज्ञातम् अद्वैतम् इदं परब्रह्मादिवस्तु द्वैतम् अज्ञैर्द्विधा ज्ञातं विद्यमानप्रकारापेक्षया द्वितीयेन प्रकारेण ज्ञातम् । तत्र हेतुः परमार्थत इति । परमेश्वरात् । तस्यैव मायामात्रं तदिच्छया निर्मितं तदन्यथा ज्ञातं तस्मात्तदिच्छयैव निवर्तेत । अतो विकल्पः शरीरादिसम्बन्धः केनचिदज्ञानादिना कारणेन कल्पितोप्युपदेशान्निवर्तते अयं सतां वादः ज्ञाते सति ब्रह्मणि द्वैतमन्यथाज्ञानं निवर्तत इति ।

विकल्पो देहबन्धादिः केनचित्कारणेन तु ।

कल्पितो विनिवर्तेत गुरुवाक्यादसंशयः ।

एष एव सतां वादो ज्ञाते ब्रह्मणि तत्वतः ।

निवर्तेत तथाज्ञानं तत आनन्दमेत्यसौ ॥ इति ।

इत्यादिना प्रमाणस्ववचनाभ्याम् आचार्यैरेतौ श्लोकौ व्याख्यातौ । ग्रन्थकारेण तु तत्वनिर्णयाद्युक्तप्रकारेणात्र तर्कपरतया व्याख्याताविति बोध्यम् ।

### **न्यायामृतकण्टकोद्धारः**

ननु प्रपञ्चो यदि विद्येतेत्यस्यां श्रुतौ मिथ्यात्वं प्रतीयते । अत्र प्रपञ्चस्य मायामात्रत्व प्रतिपादनाद् अद्वैतस्यैव परमार्थत्वोक्तेश्चेत्यत आह– प्रपञ्चो यदीति । ननु वादि-समयप्राप्तं कथं निराक्रियते श्रुत्या ? तथा क्वाप्यदर्शनादित्यत आह यथेति । कथमस्य वाक्यस्यानादि सत्यपरत्वमित्यतो व्याख्याति तथा हीति । इति श्रुत्यर्थ इति । प्रथम-श्लोकार्धार्थ इत्यर्थः । ननु विद्येतेत्यस्योत्पद्येतेति कथं व्याख्यानम् ? विदेः सत्तार्थ-कत्वादित्यत आह– विदेति । ननु सत्तार्थकस्योत्पत्तौ प्रयोगादर्शनात् कथमत्रोत्पत्तौ प्रयोग इत्यत आह अस्ति चेति । तेन भूतिषु उत्पत्तिषु कर्तृत्वं प्रतिपन्नस्य प्राप्तस्य विद्यते भवति उत्पद्यत इति प्रयोगाद् घटादेर्यः प्रयोजको घटोत्पत्त्यनुकूलव्यापारवान् तस्य यो व्यापारस्तां भावनामाहुर्भावनाविद इति भट्टवार्तिकार्थः । पक्षान्तरमाह विद्लृलाभ इति । ननु लाभः कथमुत्पत्तिरित्यत आह उत्पत्तिरपीति । नन्वस्तित्वार्थत्वमेव विदेरस्तु प्रसिद्धत्वात् प्रसिद्धस्वीकारे बाधकाभावाच्चेत्यत आह अस्तित्वार्थत्वे त्विति ।

ननु श्रौतहेतौ व्याप्त्यभिधानस्य क्वाप्यदर्शनादिदमसाम्प्रदायिकमित्यत आह अत एवेति । अष्टावुपभृति गृह्णतीति वाक्येनोपभृत्यष्टग्रहणं विहितम् । यदष्टावुपभृति गृह्णाति प्रयाजानूयाजेभ्यस्तदित्यनेनाष्टग्रहणस्य प्रयोजनमुक्तम् । एवं च यत्र यागेऽनुयाजा-भावस्तत्राष्टग्रहणं न कर्तव्यम् । कुत इत्यतो हेतुकथनार्थं ‘न ह्यत्रानूयाजा इज्यन्ते’ इत्यनेन हेतुरुक्तः । तत्र यत्रानूयाजाभावस्तत्राष्टग्रहणाभाव इति हेतुत्वसिद्धये श्रौतहेतावपि राणके व्याप्तिरुक्तेत्यर्थः । तथा च श्रौतहेतावपि व्याप्तिरावश्यकीति तत्सिद्धये उत्पत्त्यर्थ-त्वमेव विदेः स्वीकर्तव्यमिति भावः । नन्विदं व्याख्यानमुत्तरार्धविरुद्धम् । तत्र मायामात्रशब्देन द्वैतमिथ्यात्वस्याभि धानादित्यतस्तन्निवर्त्यां शङ्कामाह नन्विति । मायया मीयते त्रायत इति व्युत्पत्त्येति भावः । तथा च मायामात्रशब्दस्यान्यार्थत्वान् नोत्तरार्धविरुद्धं पूर्वार्धव्याख्यानमिति भावः ।

नन्वैन्द्रजालिकत्वमेव मायामात्रशब्दार्थः किं न स्यदित्यत्राह पूर्वत्रेति । तथार्थेऽङ्गी क्रियमाणे तस्य पूर्वत्र मतान्तरत्वोक्तिविरोध इति भावः । मायामात्रशब्दस्य मिथ्यात्वार्थ कत्वे पूर्वोत्तरविरोधश्चेत्याह प्रभव इति ॥ न चोत्तरवाक्ये कथं सत्वोक्तिः ? तर्क बलेनानिवर्त्यत्वस्यैव तत्र प्रतीतेरिति वाच्यम् । अनिवर्त्यत्वशब्देनाबाध्यत्वोक्त्येष्टसिद्धेः । अन्यथा व्याप्त्यभावेन तर्काभासत्वं स्यादिति भावः । ननु प्रपञ्चस्यापि सत्यत्वेऽद्वैतं परमार्थत इति कथम् ? तत्राद्वैतस्यैव सत्यत्वोक्तेरित्यतस्तन्निवर्त्यां शङ्कां दर्शयति न हीति । यद्वाऽनादिसत्यत्वपरत्वेन श्लोकद्वयव्याख्यानेऽद्वैतः सर्वभावानामित्यनेन विरोध इत्यत आह– तर्हीति । परमार्थशब्दस्य स्वतन्त्रवाचित्वे किं प्रमाणमित्यतः स्मार्त-परिभाषैवेत्याह स्वतन्त्रमिति । ननु पारिभाषिकार्थापेक्षया सर्वलोकसिद्धसत्यरूपार्थ-ग्रहणमेव ज्याय इत्यत आह– परिभाषायाश्चेति । अन्यथा परिभाषाकरणमनर्थक-मापद्येतेति भावः । आण्नद्या इत्यादाविति । अत्र हि कृतनदीसंज्ञयोरेव ग्रहणम् । न तु प्रसिद्धाया नद्याः ।

युक्त्यन्तरमाह यववराहेति । स्मृतिपादे पञ्चमाधिकरणे चिन्तितम् । ‘तेष्व दर्शनाद् विरोधस्य समा विप्रतिपत्तिः स्यात्’ । यवमयश्चरुर्भवति । ‘वाराही चोपानहावुपमुञ्चते’ । ‘वैतसे कटे प्राजापत्यांश्चिनोति’ इति विधिवाक्येषु यववराहवेतसशब्दाः श्रूयन्ते । तत्र आर्या यवशब्दं दीर्घशूके वराहशब्दं सूकरे वेतसशब्दं जम्बूवृक्षेषु प्रयुञ्जते । म्लेञ्छास्तु यवशब्दं प्रियङ्गुषु, वराहशब्दं वायसे, वेतसशब्दं वञ्जुलके प्रयुञ्जते । तथा च संशयः । किं यवादिशब्दानां दीर्घशूकादिकमभिधेयं, किंवा प्रियङ्ग्वादिकमिति । पूर्वपक्षस्तु । लोक-व्यवहारेण निश्चेतव्येषु शब्दार्थेषु आर्यम्लेञ्छप्रसिध्योः समानबलत्वाद् उभयविधा अपि शब्दार्था विकल्पेन स्वीकार्या इति ।

सिद्धान्तस्तु । शास्त्रीयधर्मावबोधे शास्त्रप्रसिद्धिर्बलीयसी प्रत्यासन्नत्वाद् अविच्छिन्न पारम्पर्यागतत्वाच्च । शास्त्रे यवादिशब्दानां दीर्घशूकादिषु कथं प्रसिद्धिरिति चेद् इत्थम् । यवविध्यर्थवादे चैवं श्रूयते ‘यत्रान्या ओषधयो म्लायन्ते अथैते मोदमाना इवोत्तिष्ठन्ति’ इति । इतरौषधिविनाशकाले येषां वृद्धिर्भवति ते यवशब्देन ग्राह्याः । तादृशाश्च दीर्घशूका एव न प्रियङ्गवः । तेषामितरौषधिपाकात् पूर्वं पच्यमानत्वात् । उपानद् विध्यर्थवादश्चेत्थं भवति । वराहं गावोऽनुधावन्तीति गवानुधावनं सूकरे सम्भवति, न कृष्णशकुनौ । तथा वेतसविध्यर्थवादे ‘अप्सुजो वैतस’ इति श्रूयते । अप्सुजत्वं च जम्बुवृक्षेष्वेव सम्भवति, न वञ्जुलके । तस्माद् वाक्यशेषानुगुण्याद् यवादिशब्दानां दीर्घशूकादय एवार्था ग्राह्याः । न प्रियङ्ग्वादय इति भाष्यकाराः ।

इदमधिकरणं वार्तिककारो नानुमेने । कुतः ? यदि वाक्यशेषानुरोधेन निर्णयस्तर्हि सन्दिग्धेषु वाक्यशेषादित्यनेन गतार्थम् । किञ्च यत्र वाक्यशेषो नास्ति तत्रार्यम्लेच्छ प्रसिध्योस्तुल्यबलत्वाद् विकल्पेनोभयार्थता स्यात् । तथा च वाक्यशेषानपेक्षयैवाधिकरण रचना कर्तव्या । सा चेत्थम् । पीलुशब्दमार्या वृक्षेषु प्रयुञ्जते । म्लेञ्छास्तु हस्तिनि । तत्र चिन्त्यते किं तुल्यबलत्वमुतार्यप्रसिद्धिर्बलीयसीति । पूर्वपक्षस्तु यथा शास्त्रप्रमाणको धर्मः । तत्र शास्त्राभियोगशून्येभ्यो म्लेञ्छेभ्यस्तदभियोगशालिनामार्याणां बलीयस्त्वं भवतु । इह च शब्दार्थो व्यवहारगम्यः । स च म्लेञ्छानामप्यविशिष्ट इति प्रमाणा-विशेषादविशिष्टो द्वयोरपि शब्दार्थः । न च शिष्टव्यवहारस्यावध्यस्मरणाद् अनादित्वमिति वाच्यम् । अनादित्वकारणस्यावध्यस्मरणस्य म्लेञ्छव्यवहारेष्वविशेषात् । तस्मात् सममेवाभिधानविप्रतिपत्तिरिति ।

सिद्धान्तस्तु । न समानमेवोभयोः शब्दार्थत्वम् । कुतः ? अनेकादृष्टशक्तिकल्पना प्रसङ्गात् । शब्दप्रयोगे चान्यतरस्यानिश्चयाद् व्यवहारविलोपश्च स्यात् । न च कदाचित् कस्यचिदुपादानमिति वाच्यम् । अष्टदोषदुष्टविकल्पापत्तेः । तर्हि कथमुभयत्र प्रयोग इति वाच्यम् । एकत्र मुख्यत्वेनान्यत्र गौणत्वेन तदुपपत्तेः । न च कुत्र मुख्यत्वं, कुत्र चामुख्य त्वमिति वाच्यम् । आर्यप्रयोगे मुख्यत्वं, म्लेञ्छप्रयोगे गौणत्वमिति निश्चयो-पपत्तेः । कथं तर्हि म्लेञ्छानां तत्र मुख्याभिधानपरम्परानुवृत्तिरिति चेद् गौणप्रयोगे मुख्यत्वाभिमानेन तत्कथनेन चान्येषां तदुपपत्तेः । नन्वेवं तर्हि नानार्थतोच्छेद इति चेन्न । यत्र प्रयोगे विशेषानवधारणं तत्र नानार्थत्वसम्भवात् । न च प्रकृतेऽपि विशेषानवधारणमिति वाच्यम् । अभियुक्तत्वानभियुक्तत्वविशेषसद्भावात् । अभियुक्ता हि शब्दैकसमधिगम्यधर्माधर्मा विप्लावलिप्सया शब्दतत्वार्थं विचिन्त्य व्यवहरन्ति । म्लेञ्छास्तु दृष्टस्य व्यवहारस्य यथा कथञ्चिदुपपत्तेः प्रयोजनाभावान्नाविप्लुतौ यतन्ते । अतस्तेषु विप्लुतिसम्भवाद् आर्यप्रसिध्यैव निर्दोषया बलीयस्यार्थसिद्धिरिति पील्वादिशब्दा वृक्षाभिधायिन इति ।

तथा च यथा यववराहाधिकरणे यववराहादिशब्दैः शास्त्रीयप्रसिद्धिबलेन दीर्घशूकादि वाचित्वं तथा परमार्थशब्देन शास्त्रीयप्रसिद्धिबलेन स्वतन्त्रमेवाभिधीयत इति भावः । किञ्च परमार्थशब्दस्य योगेन स्वतन्त्रपरतैव युक्ता । न च रूढिर्योगस्य बाधिका । रूढिर्योगम् अपहरतीति न्यायादिति वाच्यम् । योगेनैव प्रयोगोपपत्तौ समुदायशक्ति-कल्पकाभावात् । यत्र रूढिः सिद्धास्ति तत्रैव तन्न्यायस्य प्रवृत्तिरित्यभिप्रायेणाह– किञ्चेति । तर्हि तात्विके कथं तच्छब्दप्रयोग इति चेन्न । क्लृप्तावयवशक्त्यैव तदुपपत्तेः । न च प्रकृते परमार्थशब्देन यत्किञ्चित् तात्विकं ग्राह्यं नियामकाभावादिति वाच्यम् । मुख्यत्वस्यैव नियामकत्वादिति भावः ।

अत एव प्रोक्षण्यधिकरणेति । नामधेयपादे चिन्तितम् । ‘प्रोक्षणीष्वर्थसंयोगात्’ । दर्शपूर्णमासयोः श्रूयते प्रोक्षणीरासादयतीति । तत्र संशयः किं प्रोक्षणीशब्दः संस्कार निमित्तको जातिनिमित्तको यौगिको वेति । पूर्वपक्षस्तु– संस्कारनिमित्तक एव उत्पव-नादि संस्कृतास्वप्सु तत्प्रयोगस्य सार्वत्रिकत्वात् । न चैवमन्यत्र प्रयोगो न स्यात् संस्काराभावादिति वाच्यम् । अन्यत्र लक्षणयापि प्रयोगोपपत्तेः । अस्तु वा जाति-निमित्तकः । प्रोक्षणीभिरूद्वेजिताः स्मेति देशविशेषे जातिमात्रे प्रयोगात् । न चैवं संस्कृते प्रयोगः कथमिति वाच्यम् । तत्राप्याप्त्वजातेः सत्वेन तत्पुरस्कारेणैव प्रयोगो-पपत्तेः । उभयथापि रूढ इति । न च यौगिक एव किं न स्यात् प्रकृष्टमुक्षणं याभिरिति योगस्य क्लृप्तत्वादिति वाच्यम् । योगापेक्षया रूढेर्बलीयस्त्वात् । अवयवद्वारेण विशिष्टार्थप्रतीतिर्वाक्यादिव वाक्यार्थप्रतीतिर्योग्यतादिज्ञानसापेक्षत्वाद् विलम्बिता । समुदायशक्त्या तु पदार्थमर्यादया शीघ्रेति सैव बलीयसीति । सिद्धान्तस्तु रूढेर्योग-बाधकत्वं तदा यदि रूढिः क्लृप्ता स्यात् । न चैवम् । योगेनैव प्रयोगोपपत्तौ रूढिकल्पनायामेव न प्रमाणम् । प्रकृते च ‘उक्ष सेचने इत्यस्मात् प्रोपसृष्टात् करणे ल्युटि कृते प्रोक्षणीशब्दो निष्पद्यते । तथा चाप्सु प्रकृष्टोक्षण हेतुत्वात् स्त्रीलिङ्गप्रोक्षणी-शब्दवाच्यत्वोपपत्तेर्नादृष्टरूढिकल्पनेति कथं तस्या योगबाधकत्वम् ? एवमेव परमार्थ-शब्दस्यापि योगेनैव स्वतन्त्राद्यर्थपरत्वसम्भवे न रूढिकल्पनेति ।

योगसम्भवे रूढिर्न कल्पनीयेत्यत्र भट्टवार्तिकसम्मतिमाह– उक्तञ्चेति । एवं चाश्व-कर्णादि शब्देऽपि योग एवास्त्विति भावः । ननु परमार्थशब्दस्य यौगिकत्वे परमत्वस्य सर्वत्र सत्वात् स्वतन्त्रपरत्वमेव कुत इत्यत आह– स्वतन्त्र एव चेति । ननु परमार्थ-शब्दस्य यदि तात्विकत्वे रूढिर्न स्यात् तर्हि पङ्कजादिशब्दानामपि पद्मे रूढिर्न स्यात् । योगेनैवोपपत्तेः । न च योगार्थप्रतीतिं विनापि रूढार्थप्रतीतेस्तत्र रूढिरिति वाच्यम् । परमार्थशब्देऽपि तुल्यत्वात् । एवं च योगरूढिभ्यां केवलयोगापहारस्य पङ्कजादौ दृष्टत्वात् प्रकृतेऽपि तात्विके ताभ्यां केवलयोगबाधसम्भवान्न स्वतन्त्रपरता युक्तेत्यत आह– परमार्थशब्दस्येति । बाधकवशात् केवलयोगार्थपरत्वमिति भावः । निर्णीतम् ‘औतः सर्वभावानाम्’ इति श्रुतेरर्थं दर्शयति तथा चेति । केचित्त्विति । अत्र तसिल्-प्रत्ययवैयर्थ्यं प्रकृतानुपयुक्तत्वं चास्वरसबीजं द्रष्टव्यम् । ननु श्लोकद्वये यथास्थित-वस्तुकथनं किं न स्यात् ? तर्कपरत्वे प्रमाणाभावादित्यत आह– श्लोकयोरिति । केचित्त्विति । देवमनुष्यादिरूपप्रपञ्चस्यापि अर्थक्रियाकारित्वेन सत्यत्वात् तन्मिथ्यात्व-परत्वमयुक्तमिति अस्वरसबीजं द्रष्टव्यम् ।

### **न्यायामृतप्रकाशः**

सत्योपाधिकृतत्वं सत्योपाधिजन्यत्वम् । द्वितीये विकल्प इति श्लोके । अनादि-सत्यत्वम् आद्यश्लोके पञ्चविधभेदस्यानादित्वं द्वितीयश्लोके सत्यत्वमिति विवेकः । नन्वनादि-श्रुतेः कथमाधुनिकभास्करादिमतप्राप्तनिषेधकत्वं, अदर्शनादित्यत आह– यथेति ॥ बौद्धेति ॥ प्रवाहतोऽनादीति पूरणीयम् । श्लोकाभ्यां कथमनादित्वं सत्यत्वं लभ्यत इत्यतस्तौ व्याख्यातुं प्रतिजानीते– तथा हीति ॥ अनादिसत्यत्वमेवैतच्छ्लोकप्रतिपाद्यतया प्रसिद्धमित्यर्थः । आद्यश्लोकं व्याचष्टे– भेदेति ॥ भेदरूपः प्रपञ्चः । विद्येतेत्यस्य उत्पत्त्यर्थत्वं व्युत्पादयति– विदेति ॥ तर्हि प्रकृते कथमुत्पत्तिलाभ इत्यत आह– उत्पत्ति-रपीति ॥ असतः सत्तासम्बन्धरूपत्वाज्जनेरिति भावः । ननु विद्यतेरुत्पत्त्यर्थत्वेऽपि तत्रा-प्रयोगादसाधुत्वमाशङ्क्य सत्तार्थस्य भवतेरुत्पत्तौ प्रयोगदर्शनात्समानन्यायेन विदेरप्युत्पत्तौ प्रयोगो नासाधुरित्यभिसन्धाय भावनार्थाधिकरणवार्तिकमुदाहरति– तेनेति ॥ यजेतेत्यादौ धात्वर्थभूतयागातिरिक्ता प्रयत्नरूपा भावना लिङ्वाच्याऽस्तीत्याहानेन श्लोकेन ।

अयमर्थः । येन कारणेन धात्वर्थस्यैव भावनात्वे यागं भावयेदित्यादिप्रयोगायोगः ‘भाव-नैव प्रयत्नात्मा सदाख्यातस्य गोचरा’ इत्यादिवाक्यविरोधश्च । तेन कारणेन भूतिषु भवनेषु उत्पत्तिषु कर्तृत्वं प्रतिपन्नस्य प्राप्तस्य भवत उत्पद्यमानस्येति यावत् । वस्तुनो यागादेः प्रयोजकक्रियाम् उत्पत्त्यनुकूलव्यापारं प्रयत्नरूपं भावनास्वरूपविदः परीक्षका लिङ्वाच्यां भावनाम् आहुरित्यर्थः । तथा च यजेतेत्यस्य यागं भावयेद् यागविषयकं यत्नं कुर्यादित्यर्थः पर्यवस्यतीति ज्ञातव्यम् । एवं चात्र वार्तिके उत्पद्यमानस्येति वक्तव्ये भूतिषु कर्तृत्वं प्रति पन्नस्येति प्रयोगाद्भवतेरुत्पत्तौ प्रयोगोऽवगम्यत इत्यर्थः । तथा च तन्न्यायेन विदेरुत्पत्तौ प्रयोगो युक्त इति भावः । प्रकारान्तरेण विद्येतेत्यस्य उत्पद्येतेति व्याख्यानमुपपादयति– विद्लृलाभ इति ॥ लाभार्थकत्वेऽप्युत्पत्तिरर्थतया कथमागतेत्यत आह ॥ उत्पत्तिर-पीति ॥ पराभिमतार्थे बाधकमाह– अस्तित्वेति ॥ विद्येतेत्यस्येति शेषः ॥ व्याप्त्य-भावादिति ॥ गगनादौ व्यभिचारादिति भावः । ननु निवृत्तिप्रयोजकत्वेनोक्तस्यास्ति-त्वहेतोः श्रौतत्वेन तत्र न व्याप्त्यपेक्षेत्यतो मीमांसाग्रन्थविरोध इत्याह– अत एवेति ॥ श्रौतस्यापि हेतोर्व्याप्त्यभावे आभासत्वमेव भवति यतोऽत एवेत्यर्थः ।

न ह्यत्रानूयाजा इति ॥ अस्त्यत्र मीमांसासम्प्रदायविशेषः । आतिथ्येष्टिर्नाम काचि-दिष्टिर् उपभृन्नामकेष्टिप्रकृतिकाऽस्ति । तत्र चोपभृन्नामकेष्टौ प्रयाजानुयाजसंज्ञकौ यागौ वर्तेते । यथा ‘अष्टावुपभृति गृह्णाति’ इति होमास्तं स्रुवे स्रुचा पात्रस्थमाज्यम् अष्टवारं गृहीतव्यमिति विहितम् । एवं च ‘प्रकृतिवद्विकृतिः कर्तव्या’ इति न्यायेन आतिथ्येष्टावपि त्वराङ्गवदष्टगृहीताज्यत्वं प्राप्तं, तत्रातिथ्येष्टाविदमाम्नायते ‘चतुर्गृहीतान्याज्यानि भवन्ति । न ह्यत्रानुयाजान्यक्षन्भवति’ इति । यथा च ‘चतुर्गृहीतान्याज्यानि भवन्ति न ह्यत्रानूयाजा इज्यन्ते’ इति । एवं चात्र न ह्यत्रेति हेतोरेवोक्त्या व्याप्तेरनुक्तत्वाद् आतिथ्येष्टिश् चतु-र्गृहीताज्यवती अष्टगृहीताज्यवती न भवतीति यावत् । अनूयाजशून्यत्वात् । यत्रानुयाजा भावस्तत्राष्टगृहीताज्यवत्त्वाभाव इति श्रौतहेतोर्व्याप्तिः । राणके शाबरभाष्यटीकायामुक्ते-त्यर्थः । अन्यथा तदुपपादनं व्यर्थं स्यादिति भावः । अर्थानुवादोऽयं वाक्यं तूदाहृतम् । द्वितीयान्तमित्येतद् द्वितीयवाक्यादर्शनमूलकमिति ज्ञातव्यम् ।

मायामात्रमिदमित्येतदवतारयति– नन्विति ॥ पूर्वत्रेति ॥ प्रपञ्च इति श्लोकापेक्षया पूर्वं माण्डूक इत्यर्थः । इतोपि न मायाकल्पितत्वं मायामात्रशब्दार्थ इत्याह ॥ प्रभव इति ॥ उत्तरत्रेति ॥ ‘कल्पितो यदि केनचित्’ इत्यस्य कल्पितत्वनिराकरणपरतया व्याख्यास्य मानत्वात्तद्विरोध इत्यर्थः ॥ सत्त्वोक्तेरिति ॥ सतां सत्त्ववतां सर्वभावानामिति सर्वभावानां सत्त्वोक्तेरित्यर्थः ॥ अविरुद्धार्थस्येति ॥ स चाविरुद्धोऽर्थ ईश्वरेच्छाधीनत्वरूप एव न मायाकल्पितत्वरूपः । मायाकल्पितत्वमायारूपमात्रत्वस्य निवर्त्यत्वनियतत्वेनानिवर्त्यत्व विरुद्धत्वादिति भावः ॥ इहेति ॥ द्वितीयार्धे मायामात्रशब्देनेत्यर्थः ॥ ल्यब्लोपेति ॥ ल्यब्लोपे कर्मण्यधिकरणे च पञ्चमी वाच्येति वार्तिकादित्यर्थः । तदुदाहरणं तु प्रासादा-त्प्रेक्षते आसनात्प्रेक्षत इति प्रासादमधिरुह्य प्रेक्षते आसने उपविश्य प्रेक्षत इति ततः प्रतीतेः ॥ तद्वद् अत्रापि कर्मणि पञ्चमीति भावः ॥ परमशब्दस्य स्वतन्त्रार्थकत्वमनुशासना भावादयुक्तमित्यत आह– स्वतन्त्रमिति ॥

ननु ‘स्वतन्त्रं परमार्थाख्यं’ इति भवद्भिः काचन परिभाषा कृता । वस्तुतः परमार्थ-शब्दो मिथ्याप्रतिद्वन्द्विनि तात्विकरूपार्थ एव रूढः । अयमर्थोऽकृत्रिमत्वाद् ग्राह्यः । न तु पारिभाषिकः, कृत्रिमत्वात् । एवं च औतं परमार्थतः, अद्वैतमेव तात्विकम् । प्रपञ्चो भेदस्त्वतात्विक इति लभ्यत इत्यत आह– परिभाषायाश्चेति ॥ कार्यार्थत्वेन प्रयोजन विशेषार्थत्वेन पारिभाषिकार्थस्यैव ग्राह्यत्वादित्यर्थः । आण्नद्या इत्यादाविवेति ॥ ‘यूस्त्र्याख्यौ नदी’ इत्यत्रेकारान्तस्त्रीलिङ्गशब्दस्य गौरी इत्यादेर् ऊकारान्तस्त्रीलिङ्गस्य ‘तनू’ इत्यादेर्नदीसंज्ञा विहिता । अनन्तरं ‘आण् नद्याः’ इत्यत्र नद्यन्ताद् आडागमो विधीयते । एवं च ‘आण्नद्याः’ इत्यादौ नदीशब्देन ‘यूस्त्र्याख्यौ नदी’ इति परिभाषितेकारान्तोकारान्त गौरीतनू इत्यादिकैव गृह्यते । न तु गङ्गायमुनादिका रूढ्या प्रसिद्धा नदी । तद्वदिहा-पीत्यर्थः । ननु तर्हि ‘नदीभिश्च’ इत्यत्र लौकिकप्रसिद्धनदीवाचकपदेभ्यः प्रत्ययविधानात् तत्रापीयं पारिभाषिकी नदीसंज्ञैव ग्राह्या स्यादित्यत उक्तम्– असतीति ॥ तत्र तु बहुवचनमेव बाधकमस्ति । यदि नदीभिश्चेत्यत्रापि पारिभाषिकी नदी गृह्येत तर्हि नदी-संज्ञकाभिरित्यर्थः स्यात् । तदयुक्तम् । ईकारान्तोकारान्तद्वयोरेव नदीसंज्ञाविधानेना-न्यान्तेभ्यश्चाविधानाद् बहुवचनमनुपपन्नं स्यादिति बाधकात् प्रसिद्धनदीग्रहणम् । न ह्यत्रैवं बाधकमस्तीत्यर्थः ।

यववराहाद्यधिकरणन्यायेनेति ॥ प्रथमाध्याये तृतीयपादे स्मृत्यधिकरणे चिन्तितम् । यवमयश्चरुर्भवति ‘वाराही उपानहौ उपमञ्चते’ ‘वैतसे कटे प्राजापत्यान् चिनोति’ इति । तत्र (आर्याः) यवशब्दं दीर्घशूके प्रयुञ्जते । वराहशब्दं सूकरे । वेतसशब्दं च वञ्जुले । म्लेञ्छास्तु यवशब्दं प्रियङ्गुषु । वराहशब्दं जम्बूवृक्षे । एवं सति लोकव्यवहारेण निश्चेतव्येषु तेषु शब्दार्थेषु आर्यम्लेञ्छप्रसिद्ध्योः समानबलत्वाद् उभयविधा अप्यर्था विकल्पेन स्वीकार्या इति प्राप्ते सिद्धान्तितं जैमिनिना ‘शास्त्रस्था वा तन्निमित्तत्वात्’ इति । शास्त्रीयार्थावबोधे शास्त्रप्रसिद्धिरेव बलीयसी । अविच्छिन्नसम्प्रदायपरम्परागतत्वात् । शास्त्रे च यवविधि-समीपेऽर्थ वादवाक्यं श्रूयते ‘तत्रान्या ओषधयो म्लायन्ते । अथैते मोदमाना इवोत्तिष्ठन्ति इति’ । तथा–

वसन्ते सर्वसस्यानां जायते पत्रशातनम् ।

मोदमानास्तु तिष्ठन्ति यवाः कणशशालिनः ॥

इति स्मृतेश्च तदितरौषधिविनाशकाले फाल्गुनादौ अभिवृद्धिर्दीर्घशूकेषु दृश्यते, न प्रियङ्गुषु । तेषामितरौषधिपचनात् पूर्वं पच्यमानत्वात् । अतो यवशब्दो दीर्घशूकार्थः । तथा उपानद् विध्यर्थवादश्चैवं भवति ‘वराहं गावोऽनुधावन्ति’ इति । न हि गोभिरनुधाव्य-मानः काको भवति । किं तु गोसदृशश् चतुष्पात् पशुरेव । अतो वराहशब्दः सूकर एव । तथा वैतसविध्यर्थवादवाक्यं चैवं भवति ‘अप्सुजो वेतसः’ इति । न हि जम्बूवृक्षोऽप्सुजः । अतो वेतसशब्दो वञ्जुलार्थ एवेति ।

शास्त्र इति ॥ एवं चाद्वैतं परमार्थत इति शास्त्रीयविचारे ‘स्वतन्त्रं परमार्थाख्यं’ इति शास्त्रीयार्थ एव ग्राह्यो न तु तात्विकादिरूपोऽशास्त्रीय इत्यर्थः । अन्यथा यवादिशब्दैर् म्लेञ्छप्रसिद्ध्या प्रियङ्ग्वादिरपि ग्राह्यः स्यादिति भावः । न केवलं परमार्थशब्दः स्वतन्त्रे रूढः । किं तु त्वन्न्यायेनैव यौगिकश्चेत्याह– किञ्चेति ॥ तथा च स्मृतावपि स्वतन्त्रं परमार्थाख्यं योगेनैवेत्यर्थोऽस्त्विति भावः । त्वयाऽपि परमार्थशब्दस् तात्विकेऽर्थे प्रयुज्यते कथम् ? तात्विकार्थस्य कल्पितार्थात् परमत्वेन । तथा च त्वदुक्तं परमत्वमस्मदभिप्रेते स्वतन्त्रेऽर्थेऽप्यस्ति । स्वतन्त्रस्यैव परमत्वाद् इति भावः । ननु योगाद् रूढेर्बलवत्वात् परमार्थशब्देन समुदायप्रसिद्ध्या तात्विकरूप एवार्थो गृह्यताम् । एवं चाद्वैतस्यैव तात्विक त्वाज्जगतोऽतात्विकत्वसिद्धिरित्यत आह– न चेति ॥ समुदायशक्तिः रूढिः । ननु रूढि प्राबल्योक्तेस्तर्हि का गतिः ? यत्र यौगिकार्थो न सम्भवति तत्रैवेति ब्रूमः । यत्र तु योगः सम्भवति तत्र योगेन रूढेरेवापहार इत्याशयेनाह– अत एवेति ॥ योगसम्भवे समुदायशक्ति कल्पनाया अयुक्तत्वादेवेत्यर्थः ।

प्रोक्षण्यधिकरण इति । प्रथमाध्याये चतुर्थपादे चिन्तितम् । प्रोक्षणीष्वर्थसंयोगादित्यत्र दर्शपूर्णमासयोः श्रूयते ‘प्रोक्षणीरासादयति’ इति । तत्र प्रोक्षणीशब्दो जले रूढो यौगिको वेति सन्देहेऽस्याभिमन्त्रणासादनादिसंस्कृतास्वप्स्वेव प्रयोगस्य सर्वजनीनत्वात् संस्कारनिमित्तको रूढ एव । यद्वा जलक्रीडायां ‘प्रोक्षणीभिरुद्वेजिताः स्मः’ इत्यसंस्कृतास्वप्स्वपि प्रयोगाज् जातिनिमित्तको जले रूढ एवेति पूर्वपक्षः । सिद्धान्तस्तु योग एवेति । न च क्लृप्तसमुदाय शक्तिं विना कल्प्ययोगाश्रयणमयुक्तमिति वाच्यम् । अत्रापि व्याकरणेन योगस्य क्लृप्तत्वात् तथा हि, प्रोपपदाद् उक्ष सेचने इत्यस्मात् करणे ल्युटि ‘युवोरनाकौ’ इत्यनादेशे नस्य णत्वे गुणे ‘प्रोक्षण’ इति जाते ल्युटष् टित्वाट् टिड्डाणेत्यादिना ङीपि निष्पन्नः प्रोक्षणीशब्दः प्रकृष्टोक्षणसाधनीभूतजलघृतादिद्रव्यमात्रं वक्ति । एवं च प्रोक्षणीशब्दः संस्कृतासंस्कृतजले यौगिक एवेति सिद्धान्तः ।

योगे उपपन्ने सति समुदायशक्तिर्न कल्पनीयेत्यत्र सम्मतिमाह– उक्तं चेति ॥ अश्वकर्ण शब्दो हि वृक्षे रूढ एव । कुतः ? यदि वृक्षे अश्ववत् कर्णौ भवेतां तर्ह्येव योगस्योपपत्तौ रूढिर्न कल्प्या । न चैवं तत्र योगः सम्भवति । बाधितत्वात् । अतो रूढ एवेत्यर्थः । एवं च तत्र योगासम्भवादेव रूढिराश्रिता । अतः प्रकृते परमार्थशब्दस्य तात्विकेऽपि योगे सम्भवति सति रूढिर्नाश्रयणीया । सति चैवं यौगिकार्थभूतं परमत्वं स्वतन्त्रार्थेऽप्यस्तीति भावः ।

नन्वथापि यत् परमार्थशब्दप्रवृत्तिनिमित्तभूतं परमत्वं तत् तात्विकार्थ एव मुख्यं; न तु स्वतन्त्रार्थे । अतस्तात्विकार्थग्रह इत्यत आह– स्वतन्त्र एवेति ॥ न तु तात्विकार्थे इत्यर्थः । ननु मन्मते परमार्थशब्दस्य तात्विके योगरूढ्योः सत्वात्कथं योगमात्रेण स्वतन्त्रार्थकत्वमित्यत आह– परमार्थेति ॥ मानान्तरैरिति ॥ योगरूढिभ्यां परमार्थ शब्दस्य तात्विकार्थाङ्गीकारेऽद्वैतस्यैव तात्विकत्वापत्त्या भेदस्य मिथ्यात्वापत्तेः । सत्यं भिदेत्यादिमानान्तरविरोधः स्यात् । अतस्तदविरोधाय योगेन स्वतन्त्रपरत्वमेव युक्त-मित्यर्थः । अद्वैतशब्दार्थोऽद्वितीय इति । परमार्थत इत्यत्र तस इत्यभिप्रेत्योक्तं ‘अद्वितीयं ब्रह्म’ इति । वस्तुस्थितिकथनपरत्वे बाधकमाह– श्लोकयोरिति ॥ चतुष्टय-मिति ॥ कल्पितो यदीत्यत्र ‘यदि कल्प्येत’ इति गम्यमानत्वाद् लिङश् चतुष्ट्वं बोध्यम् ।

एकस्मिन्नेवेति ॥ चिदानन्दाद्येकरसे जीव इत्यर्थः । कर्मानुसारेण जीवस्य सुरनरादिदेहप्राप्तौ स्वरूपापेक्षयाऽहं मनुष्योऽहं देव इत्यादिप्रतीयमानदेवत्वादेर् मिथ्यात्वपरेयं श्रुतिः । चिदानन्दैक-रसजीवस्वरूपे देवत्वादेर्मिथ्यात्वादित्याशयः । इति मायामात्रमिति श्रुत्यर्थविवरणम् ॥

### **न्यायकल्पलता**

ननु ‘प्रपञ्चो यदि विद्येत’ इत्यादिकं प्रपञ्चमिथ्यात्वे मानम् । तथा हि माण्डूकोपनिष- द्विवरणरूपे गौडपादीयवार्तिकस्य शाङ्करीयभाष्ये तदानन्दगिरौ च व्याख्यातम् । ‘प्रपञ्चो यदि’ इत्येतदस्मात्पूर्वश्लोके–

‘अनादिमायया सुप्तो यदा जीवः प्रबुध्यते ।

अजमनिद्रमस्वप्नमद्वैतं बुध्यते तदा ॥ इत्येतस्मिन् तुरीयमद्वितीयमित्युक्तम् ।

तत् प्रपञ्चस्य द्वितीयस्य सत्वादयुक्तमित्याशङ्क्य तुरीयप्रबोधात्प्रपञ्चनिवृतौ तदद्वितीय -त्वम् अविरुद्धमिति चोक्तम् । तत्र प्रपञ्चनिवृत्या चेदद्वितीयत्वं तर्हि प्रपञ्चनिवृत्तेः पूर्वम् अनिवृत्ते प्रपञ्चे कथमद्वैतमित्याशङ्कायां तत्परिहाराय ‘प्रपञ्चो यदि’ इति श्लोकः । सत्यमेवं स्यात् प्रपञ्चो यदि विद्येत । रज्ज्वां सर्प इव कल्पितत्वान्न तु स विद्यते । यद्यात्मनि कारणाधीनः सन्प्रपञ्चो विद्येत तदा कृतकस्यानित्यत्वनियमात्तन्निवृत्तिरवश्यम्भाविनी । कार्यस्य निवृत्तिर्नाम कारणसंसर्गः । ततः सति कारणे प्रपञ्चनिवृत्तेरनात्यन्तिकत्वादद्वैता- नुपपत्तिराशङ्क्येत । न च कारणाधीनः सन्प्रपञ्चोऽस्ति । तस्य कल्पितत्वेनावस्तुत्वात् । न हि रज्ज्वां भ्रान्तिबुद्ध्या कल्पितः सर्पो विद्यमानः सन् विवेकतो निवृत्तः । न च माया मायाविना प्रयुक्ता तद्दर्शिनां चक्षुर्बन्धापगमे विद्यमाना सती निवृत्ता । तथेदं प्रपञ्चाख्यं मायामात्रं द्वैतं रज्जुवन्मायाविवच्चाद्वैतं परमार्थतः । तस्मान्न कश्चित्प्रपञ्चः प्रवृत्तो निवृत्तो वाऽस्ति ।

ननु शास्ता शास्त्रं शिष्यत इति विकल्पः निवृत्त इत्यत्रोच्यते– विकल्पो विनि-वर्तेतेति ॥ यदि केनचिद्धेतुना तत्वज्ञानाख्यकार्येण शास्तृ शास्त्रादिविकल्पो हेतुतया कल्पितस्तथाऽप्यसौ बाधितो निवर्तेत । न तु तात्विकमद्वैतं प्रतिरोद्धुमर्हति । उपदेशाद् उपदेशमुद्दिश्य । तत्वज्ञानात्प्रागवस्थायामेव तत्वज्ञानहेतूपदेशनिमित्तो ऽयं वादः, शिष्यः शास्ता शास्त्रमिति । उपदेशकार्ये तु ज्ञाने निवृत्ते ज्ञाते परमार्थतत्वे द्वैतं न विद्यत इति । तस्मादिदं द्वैतमिथ्यात्वे मानमित्यतस्तदुपन्यस्य व्याख्याति– प्रपञ्चो यदीति, अनादीति, श्लोकयोर्विपर्ययपर्यवसायितर्करूपत्वादाद्यश्लोकेन सादित्वनिरासोऽनादित्वं च सिध्यति । द्वितीयेन कल्पितत्वनिरासोऽकल्पितत्वं च । अत एव ‘तद्धैक आहुः’ इति दृष्टान्ता वैषम्यमिति भावः । श्लोकयोर्भेदपदाभावेऽपि प्रपञ्चपदेनैव भेदोऽभिधीयत इत्याह– भेदप्रपञ्च इति ॥

ननु विदेः सत्तार्थकत्वात्कथं विद्येतेत्यस्य उत्पद्येतेति व्याख्यानमित्यत आह– उत्पत्ति-रपीति ॥ अवान्तरभेदविवक्षया द्वितीयभावविकारत्वमपि सत्ताया इति भावः । विदेरुक्त-विधयोत्पत्त्यर्थत्वेऽपि तत्राप्रयोगादसाधुत्वमाशङ्क्य सत्तार्थस्यापि भवतेरुत्पत्तौ प्रयोगदर्शना-त्समानन्यायेन विदेरप्युत्पत्तौ प्रयोगो नासाधुरित्यभिसन्धाय समाधत्ते– अस्ति चेति ॥ प्रयोग इत्यनेनान्वयः । तत्र भावार्थाधिकरणवार्तिकमुदाहरति– तेनेति ॥ धात्वर्थभिन्ना भावना प्रत्ययप्रतिपाद्याऽस्तीति प्रस्तावे, ननु भावनायाः प्रत्ययवाच्यत्वे धात्वर्थस्यैव निष्पाद्यत्वलक्षणक्रियानुरूपेण प्रत्ययेनाभिधानाद्भावनात्वोपपत्तेर्भावयेद्यागेनेति क्रियाकरणतया भेदेन निर्देशोऽनुपपन्न इत्याशङ्क्य भवनक्रियाकर्तृकर्मनिष्ठप्रयोजकव्यापारत्वं धात्वर्थव्यावर्तकं लक्षणम् अभिहितं ‘तेने’त्यादिना । येन कारणेन करोतिभावयत्योस्तुल्यार्थत्वं तेनेत्यर्थः । भूतिषु भवनेषु । प्रतिपन्नस्य भवतः । उत्पद्यमानस्येति यावत् । अत्रोत्पद्यमानस्येति प्रयोक्तव्ये भूतिषु कर्तृत्वमित्यादिप्रयोगाद्भवतेरुत्पतौ प्रयोगोऽवगम्यत इत्यर्थः ।

शविकरणस्यापि विन्दतेर्विकरणव्यत्ययमाश्रित्याह– तथा चेति ॥ लभेतेति विपक्ष-बाधकमाह– अस्तित्वेति ॥ श्रौतस्यापि हेतोर्व्याप्त्यावश्यकतायामुपष्टम्भमाह– अत एवेति ॥ ‘शूर्पेण जुहोति, तेन ह्यन्नं क्रियते’ इत्यत्र हिशब्दसूचितहेतुताकस्य होमसाधनतायामन्न-प्रकरणत्वस्य हेतोः प्रत्यक्षश्रुतहोमसाधनभावकस्य शूर्पस्यानेवंविधेन दर्वीपिठरादिना विकल्पानुपपत्तेर्व्याप्त्यभावेनापरमार्थहेतुत्वे भाष्यस्थेन हेतुवदिति वतिप्रत्ययेन दर्शितः । तद्व्यावृर्त्यपरमार्थहेतुः ‘चतुर्गृहीतान्याज्यानि भवन्ति न ह्यत्रानु याजान्यक्षन् भवति’ इत्यादिकः । आतिथ्येष्टावनुयाजरहितायामष्टावुपभृति गृह्णातीति प्रकृतौ विहितस्योपभृत्यष्ट गृहीतस्य चोदकप्राप्तस्य निवृत्यर्थं चतुर्गृहीते विधीयमानेऽनुयाजाभावस्य हेतुत्वेनाभिहितस्य यत्र यत्रानुयाजाभावस्तत्र तत्राष्टगृहीताभाव इति ज्ञायते । प्रकृतौ चाष्टग्रहणस्य चतुष्ट्वद्वय लक्षणार्थत्वद्योतनात्प्रयाजार्थं जुह्वां समानयने नियोगतोऽर्धमेव समानेयमिति ज्ञायते । इत्यादिना व्याप्तिरुक्तेत्यर्थः ।

अनुयाजा इति ॥ अर्थानुवादोऽयम् । वाक्यान्तूदाहृतं द्वितीयान्तम् । उत्तरार्धनिवर्त्या शङ्कां प्रदर्श्य निषेधति– नन्विति ॥ ‘मायया’ परमेश्वरेच्छया निर्मितं, ‘मात्रम्’ । मा माने इति धातोः कर्मणि त्रप्रत्ययः । तथा निर्वचने स्मृतिमाह– विष्णोरिति ॥ अन्तरङ्ग मप्युपोद्बलकमाह– पूर्वत्रेति ॥

विभूतिं प्रसवं त्वन्ये मन्यन्ते सृष्टिचिन्तकाः ।

स्वप्नमायासरूपेति सृष्टिरन्यैर्विकल्पिता ।

इच्छामात्रं प्रभोः सृष्टिरिति सृष्टौ विनिश्चिता ॥

इत्यादिना, महदादित्वेन विविधभवनं प्रकृतेः प्रसवं सृष्टिं मन्यन्ते परमेश्वरानपेक्षयेति साङ्ख्यमतं, स्वप्नमायेति विवर्तमतं चान्यमतत्वेन प्रदर्श्य, श्रुत्या सृष्टेर्भगवदिच्छाधीनत्वं स्वमतमित्युक्तम् । ‘मायामात्रमिदं द्वैतम्’ इत्यत्र मतान्तरत्वद्योतकस्यान्यादिशब्दस्याभावेन तस्य स्वमतत्वविज्ञानात् स्वमते च सृष्टेरीश्वरेच्छाधीनत्वावगमान् मायामात्रमित्यत्रापि माया शब्देनेश्वरेच्छैवोच्यते न त्वैन्द्रजालिकादिसरूपा मायेत्यर्थः । नियामकान्तरमप्याह– (प्रभव इति) पूर्वत्रेति ॥

प्रभवः सर्वभावानां सतामिति विनिश्चयः ।

सर्वं जनयति प्राणश्चेतोंऽशून्पुरुषः पृथक् ॥

इति पूर्ववाक्ये ‘सतामिति विनिश्चयः’ इति कालत्रयाबाध्यत्वरूपसत्यत्वपरेण, ‘पृथक्’ इत्यनेन भेदपरेण च विरोध इत्यर्थः । ‘चेतोंशून्’ ज्ञानकिरणान् ॥ उत्तरत्र चेति ॥ ‘कल्पितो यदि केनचित्’ इत्यस्य यद्यालिङ्गितत्वेन कल्पितत्वनिराकरणपरत्वात्तद्विरोध इत्यर्थः ॥ अनिवर्त्यत्वेति ॥ यथाश्रुतस्य मायाकल्पितत्वरूपमायामात्रत्वस्य बाध्यत्वरूप निवर्त्यत्वनियतत्वेनानिवर्त्यत्वलक्षणाबाध्यत्वविरुद्धत्वादित्यर्थः ॥ इहेति ॥ मायामात्रमिदं द्वैतमित्यत्र मायामात्रशब्देनेत्यर्थः । तुरीयपादनिरसनीयाशङ्कां दर्शयति– तर्हीति ॥

निवृत्तेः सर्वभावानामीशानः प्रभुरव्ययः ।

औतः सर्वभावानां देवस्तुर्यो विभुः स्मृतः ॥ इत्यादौ श्रुतं कथमिति शङ्काग्रन्थार्थः ॥

आहेति ॥ श्रुतिरिति शेषः ॥ ल्यब्लोपेति ॥ गम्यमानार्थत्वे सत्यप्रयुज्यमाने ल्यपि पञ्चमी भवतीत्यर्थः । विद्वद्रूढिं वक्तुं योगं तावदाह– परममिति ॥ तद् अद्वैतमित्यर्थः ‘विद्वद्रूढिर्वैदिका स्यात्सा योगादेव गम्यते’ इत्यनुव्याख्याने । अत एव ‘यच्छब्दा योग-वृत्तयः’ इत्यणुवेदान्तभाष्यम् । विद्वद्रूढेरुपलक्षणम् । तस्य स्वतन्त्रेऽर्थे स्मार्ता विद्वद्रूढि रस्तीत्याह– स्वतन्त्रमिति ॥ एतेन परमार्थशब्दस्य मिथ्याप्रतिद्वन्द्विनि तात्विकेऽर्थे रूढत्वात्कथं परमार्थशब्देन स्वतन्त्रार्थाभिधानमिति निरस्तम् । वैयाकरणन्यायेनापि उक्तमर्थं द्रढयति– संज्ञेति (इदं पदं न्या. मूलपुस्तके न दृश्यते) ॥ ‘आण्नद्याः’ इत्यादौ यथा ‘यू स्त्र्याख्यौ नदी’ इति सूत्रपरिभाषिता ई ऊ इत्यन्ता स्थली यवनी इत्यादिकाः शब्दा नदी शब्देन गृह्यन्ते न तु गङ्गायमुनाद्यास्तथाऽत्रापीत्यर्थः । तर्हि नदीभिश्चेत्यादावपि लौकिकनदी न गृह्येतेत्यत उक्तम् असतीति । तत्र च बहुवचनं बाधकमित्यर्थः ।

किञ्च । द्वाभ्यां समाधिकाभ्यमितः प्राप्तः द्वीतः । स एव द्वैतः, न द्वैत औतः । एवं सर्वेषां भावानां पदार्थानां मध्ये अवस्थात्रयरहितत्वात्तुर्यः नित्यमुक्तत्वेन सदा द्योतनादि गुणवान् नारायण एव समाधिकशून्यत्वादद्वैतः स्मृतः । ‘न त्वत्समोऽस्त्यभ्यधिकः कुतोऽन्यः’ इति गीतोक्तेः । ‘न तत्समश्चाभ्यधिकश्च दृश्यते’ इति श्रुतेश्च ।

ननु बहुत्वाल्लोकप्रसिद्धिर्बलवतीत्यत आह– यववराहेति ॥ स्मृतिपादे चिन्तितम् । ‘तेष्वदर्शनाद्विरोधस्य समा विप्रतिपत्तिः स्यात्’ । ‘यवमयश्चरुर्भवति, वाराही चोपानहावुप मुञ्चते, वैतसे कटे प्राजापत्यं सञ्चिनोति’ इति विधिवाक्येषु यववराहवेतसशब्दानां कैश्चि-त्प्रियङ्गुवायसजम्बूकेषु, कैश्चिद्दीर्घशूकसूकरवञ्जुलकेषु च प्रयुज्यमानानां व्यवहारविप्रति पत्त्याऽर्थानिर्णये प्राप्ते
‘शास्त्रस्था वा तन्निमित्तत्वात्’ इति सिद्धान्तितं सूत्रेण । ‘यत्रान्या ओषधयो म्लायन्ते अथैते मोदमाना इवोत्तिष्ठन्ति, वराहं गावोऽनुधावन्ति, अप्सुजो वैतसः’ इति यवादिविधिवाक्यशेषाणां यवादीनां क्रमेणान्यौषधिम्लानिकाले फाल्गुने मोदमानत्वस्य, गोसादृश्यस्य जलोद्भवत्वस्य च प्रतिपादकानामानुगुण्येन दीर्घशूकादिव्यवहारस्य बलीय-स्त्वाद्दीर्घशूकादिरेवार्थो ग्राह्यः ।

वसन्ते सर्वसस्यानां जायते पत्रशातनम् ।

मोदमानास्तु तिष्ठन्ति यवाः कणिशशालिनः ॥ इति स्मृतेश्चेति ।

ननु परिभाषा योगेनोपपद्यताम् । उभयत्र रूढिकल्पने गौरवादित्याशङ्क्य प्रौढवादेन समाधत्ते– किञ्चेति ॥ विप्रतिपन्नेऽस्मिन्वाक्ये परमार्थशब्देन यौगिकः स्वतन्त्रलक्षणोऽर्थो गृह्यते । तत्र योगस्य सम्भवादित्यर्थः । ननु–

अक्षरैरेव बुध्यन्ते समुदायप्रसिद्धिषु ।

अर्थभागोपसंहारादितरा विप्रकृष्यतः ॥

इति वार्तिकोक्तेः समुदायप्रसिद्धिरूपाया रूढेः श्रुतिस्थानीयाया वाक्यस्थानीयावयवप्रसिद्ध्य पेक्षया बलवत्वस्य रथकाराधिकरणे स्थितत्वादिहापि परमार्थशब्देन समुदायप्रसिद्ध्यातात्विक रूप एवार्थो गृह्यतामित्याशङ्क्य निराकरोति– न चेति ॥ अवयवानामपि स्वार्थेऽवश्यं शक्तिराश्रयणीया । अन्यथाऽवयवप्रसिद्धिः समुदायप्रसिद्धिरिति विभागानुपपत्तेरिति भावः ।

नन्वेवं रथकाराधिकरणोक्तरूढिप्राबल्यभङ्ग इत्यत आह– अत एवेति ॥ सत्यमेतद् रूढिः प्रबलेति । परं तु लब्धात्मिका । तस्याः स्वात्मलाभो यत्र प्रमाणान्तरेण पूर्वानुभूता वयवार्थरहितेऽर्थे शब्दप्रयोगो दृश्यते । तदुक्तं वार्तिके ।

असत्स्ववयवार्थेषु योऽन्यत्रार्थे प्रयुज्यते ।

तत्रानन्यगतित्वेन समुदायः प्रसिद्ध्यति ॥

एवं च यथा प्रोक्षणीशब्दे रूढिरलब्धात्मिका न प्रबलेत्युक्तं यतः कारणादत एव परमार्थ शब्देऽपि तथैव । न त्वेतावता रूढिप्राबल्यभङ्ग इत्यर्थः । नामधेयपादे विचारितम् । ‘प्रोक्षणीष्वर्थसंयोगात्’ । दर्शपूर्णमासयोः प्रोक्षणीरासादयतीत्यत्र प्रोक्षणीशब्दः किं संस्कार शब्दः जातिशब्दो यौगिको वेति संशये उत्पवनसंस्कृतास्वप्सु तत्प्रयोगस्य सार्वभौमत्वात् संस्कारशब्द इत्येकः पक्षः । प्रोक्षिणीभिरुद्वेजिताः स्म इति कस्मिंश्चिद्देशे जले जातिमात्रेण प्रयोगदर्शनात् संस्कृताप्सु प्रयोगस्यापि तद्वाचित्वेनैव निर्वाहसम्भवाज्जाति शब्दोऽयमित्यन्यः पक्षः । नापि यौगिकः । रूढेः प्राबल्यात् । तस्माद्रूढ्या जातिशब्दोऽयमिति पूर्वपक्षे प्राप्ते प्रोपसृष्टाद् उक्ष सेचन इति धातोर्ल्युटि स्त्रीप्रत्ययान्तस्य प्रोक्षणीशब्दस्य प्रकृष्टसेचनक्रिया करणरूपयोगेनाप्सु क्लृप्तैनैव प्रयोगोपपत्तौ रूढ्यकल्पनात् सर्वद्रवद्रव्यसाधारणत्वेन यौगि-कोऽयं प्रोक्षणीशब्द इति सिद्धान्तः । एवं च स्त्रीप्रत्ययस्याश्रयलिङ्गनिमित्तस्य घृतादिषु बाधेऽपि चोदकप्राप्तस्याङ्यन्तस्य प्रोक्षणीशब्दस्य न बाध इत्यर्थवानेवायं विचार इति ।

नन्वेवं सर्वत्र यथाकथञ्चिद्योगस्य सम्भवादसत्स्ववयवार्थेष्विति वार्तिकमयुक्तमित्याशङ्कां परिजिहीर्षुर्वार्तिकान्तरमुदाहरति– उक्तं चेति ॥ प्रोक्षण्यधिकरण इति शेषः । वृक्षविशेेेषेऽश्व- कर्णशब्दवाच्येऽश्वसदृशकर्णयुक्तत्वादिरूपयोगासम्भवात्तत्पुरस्कारेण वृक्षेऽश्वकर्णशब्दप्रयोगा सम्भवात्तत्र तस्य रूढिः सम्भवतीत्यर्थः ॥ मुख्यमिति ॥ मुख्यामुख्ययोर्मुख्ये कार्य सम्प्रत्यय इति न्यायेन प्रथमोपस्थितत्वादित्यर्थः ॥ न चेति ॥ न्यायविरोधादिति भावः । परमार्थशब्दस्य तात्विकत्वे रूढियोगार्थप्रतीतेः कथं योगमात्रेण स्वतन्त्रार्थकत्वम् । पङ्कज शब्दस्य कुमुद इवात्रापि रूढिरेवाधिकेत्याशङ्क्य समाधत्ते ॥ परमार्थेति ॥ विद्वद्रूढिरेवा-त्रेत्यपिशब्दं प्रयुञ्जानस्य भावः । निष्पन्नमर्थमाह– तथा चेति ॥ अविनाशीति ॥ चतुर्विधनाशशून्य इत्यर्थः ।

अनित्यत्वं देहहानिर्दुःखप्राप्तिरपूर्णता ।

नाशश्चतुर्विधः प्रोक्तस्तदभावो हरेः सदा ॥ इति स्मृतेः ।

द्वितीयश्लोकं सङ्गमयति– एवमिति ॥ निरस्येति ॥ तन्निरासं बोधयित्वेत्यर्थः । ननु तर्कस्याप्रमाणत्वान्न कल्पितत्वनिरासप्रमाणतयोदाहर्तव्यत्वमत आह– तर्कत्वादिति ॥ विपर्ययपर्यवसायितयाऽर्थबोधकत्वेन तर्कस्य प्रमाणत्वादकल्पितत्वसिद्धिरिति भावः । विशेष्याध्याहारपूर्वकं चतुर्थपादं व्याख्याति– तत्व इति ॥ नञः प्रश्लेषादज्ञाते तत्वे द्वैतं न विद्यत इति व्याख्येय इत्यर्थः । विपक्षे बाधकमाह– श्लोकयोरिति ॥ चतुष्टयमिति ॥ कल्पितो यदीत्यत्र यदि कल्पितः स्यात्, कल्प्येतेति वा गम्यमानत्वाल्लिङ् चतुष्कं बोध्यम् । उक्तमर्थमनुव्याख्यानेन सम्मतयति– तदुक्तमिति ॥ विद्येतोत्पत्तिमिति ॥ विद्येतेत्ययं शब्द उत्पत्तिमाहेत्यन्वयः । तत्वनिर्णयोदाहृतश्रुत्याऽप्युक्तमर्थं संवादयति– स्पष्टीकृतश्चेति ॥ सोऽयमिति ॥ पञ्चविधो भेद इत्यर्थः । स्वरूपोक्तिरेव निराकृतिरिति मन्वानो मतान्तरम् उपन्यस्यति– केचित्विति ॥ ‘यत्र पूर्वे साध्याः सन्ति देवाः’ इत्यादिना देव-त्वादेः स्वाभाविकत्वावगमादिति भावः । ‘सप्तमी शौण्डेः’ इत्यादिवत् । बहुवचनमाद्यर्थे । साध्यादयः शतधृतिपर्यन्ता इति बोध्यम् । तेन ज्ञानानन्दैकरसे आत्मनि देवत्वादेर्मिथ्या-त्वम् इत्येतन्निरसनीयम् । निर्विशेषे आत्मनि ज्ञानानन्दैकरसत्वायोगादिति ।

ननु माण्डूक्योपनिषद्विवरणरूपगौडपादीयवार्तिकस्थौ प्रपञ्चो यदीत्यादि श्लोकौ न श्रुति गतौ । अत एव गौडपादीयवार्तिकभाष्यस्यानन्दगिरावुक्तम्
‘गौडपादाचार्यैर्माण्डूक्योपनिषदं पठित्वा तद्व्याख्यानश्लोकावतरणमत्रैते श्लोका भवन्तीत्यनेन कृतम्’ इति । ‘नान्तःप्रज्ञं न बहिःप्रज्ञम्’ इत्यादिश्रुतेर्माण्डूक्यस्थाया विवरणरूपेषु ‘निवृत्तेः सर्वदुःखानामीशानः प्रभुर व्ययः’ इत्यादिषु गौडपादीयवार्तिकश्लोकेषु मध्ये ‘प्रपञ्चो यदि’ इति श्लोकद्वयं पठ्यते । तत्कथमुच्यते श्रुतिरिति ।

मैवम् । आचार्यैर्माण्डूक्यभाष्ये व्याख्यातत्वादेतयोः श्लोकयोः श्रुतित्वम् अवसीयते ।

१‘तन्वा स्वस्वामिसम्बन्धः प्रपञ्चोऽस्य शरीरिणः ।

 वस्तुतोऽसौ न चैवास्ति परमस्य वशे यतः ॥ १ ॥

 तन्वादिकस्तथाऽप्येष ह्यभिमानात्प्रदृश्यते ।

 अतः स विद्यत इति ह्यङ्गीकारो भवेद्यदि ।

 तथापि भगवद्ज्ञानात्स निवर्तेदसंशयम् ॥ इति ब्रह्मतर्कोक्तेः ।

अहमस्य कर्ता ममेदम् इत्यादि स्वस्वामिभावरूपो द्वितीयप्रपञ्चो यद्यपि जीवस्य विद्येत तथाप्यसौ भगवदिच्छाधीनस्तत्प्रसादान्निवर्तेत । महद्भिर्द्वितीयेन प्रकारेणाज्ञातमद्वैतम् इदं परब्रह्मादिवस्तु द्वैतम् । अज्ञैर्द्विधा ज्ञातं विद्यमानप्रकारापेक्षया द्वितीयेन प्रकारेण ज्ञातम् । तत्र हेतुः ‘परमार्थतः’ इति । परमेश्वरात् । तस्यैव मायामात्रं तदिच्छया निर्मितम् । जीवानां देहादौ भगवदिच्छया जातं तदन्यथाज्ञानं तस्मात्तदिच्छयैव निवर्तेत । अतो विकल्पः शरीरादिसम्बन्धः केनचिदज्ञानादिकारणेन कल्पितोऽप्युपदेशान्निवर्तते । अयं सतां वादः । ज्ञाते सति ब्रह्मणि । द्वैतमन्यथाज्ञानं निवर्तते इति ।

विकल्पो देहबन्धादिः केनचित्कारणेन तु ।

कल्पितो विनिवर्तेत गुरुवाक्यादसंशयः ।

एष एव सतां वादो ज्ञाते ब्रह्मणि तत्वतः ।

निवर्तेत तथा ज्ञानं तत आनन्दमेत्यसौ ॥

इति च’ इत्यादिना प्रमाणस्ववचनाभ्यामाचार्यैरेतौ श्लोकौ व्याख्यातौ । ग्रन्थकृता तु अनुव्याख्यानाद्युक्तप्रकारेणात्र तर्कपरतया व्याख्याताविति ज्ञेयम् ॥

**॥ इति मायामात्रमिति श्रुत्यर्थः ॥**

