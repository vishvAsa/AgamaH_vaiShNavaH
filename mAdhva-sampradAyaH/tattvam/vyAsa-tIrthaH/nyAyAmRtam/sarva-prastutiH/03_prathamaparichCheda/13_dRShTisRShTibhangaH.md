+++
title = "१३ दृष्टिसृष्टिभङ्गः"

+++


## यच्च बौद्धाभिमतक्षणिकत्वसिद्ध्यर्थमुक्तं ‘‘विश्वस्य दृष्टिसृष्टिः

**५२. दृष्टिसृष्टिभङ्गः**

# **न्यायामृतं**

यच्च बौद्धाभिमतक्षणिकत्वसिद्ध्यर्थमुक्तं ‘‘विश्वस्य दृष्टिसृष्टिः – चैत्रे सुप्ते तद्देहादिकं तं प्रति नास्त्येव । जाग्रतो मैत्रस्य तु तद्भ्रान्त्या भाति । प्रत्यभिज्ञा तु सोऽयं दीप इत्यादिवद् भ्रान्तिः’’ इति । तन्न । ‘‘षडस्माकमनादयः’’ इति स्ववचनेन, बौद्धं प्रति प्रत्यभिज्ञादिना विश्वस्य स्थायित्वप्रतिपादकविवरणेन च विरोधात् । दृगन्यस्य सर्वस्य दृष्टिसृष्टित्वे तत्तत्कार्यस्य प्रतीतिमात्रशरीरत्वेन नियततत्तत्कारणाजन्यत्वेन श्रुतिषु स्वर्गाद्यर्थं ज्योतिष्टोमादिविधेर्ब्रह्मसाक्षा-त्कारार्थं श्रवणादिविधेराकाशादेर्वाय्वादिहेतुत्वोक्तेश्चायोगाच्च । तवापि तृप्त्यर्थं भोजने, परप्रत्यायनाद्यर्थं शब्दोच्चारणादौ च प्रवृत्त्ययोगेन स्वक्रियादिविरोधाच्च ।

यदि तूक्तश्रुत्यादिकमपि स्वाप्नश्रुत्यादितुल्यमिति न पर्यनुयोज्यं, तर्ह्यद्वैत-श्रुतितन्मीमांसादिकमपि तथेति न तेनाद्वैतसिद्धिः । दृष्टिसृष्टिपक्षे घटादेः स्वज्ञानात्पूर्वमसत्त्वेन प्रतिकर्मव्यवस्थानुपपत्तेश्च । शुक्तीदमंशस्यापि रूप्यवदिदं रूप्यमिति ज्ञानात्प्रागसत्त्वेन सम्प्रयोगादिहेतुत्रयजन्यत्वरूपस्याध्यासतटस्थ-लक्षणस्य, सत्यस्य मिथ्यावस्तुसम्भेदावभासत्वरूपस्वरूपलक्षणस्य चायोगाच्च । इदं रूप्यमिति ज्ञानकाले शुक्तित्वादेरभावेनाध्यासस्य तदज्ञानकार्यत्वादि-प्रक्रियाविरोधाच्च । इदं रूप्यं नेदं रूप्यमिति ज्ञानयोर्भिन्नविषयत्वेन बाध्य-बाधकभावानुपपत्तेश्च । रूप्यादिबाधस्यापि दृष्टिसृष्टित्वेन तेन रूप्यादे-र्मिथ्यात्वासिद्धेश्च । सुषुप्तिप्रलयादौ जीवब्रह्मविभागस्याप्रतीतत्वेनाविद्यमानतया प्रत्यहं प्रतिप्रलयं च मुक्तस्य पुनरावृत्त्यापाताच्च । सुप्तं प्रति संस्कारा-देरप्यभावेन तस्य पुनरुद्बोधायोगाच्च । मोक्षस्यापि दृगन्यत्वेन स्वाप्नमोक्षवद् दृष्टिसृष्टिमात्रत्वापाताच्च । चिन्मात्रस्यैव घटादिदृष्टित्वे तस्य सदा प्रतीत्यापत्त्या विशिष्टस्य तत्त्वे वाच्ये तस्यापि विशिष्टस्य दृष्टिसृष्टित्वेऽनवस्थादिप्रसङ्गाच्च । उक्तन्यायेन दोषाज्ञानद्रष्टृदेहेन्द्रियादीनामभावे भ्रान्त्ययोगेन तेषामपि दृष्टिसृष्टि-त्वेऽनवस्थापाताच्च । घटादेर्दृष्टिसृष्टिरित्यस्यापि दृष्टिसृष्टित्वेन घटादेरदृष्टिसृष्ट्या-पाताच्च । प्रत्यभिज्ञाविरोधाच्च । दीपादौ परिमाणादिभेदकस्येवेह बाधकस्या-भावात्, तदभावेऽपि भ्रान्तित्वे च घटादेरप्येकस्मिन्नपि क्षणे भेदस्याऽत्मनोऽपि प्रतिक्षणं भेदस्य च प्रसङ्गात् । सोऽयं देवदत्त इत्यादिदृष्टान्तेन तत्त्वमस्यादौ जहदहजल्लक्षणयैक्यपरत्वोक्त्ययोगाच्च । अत्राभेदस्यापि दृष्टिसृष्टित्वेन तज्ज्ञानस्य बाधकत्वायोगाच्च । ‘‘ध्रुवा द्यौर्ध्रुवा पृथिवी ध्रुवासः पर्वता इमे ध्रुवं विश्वमिदं जगत्’’ इत्यादिश्रुतिविरोधाच्च । भिन्नत्वेन प्रतीतस्य घटपटादेरभेदः, अभिन्नत्वेन प्रतीतस्य घटस्य प्रतिक्षणं भेद इति दृष्टहानादृष्टकल्पनापाताच्च । तस्मात्–

निर्बाधप्रत्यभिज्ञानाद् ध्रुवं विश्वमिति श्रुतेः ।

स्वक्रियादिविरोधाच्च दृष्टिसृष्टिर्न युज्यते ॥

‘‘अस्मादात्मनः सर्वे प्राणाः सर्वे लोकाः सर्वे वेदाः सर्वाणि भूतानि व्युच्चरन्ति’’ इति श्रुतावपि पूर्ववाक्ये ‘‘यत्रैष एतत्सुप्तोऽभूत्’’ इति सुप्ता-धारत्वेनोक्तस्य ब्रह्मणः सर्वस्रष्टृतोच्यते । न तु सुप्तोत्थिताज्जीवात् प्राणदि-सृष्टिः, येनेयं दृष्टिसृष्टौ मानं स्यात् । अन्यथा वाक्यशेषे ‘‘नाड्यो द्वासप्तति-सहस्राणि हृदयात्पुरीततम्’’ इत्यादिना सुषुप्तौ नाड्याद्युक्तिः, ‘‘यथोर्णनाभिः’’ ‘‘यथाऽग्नेः क्षुद्रा विष्फुलिङ्गा’’ इत्याद्युक्तिः, अत्रापि वाक्ये ‘‘सर्वे लोका’’ इत्याद्युक्तिश्चायुक्ता स्यात् । न हि दृष्टिसृष्टिपक्षे सुषुप्तौ नाड्यादिकपूर्णनाभ्य-ग्न्यादितस् तन्तुविष्फुलिङ्गजन्म वा सुप्तोत्थितस्य सर्वलोकादिदृष्टिर्वाऽस्ति । न चोर्णनाभितन्त्वग्निविष्फुलिङ्गदृष्टान्तो दृष्टिसृष्ट्यनुगुण इति न कल्पितं जगदिति ।

## **अद्वैतसिद्धिः**

शुक्तिरूप्यस्वप्नादिवद् दृष्टिसृष्ट्यन्यथानुपपत्त्याऽपि जगतो मिथ्यात्वसिद्धिः । अथ केयं दृष्टिसृष्टिः ? (१) दृष्टिरेव सृष्टिरिति वा ? (२) दृष्टिव्यतिरिक्तसृष्ट्यभावो वा ? (३) दृष्टिव्यतिरेकेण सृज्याभावो वा ? (४) दृष्टिसामग्रीजन्यत्वं वा ? (५) दृष्टिसमानकालीन-सृष्टिर्वा ? (६) दृष्टिसत्तासमानसत्ताकसृष्टिर्वा ? (७) सदसद्विलक्षणत्वं वा ?

(८) त्रिविधसत्त्वबहिर्भूतत्वे सत्यसद्विलक्षणत्वं वा ? (९) अज्ञातसत्त्वाभावो वा ? (१०) ज्ञातैकसत्त्वं वा ? आद्ये वृत्तिरूपा चैतन्यरूपा वा दृष्टिरभिमता ? प्रथमे चरम-वृत्तिविषयब्रह्मणोऽपि दृष्टिसृष्ट्यापत्तिः । द्वितीये सर्वदाऽपि सृष्ट्यापत्तिः । न द्वितीयः । चैत्रेण सृष्टो मया दृष्ट इति वैलक्षण्येन व्यवहारानुपपत्तेः । न तृतीयः । ‘ज्ञातो घटो न ज्ञानम्’ इति अनुभवविरोधात् । न चतुर्थः । एकसामग्रीप्रसूतत्वेन घटादेर्दृष्ट्यभिन्नत्वेना-नन्तरोक्तदोषात् । न पञ्चमः । शाब्दादिज्ञानसमकालोत्पन्नघटादौ सिद्धसाधनात् । तद्वदन्यत्रार्थान्तरतापत्तेश्च । न षष्ठः । उभयसत्त्वेऽप्युपपत्तेः सिद्धसाधनात् । न सप्तमः । अस्यैव मिथ्यात्वरूपत्वेन तत्साधनायैव तदुपन्यासानुपपत्तेः । नाष्टमः । त्रिविधसत्त्वमध्ये प्रातिभासिकसत्त्वस्याप्यन्तर्भावेन दृष्टिसृष्टिपक्षे तद्वति जगति तद्बहिर्भावानुपपत्तेः । न नवमः । तुच्छसाधारण्यात् । न दशमः । सुखादौ सिद्धसाधनात्, तद्वदन्यत्रार्थान्तराच्चेति– चेन्न । दोषप्रयुक्तत्वनिबन्धनस्य ज्ञातैकसत्त्वस्याज्ञातसत्त्वाभावस्य वा, प्रतिपन्नोपाधि-दृष्टिजन्यजातैकसत्त्वस्य वा, द्रष्ट्रन्तरावेद्यत्वे सति ज्ञातैकसत्त्वस्य वा विवक्षितत्वात् । तथा च न सुखाद्यंशे सिद्धसाधनम्, तद्वदन्यत्रार्थान्तरं वा ।

ननु–

जीव ईशो विशुद्धा चित् तथा जीवेशयोर्भिदा ।

अविद्या तच्चितोर्योगः षडस्माकमनादयः ॥

इति प्राचां वचनेन, बौद्धं प्रति प्रत्यभिज्ञानादिना विश्वस्य स्थायित्वप्रतिपादकेन च सूत्रभाष्यवार्तिकविवरणादिग्रन्थेन विरोध इति चेन्न । अनाद्यतिरिक्ते सृष्टिविषय एव दृष्टिसृष्टिस्वीकारात्, कारणात्मना स्थायित्वस्वीकाराच्च । तावतैव बौद्धाभिमतक्षणिकत्व-निराकरणोपपत्तेर्नाकरविरोधः । प्रत्युताकरेषु बहुशो दृष्टिसृष्टिरुपपादितैव ।

नन्वेवं प्रतीतिमात्रशरीरत्वेन नियतकारणाजन्यत्वे श्रुतिषु स्वर्गाद्यर्थं ज्योतिष्टोमादि-विधेर्ब्रह्मसाक्षात्कारार्थं श्रवणादिविधेराकाशादेर्वाय्वादिहेतुत्वस्य चोक्तिरयुक्तेति चेन्न । स्वाप्न-कार्यकारणभावबोधकवाक्यवदुपपत्तेः । न चैवं वेदान्तवाक्यस्य तन्मीमांसायाश्च स्वप्नवाक्य-तन्मीमांसातुल्यतापत्तिः । विषयबाधाबाधाभ्यां विशेषोपपत्तेः । अत एव तृप्त्यर्थं भोजने परप्रत्ययनार्थं शब्दादौ च प्रवृत्तेरयोगेन स्वक्रियाव्याघात इति निरस्तम् । स्वाप्नव्यवहर-वदुपपत्तेः ।

अथैवं घटादेः स्वज्ञानात् पूर्वमसत्त्वेन प्रतिकर्मव्यवस्थानुपपत्तिः । अधिष्ठानस्यापि शुक्तीदमंशस्य रूप्यादिवद् ‘इदं रजतम्’ इति ज्ञानात् प्रागसत्त्वेन सम्प्रयोगादिहेतुत्रय-जन्यत्वरूपाध्यासतटस्थलक्षणस्य सत्यस्य वस्तुनो मिथ्यावस्तुसम्भेदाभाव इत्यस्य स्वरूप-लक्षणस्य चायोग इति चेन्न । प्रतिकर्मव्यवस्थायाः सम्प्रयोगादिहेतुत्रयजन्यत्वरूपाध्यास-तटस्थलक्षणस्य च मन्दाधिकारिविषयत्वात् । सत्यस्य वस्तुनो मिथ्यावस्तुसम्भेदावभास इति स्वरूपलक्षणं तु दृष्टिसृष्टिपक्षेऽप्यविरुद्धम् । न हीदमंशावच्छिन्नं चैतन्यं न वस्तु, न वा मिथ्यारूप्यस्य तेन सह न सम्भेदावभासः । न च– ‘इदं रूप्यम्’ इति ज्ञानकाले शुक्ति-त्वादेरभावेनाध्यासस्य तदज्ञानकार्यत्वादिप्रक्रियाविरोध इति– वाच्यम् । ‘इदं रूप्यम्’ इति ज्ञानकाले शुक्तित्वस्याभावेऽपि तदज्ञानस्थित्यविरोधात् । न हि सत्ताकाल इव सत्ताविरहकालेऽपि अज्ञानं विरुद्ध्यते । न च– ‘इदं रूप्यं नेदं रूप्यम्’ इति ज्ञानयोर्भिन्न-विषयत्वेन बाध्यबाधकभावानुपपत्तिरिति– वाच्यम् । भिन्नविषयत्वेऽपि विषययोः सारूप्यात् स्वप्नबाध्यबाधकयोरिव बाध्यबाधकभावोपपत्तेः । न च– रूप्यादिबाधस्यापि दृष्टिसृष्टित्वे तेन रूप्यादेर्मिथ्यात्वासिद्धिरिति– वाच्यम् । बाध्यान्यूनसत्ताकत्वमेव बाधकत्वे प्रयोजकम्, न त्वधिकसत्ताकत्वमित्यस्योपपादितत्वेन व्यावहारिकेण व्यावहारिकबाधवत् प्रातिभासिकेन प्रातिभासिकबाधाविरोधात् । न च– सुषुप्तिप्रलयादौ जीवब्रह्मविभागस्याप्रतीतत्वेना-विद्यमानतया प्रतिसुषुप्ति प्रतिप्रलयं च मुक्तस्य पुनरावृत्त्यापत्तिरिति– वाच्यम्, जीवब्रह्म-विभागादेरनादित्वेन दृष्टिसृष्टित्वानभ्युपगमस्योक्तत्वात् । न च सुप्तं प्रति संस्कारादेरप्यभावेन तस्य पुनः प्रबोधायोगः, कारणात्मना संस्कारादेः सत्त्वात् । न च मोक्षस्य दृगन्यत्वेन स्वाप्नमोक्षवद् दृष्टिसृष्ट्यापत्तिः । मोक्षस्य ब्रह्मस्वरूपत्वेन दृग्भिन्नत्वासिद्धेः । न च– चैतन्यमात्ररूपा दृष्टिर्न सृष्टिः । किन्तु वृत्तिविशिष्टचैतन्यरूपा वा, वृत्तिरूपा वा दृष्टिः सृष्टिरिति वाच्यम् । तथा च तस्या अपि दृष्ट्यन्तरं सृष्टिरित्यनवस्थेति– वाच्यम् । चैतन्यमात्रस्य दृष्टित्वे यद्यपि तत्समानसत्ताकतया घटादेः सदातनत्वापत्तिः, तथापि वृत्त्युपहितचैतन्यमेव दृष्टिशब्दार्थः । वृत्तावपि वृत्तिरेव स्वस्वरूपा चैतन्योपाधिरिति नानवस्था । अत एव– दोषाज्ञानद्रष्टृदेहेन्द्रियादीनामभावे न भ्रम इति तेषामपि दृष्टिसृष्टित्वे अनवस्थेति– निरस्तम् । स्वाप्नभ्रमवद् देहेन्द्रियादिनैरपेक्ष्येणाप्युपपत्तेः । अन्वयव्यतिरेकानु-विधानं च तद्वदेव । न च– दृष्टिसृष्टेरपि दृष्टिसृष्टित्वेन घटादेरदृष्टिसृष्टित्वापत्तिरिति– वाच्यम् । ज्ञानस्य ज्ञेयत्वेऽपि विषयस्याज्ञेयत्वाभाववद् दृष्टिसृष्टेर्दृष्टिसृष्टित्वेऽपि घटादेरपि दृष्टिसृष्टित्वोपपत्तेः ।

ननु ऐक्यप्रत्यभिज्ञाविरोधः । पूर्वकालप्रतीतस्येदानीमभावात् । न चैषा भ्रान्तिः । दीपादौ परिणामभेदस्येवेह बाधकस्याभावात् । तदभावेऽपि भ्रान्तित्वे घटादेरप्येकस्मिन् क्षणे भेदस्यात्मनोऽपि प्रतिक्षणं भेदस्य च प्रसङ्ग इति चेन्न । ‘नेह नाना’ इत्यादिश्रुतिभिः प्रपञ्चस्य मिथ्यात्वेऽवधृते रज्जुसर्पादिवत् प्रतिभासमात्रशरीरत्वेन प्रतिभासकालातिरिक्त-कालसत्त्वे बाधकम् । अतो भिन्नकालानामात्मभिन्नानां प्रत्यभिज्ञा भ्रान्तिः । आत्मन्येकत्व-प्रतीतिरेककालावच्छेदेन घटादौ चैक्यप्रत्यभिज्ञा न भ्रान्तिः । एककालावच्छिन्नघटादावात्मनि चाभेदे बाधकाभावात् । पुरुषान्तरप्रतीतेन सहैककालावच्छेदेनापि घटादौ प्रत्यभिज्ञानं भ्रम एव । प्रतिभासस्य भेदात् । यथा एकस्यामेव रज्ज्वां मन्दान्धकारवर्तिन्यां दशानां युगपत् सर्पभ्रमेण पलायमानानां परस्परसंवादेनैक एव सर्पः सर्वैरनुभूयत इति प्रत्यभिज्ञा भ्रमः, अन्यभ्रमसिद्धस्यान्येन ज्ञातुमशक्यत्वात् ।

ननु – अत्र कथमभेदभ्रमः ? तत्कारणस्य सादृश्यादेः कस्याप्यभावादिति चेन्न, स्वाप्नाभेदभ्रमवद् दृष्टिसृष्टिसिद्धसादृश्यादिसम्भवात् । न चैवमभेद एवोत्पद्यतामिति वाच्यम् । इष्टापत्तेः । रज्जुसर्पादिवदुत्पन्नस्यैव ग्रहणनियमात् । न च क्वचिदुत्पद्यते क्वचिन्नेत्यत्र नियामकाभावः । मायाया विचित्रशक्तिकत्वाभ्युपगमात् । न च ‘सोऽयं देवदत्तः’ इति दृष्टान्तेन तत्त्वमस्यादिवाक्ये जहदजहल्लक्षणयैक्यपरत्वोक्त्ययोग इति वाच्यम् । यद्यपि धर्मवद्धर्म्यभेदोऽपि बाधित एवेति जहदजहल्लक्षणापि न युज्यते । तथापि यदा धर्माभेदो बाधान्न गृहीतः, किन्तु धर्म्यभेद एव, तदा ‘सोऽयम्’ इत्यादौ जहदजहल्लक्षणासम्भवेन दृष्टान्तत्वोपपत्तिः । न चाभेदस्यापि दृष्टिसृष्टित्वेन तज्ज्ञानस्य बाधकत्वायोगः । आत्मा-भेदस्यात्मरूपत्वेन दृष्टिसृष्टित्वाभावात् । अन्यूनसत्ताकत्वमात्रेण बाधकत्वोपपत्तेश्च । न च साक्षात्कारस्यापि दृष्टिसृष्टित्वेन प्रमाणजन्यत्वाभावात् तत्त्वज्ञानत्वाभावेन ततो मुक्तिर्न स्यादिति– वाच्यम् । अबाधितविषयत्वेनैव तत्त्वज्ञानत्वोपपत्तेः । तस्य च दृष्टिसृष्टि-त्वेऽप्यक्षतेः । न च ‘ध्रुवा द्यौर्ध्रुवा पृथिवी ध्रुवासः पर्वता इमे । ध्रुवं विश्वमिदं जगत्’ इत्यादिश्रुतिविरोधः । अनित्यतावादिभिरपि ध्रुवेत्यस्यान्यथानयने आवश्यके दृष्टिसृष्टि-प्रतिपादकश्रुत्यनुरोधेन आकल्पं सन्तानाविच्छेदपरत्वस्यैव युक्तत्वात् । अन्यथा ‘ध्रुवो राजा’ इत्यादावगतेः । दृष्टिसृष्टौ च ‘एवमेवास्मादात्मनः सर्वे प्राणाः सर्वे लोकाः सर्वे वेदाः सर्वाणि भूतानि सर्व एत आत्मनो व्युच्चरन्ति’ इति श्रुतिः सुप्तोत्थितजीवात् प्राणादिसृष्टिं प्रतिपादयन्ती प्रमाणम् । न च सुषुप्तौ प्राणादिप्रपञ्चस्य सत्त्वात्किमर्थं पुनः सृष्टिरिति वाच्यम् । ‘न तु तद् द्वितीयमस्ति ततोऽन्यद्विभक्तं यत्पश्येत्’ इत्यादिना सुषुप्तौ सकलकार्यप्रपञ्चलयश्रवणात् । न च सुषुप्तौ ‘हिता नाम नाड्य’ इति नाडीसत्त्वप्रतिपादक-वाक्यविरोधः । केन क्रमेण सुषुप्तो भवतीत्यपेक्षायां ‘हिता नाम नाड्यो हृदयात्पुरीततमभि-प्रतिष्ठन्ते ताभिः प्रत्यवसृप्य पुरीतति शेते’ इत्यादिना सुषुप्त्यव्यवहितकाले क्रमोक्तये नाडीसत्त्वं प्रतिपाद्यते, न तु सुषुप्तिकालेऽपि । वाक्यान्तरविरोधात्, प्राक् सत्त्वमात्रेण च क्रमाभिधानपर्याप्तेः ।

ननु– ‘यत्रैष एतत्सुप्तोऽभूत्’ इति यच्छब्देन सुप्ताधारत्वेनोक्तस्य ब्रह्मण एवास्मादात्मन इत्यनेन परामर्शात्तत्कर्तृकैव प्राणादिसृष्टिर्न तु सुप्तोत्थितजीवकर्तृका । अन्यथाऽग्न्यूर्ण-नाभ्यादेस्तन्तुविस्फुलिङ्गादिजननोक्तिरत्रापि वाक्ये सर्वलोकसृष्ट्युक्तिश्चालीकार्था स्यात् । न हि दृष्टिसृष्टिपक्षे अग्न्यूर्णनाभ्यादेस्तन्त्वादिजनकत्वं सर्वलोकसृष्टिर्वास्तीति चेत्, न । यत्रेत्यस्य कालपरत्वेन यच्छेब्देन ब्रह्मणो निर्देशाभावात् । न च यत्रेत्यस्य ब्रह्मरूपाधि-करणपरत्वं कालपरत्वं वेत्यत्र विनिगमनाविरहः । अनन्तरवाक्ये ‘क्वैष तदाभूत्’ इत्यत्र क्व तदेति पदद्वयोपादानस्यैव विनिगमकत्वात्, यत्रेत्यनेन देशनिर्देशे क्वेति देशप्रश्नानुपपत्तेः । कालानिर्देशे च तदेति प्रतिनिर्देशानुपपत्तेः । भाष्यकारादिभिश्च स्थूलाधिकारिणं प्रति तथा व्याख्यानात् । ऊर्णनाभ्यादेस्तन्त्वादिजन्मोक्तिस्तु लौकिकभ्रमसिद्धकार्यकारणभाव-प्रसिद्धिमनुरुध्य । सर्वलोकादिसृष्टिश्च तत्तद्दृष्टिव्यक्तिमभिप्रेत्य । यदा तत् पश्यति, तत्सम-कालं तत् सृजतीत्यत्र तात्पर्यात् । न चाविद्यासहकृतजीवकारणकत्वे जगद्वैचित्र्यानुपपत्तिः । जगदुपादानस्याज्ञानस्य विचित्रशक्तिकत्वात् । उपपत्त्यन्तरं चात्र सिद्धान्तबिन्दुकल्प-लतिकादावस्माभिरभिहितम् । वासिष्ठवार्तिकामृतादावाकारे च स्पष्टमेवोक्तम् । यथा –

‘अविद्यायोनयो भावाः सर्वेऽमी बुद्बुदा इव ।

क्षणमुद्भूय गच्छन्ति ज्ञानैकजलधौ लयम्’ ।

इत्यादि । तस्माद् ब्रह्मातिरिक्तं कृत्स्नं द्वैतजातं ज्ञानज्ञेयरूपमाविद्यकमेवेति प्रातीतिक-सत्त्वं सर्वस्येति सिद्धम् ।

रज्जुसर्पादिवद्विश्वं नाज्ञातं सदिति स्थितम् ।

प्रबुद्धदृष्टिसृष्टत्वात्सुषुप्तौ च लयश्रुतेः ॥ इत्यद्वैतसिद्धौ दृष्टिसृष्ट्युपपत्तिः ।

### **न्यायामृततरङ्गिणी**

अत्र कश्चित् शुक्तिरूप्यस्वप्नादिवद् दृष्टिसृष्टित्वान्यथानुपपत्त्या जगतो मिथ्यात्व-मिति वक्तुं जगतो दृष्टिसृष्टिरित्याह । तन्निराकरोति ॥ यच्चेति ॥ दृष्टिसृष्ट्यङ्गीकारे क्षणिकत्वमर्थतोऽङ्गीकृतं स्यादित्याह ॥ बौद्धेति ॥ षडस्माकमिति ॥ ‘जीवो ब्रह्म विशुद्धा चिद्विभागस्त्वनयोर्द्वयोः । अविद्या तच्चितोर्योगः षडस्माकमनादयः’ इति । नन्वनाद्यतिरिक्ते सृष्टिविषय एव दृष्टिसृष्टिस्वीकारान्न विरोध इति चेन्मैवम् । विभागादीनां दृष्टिसृष्ट्या मिथ्यात्वासिद्ध्या दृष्टिसृष्ट्या विश्वमिथ्यात्वसिद्धिरिति स्वोक्तिविरोधात् ॥ स्वर्गाद्यर्थमिति ॥ स्वप्नादिसाम्यज्ञाने सति ज्योतिष्टोमादौ प्रवृत्तिर्न स्यात् । ननु स्वाप्नकार्यकारणभावबोधकवाक्यवदुपपत्तिरिति शङ्कां निरा-करोति ॥ यदीति ॥ स्वप्नवेदान्तवाक्यतन्मीमांसासाम्येन जागरे तत्र प्रवृत्तिर्न स्यात् । न च विषयाबाधतद्बाधाभ्यां स्वप्नाद्विशेषः । स्वप्नादविशेषे विषया-बाधादेरयोगात् ॥ शुक्तीदमंशस्येति ॥ यस्तु प्रतिकर्मव्यवस्थामध्यासतटस्थलक्षणं च मन्दाधिकारिकमित्याह स स्वाचार्यप्रक्रियायै न स्पृहयत इत्युपेक्षणीयः ॥ सत्यस्येति ॥ शुक्तीदमंशस्यापि रूप्यवन्मिथ्यात्वात्सत्यं वस्तु नास्तीत्यर्थः ।

ननु दृष्टिसृष्टिपक्षेऽपि इदमंशावच्छिन्नचैतन्येन मिथ्यारूप्यस्य तेन सह सम्भेदाव-भासोऽस्त्येवेति । मैवम् । इदंवृत्तेः प्रागिदमोऽभावेन तदवच्छिन्नचैतन्यस्याभावात् । तस्य मिथ्यात्वाच्च ॥ इदं रूप्यमिति ज्ञानकाल इति ॥ शुक्तित्वाज्ञाने शुक्तित्व-रूपस्यैवाभावात् । तज्ज्ञाने तु तस्य सत्त्वेऽपि नाज्ञानावच्छेदकत्वम् । तस्य ज्ञातत्वात् । ननु शुक्तित्वाभावेऽपि तदज्ञानमस्तु । सत्ताकाल इव सत्ताविरह-कालेऽप्यज्ञानाविरोधात् । मैवम् । ज्ञानस्य ज्ञातैकसत्त्वात् । तज्ज्ञानस्य च तदवच्छेदकविषयकत्वात् तदवच्छेदकस्य दृष्टिसृष्टित्वात् सत्ताविरहकालेऽज्ञान-मित्यस्यासिद्धेः । सत्ताकालेऽज्ञानमिति तु सुतरामसङ्गतम् । ज्ञानस्यैव तत्सत्ता-रूपत्वात् । न च स्थायित्वपक्षे सत्ताकाल इति दृष्टान्तः । सत्ताविरहकालेऽज्ञान-मित्यस्योक्तविधयाऽ सङ्गतेः ॥ भिन्नेति ॥ भ्रमकाले बाधकाले चेदमंशयोर्भेदात् । न च भेदेऽपि सारूप्याद्बाधादिव्यवस्थेति वाच्यम् । सारूप्यस्यापि दृष्टिसृष्टि-त्वेनोभयानुगतस्याभावात् ॥ रूप्यादिबाधस्यापीति ॥ अधिकबलस्यैव बाधकत्वात् । एतेन बाधान्यूनसत्ताकत्वमेवाबाध्यत्वे प्रयोजकं, न त्वधिक-सत्ताकत्वमित्यपास्तम् ॥ सुषुप्तीति ॥ न च जीवादिविभागस्यानादितया न दृष्टिसृष्टिरिति वाच्यम् । तस्य मिथ्यात्वासिद्धेरित्युक्तत्वात् ॥ सुप्तं प्रतीति ॥ न च कारणात्मना संस्कारोऽस्तीति वाच्यम् । कारणस्यापि दृष्टिसृष्टित्वेन सुप्तौ तस्याप्यभावात् ॥ मोक्षस्यापीति ॥ अविद्यानिवृत्तिरूपस्येत्यर्थः ॥ दृगिति ॥ मोक्षस्य दृग्रूपत्वेऽसाध्यत्वं स्यात् ॥ सदेति ॥ अर्थज्ञानस्य सदात्वेनार्थस्यापि सदातनत्वापत्त्या सदा प्रतीत्यापत्तिरित्यर्थः । न च वृत्त्युपहितचैतन्यमेव घटादेर्दृष्टिः, वृत्तौ तु वृत्तिरेव स्वस्वरूपा चैतन्योपाधिरिति वाच्यम् । वृत्तिज्ञानं विना वृत्तिस्वरूपासिद्ध्या वृत्तिविशिष्टचैतन्याभावेन वृत्तिस्वरूपसिद्ध्यर्थं वृत्त्यन्तर-विशिष्टचैतन्यस्य वृत्तिज्ञानत्वं वाच्यम् । एवमन्यस्यान्यस्येत्यनवस्था ॥ उक्त-न्यायेनेति ॥ न च स्वाप्नवद्देहेन्द्रियनैरपेक्ष्येणैवायं भ्रम इति वाच्यम् । अन्वय-व्यतिरेकाभ्यां भ्रममात्रे देहादेर्हेतुत्वेन स्वाप्नभ्रमेऽपि तद्धेतुत्वात् । दोषाज्ञानादेरवश्यं भ्रमहेतुत्वाच्च । अन्यथा मोक्षेऽपि भ्रमः स्यात् ।

॥ घटादेरिति ॥ यदा घटादौ दृष्टिसृष्टिरिति ज्ञानं नास्ति तदा घटादीनां दृष्टिसृष्टेरभावात् ॥ ध्रुवा द्यौरिति ॥ यत्त्वत्र आकल्पसन्तानाविच्छेदपरत्वं ध्रुव-पदस्य । अन्यथा ध्रुवो राजेत्यादावगतिरिति केनचिदुक्तं तद्वेदान्तार्थज्ञानगन्ध-वैधुर्यनिबन्धनम् । अनेन सूक्तेन सङ्ग्रामायोद्यतो राजा पुरोधसा नु सन्नाहनीयः । उक्तं च सूत्रे ‘सङ्ग्रामे समुपोह्ले राजानं सन्नाहयेदात्वाहार्षमन्तरेधीति पश्चाद्रथस्या-वस्थाय जीमूतस्येव भवति प्रतीकमिति कवचं प्रयच्छेत्’ इत्यादि । समुपोह्ले समुपस्थिते । पश्चाद्रथस्यावस्थाय पुरोहितो जपतीति शेषः । चैत्ययज्ञ इति खण्डे यत्र वेत्थ वनस्पत इत्येतयर्चेति ऋग्ग्रहणेन ऋचं पादग्रहणम् इति परिभाषाया अनित्यत्वज्ञापनाद् आ त्वाहार्षमन्तरेधीति पश्चाद्रथस्येत्यत्र पादग्रहणे सत्यपि सूक्तस्यैव ग्रहणमिति वृत्तिकारोक्तेरत्र च सूक्ते अविचाचलिर् मापच्योष्ठा इत्यादिना राज्ञे स्थिरत्वमाशास्यते । तत्र दृष्टान्तो ध्रुवा द्यौरित्यादिना । यथा द्यौः पृथिवी पर्वता विश्वं जगद् ध्रुवं स्थिरं तथा त्वमपि राजा स्थिरो भवेति । माधवीयेऽप्येवमेव व्याख्यातम् । तत्र कः प्रसङ्गः सन्तानादिकल्पनायाः । अन्यथा तत्सत्यमित्यादेरप्येवमेवार्थः कल्प्येतेति स्पष्टं बौद्धवादः स्यात् ।

ननु ‘‘सहोवाचाजातशत्रुर्यत्रैष एतत्सुप्तोऽभूद्य एष विज्ञानमयः पुरुष एष तदा तु कुत एतदागादिति तदुह न मेने गार्ग्यः स होवाचाजातशत्रुर्यत्रैष एतत्सुप्तोऽभूद्य एष विज्ञानमयस्तदेतेषां प्राणानां विज्ञानेन विज्ञानमादाय य एषोऽन्तर्हृदय आकाशस्तस्मिंच्छेते इत्याद्युक्त्वा अथ यदा सुप्तो भवति यदा न कस्यचन वेद हिता नाम नाड्यो द्वासप्ततिः सहस्राणि हृदयात्पुरीततमभिप्रतिष्ठन्ते ताभिः प्रत्यवसृप्य पुरीतति शेते । स यथा कुमारो वा महाराजो वा महाब्राह्मणो वाऽतिघ्नीमानन्दस्य गत्वा शयीतैवमेवैष एतच्छेते । अतिशयेन हन्तीत्यतिघ्नीम् आनन्दस्यावस्थाम् । स यथोर्णनाभिस्तन्तुनोच्चरेद्यथाग्नेः क्षुद्रा विस्फुलिङ्गा व्युच्चरन्त्येवमेवास्मादात्मनः सर्वे प्राणाः सर्वे लोकाः सर्वे देवाः सर्वाणि भूतानि व्युच्चरन्ति । तस्योपनिषत्सत्यस्य सत्यमिति प्राणा वै सत्यं तेषामेष सत्यम्’’ इति । अत्र अब्रह्मविदं गार्ग्यं प्रति क्षत्रियोऽपि सन् ब्रह्मवित् काश्यो ब्रह्म बोधयितुं गार्ग्येण सह सुप्तं पुरुषं प्रत्यागम्य तं पाणिना पेष्य बोधयित्वा गार्ग्येण कर्तुमर्हं प्रश्नम् अज्ञानादकृतं स्वयमेव काश्यो गार्ग्यं प्रति कृतवान् स होवाचेत्याद्यकण्डिकया । एतदिति क्रियाविशेषः । एष विज्ञानमयोऽन्तःकरणप्रायो यत्र सुप्तोऽभूत् तदा एषः क्वाभूत्, कुत आगात् । एतत्प्रश्नद्वयं प्रतिवक्तुं गार्ग्यो न ज्ञातवान् । अतः काश्य एव तदुत्तरं वक्ति स होवाचेत्यादिद्वितीयकण्डिकया । अन्तर्हृदये विद्यमानो य आकाशस् तस्मिन् शेत इति सुषुप्तप्रकारनिरूपणाय अथ यदा सुषुप्तो भवतीत्यादिकण्डिका । कुत एव तदागादिति द्वितीयप्रश्नस्योत्तरं तस्मादात्मनः सर्वे प्राणा इत्यादि । तस्मादियं श्रुतिः सुप्तोत्थ-जीवात्प्राणादीनां सृष्टिं वक्तीति दृष्टिसृष्टौ प्रमाणमित्यत आह ॥ तस्मादात्मन इति ॥ पाणिपेषादिना प्रबोधितस्य सुप्तस्य क आधार इति यत्रैष एतत्सुप्तोऽ-भूदित्यादिना काश्येन पृष्टस्य य एषोऽन्तर्हृदय आकाशस्तस्मिंच्छेत इत्यादिना प्रतिवचनं ब्रुवता काश्येनैव आकाशशब्दवाच्यः परमात्मा सुप्तपुरुषाधारत्वेन य उक्तः स एव अस्मादात्मन इत्यत्र इदंशब्देन परामृश्यत इति परमात्मन एव प्राणादिसृष्टिर्न तु सुप्तोत्थितात् । परेषां बृहदारण्यकभाष्येऽपि सुप्ताधारत्वेनात्रोक्त आकाशः परमात्मैवेति प्रतिपादितम् । अत एव तत्रैव ननु एवमेवास्मादात्मन इति संसारिण एवोत्पत्तिं दर्शयतीति चोदयित्वा य एषोऽन्तर्हृदय आकाश इति परस्य प्रकृतत्वा-दस्मादात्मन इति परस्यैव परामर्श इत्युक्तम् ।

ननु यत्रैष इति प्रश्नवाक्ये यत्रेति नाधारप्रश्नः । किं तु कालप्रश्नः । अन्यथा क्वैष तदाभूदिति पुनर्देशप्रश्नानुपपत्तेः । मैवम् । तथाऽपि क्वेत्याधारप्रश्नस्यैवोत्तरं य एषोऽन्तर्हृदय आकाश इति । तत एव च सृष्टिः । वस्तुतस्तु यत्रेत्याधारप्रश्न एव । यत्राधारे सुप्तोऽभूत्स किंप्रकार आधार इति यत्रक्वशब्दयोरेकार्थत्वात् ॥ अन्यथेति ॥ ननु केन क्रमेण सुषुप्तो भवतीत्यपेक्षायां हिता नाम नाड्य इति सुषुप्त्यव्यवहितकाले नाडीनां सत्त्वं प्रतिपाद्यते । न तु सुप्तिकाले । मैवम् । यदा सुषुप्तो भवति यदा न कस्यचन वेद हिता नाम नाड्य इत्यत्र यदेति निर्देशात्तदेत्यवश्यमवगतेः सुषुप्तिकाल एव हि पुरीतन्नामकनाड्यादिसत्त्वावगमात् । पुरीतति शेत इति पुरीतत्स्थस्य सुप्ताधारत्वश्रुतेश्च । तस्मात् श्रुत्या स्वभाष्येण च विरोधान्न जीवात्प्राणादीनां सृष्टिः । अतिघ््नयादिशब्दानामर्थास्तु आनन्दस्य परमात्मनो ऽतिघ्नीं समीपं कुमारो रुद्रः महाराजो वायुर् महाब्रह्मणो ब्रह्मा इत्याचार्योक्ताः । यस्तु भाष्यं मन्दाधिकारिकमित्याह स स्वयमेव मन्दाधिकारी ।

अस्मादात्मन इति वाक्ये पूर्ववाक्येन विरोधमभिधाय स्ववाक्येन विरोधमाह ॥ अत्रापीति ॥ नाड्यादिकमिति ॥ सुषुप्तौ नाड्यादिसृष्टेरभावात् ॥ तन्तु-विस्फुलिङ्गेति ॥ जीवस्य तन्त्वादिदृष्टिरेव तन्त्वादिजन्म । न तु ऊर्णनाभ्यादित-स्तन्त्वादिजन्मेत्यर्थः । सर्वलोकदृष्टिः सर्वलोकसाक्षात्कारः । तथा च सर्वलोक-साक्षात्काराभावात्सर्वलोकजन्मोक्तिरयुक्ता स्यात् ॥ न चोर्णनाभीति ॥ न हि ऊर्णनाभिनाऽग्निना वा तन्तूनां विस्फुलिङ्गानां वा दर्शनमेव तयोर्जन्म । किं तु स्वशरीरान्निष्कासनमेव । तस्मात् कुत एतदागादिति वाक्ये जीवस्य सुप्तिकालेऽ-विद्यमानं ज्ञातृत्वादिकं कुत आगतमिति द्वितीयप्रश्नस्य सर्वकर्तुः परमात्मन आगतमित्युत्तरं वक्तुं सर्वकर्तृत्वं परमात्मन उच्यते अस्मादात्मन इति वाक्ये ।

### **न्यायामृतकण्टकोद्धारः**

ननु तथापि शुक्तिरूप्यस्वप्नादिवद् दृष्टिसृष्ट्यन्यथानुपपत्या मिथ्यात्वं सेत्स्यति । दृष्टिसृष्टेर्मिथ्यात्वं विनानुपपत्तेः । शुक्तिरजतादौ सिद्धत्वादिति । तदेतद्दूषयितुमनुवदति ॥ यच्चेति ॥ अत्र हि दृष्टिसृष्टिपदार्थस्यैव निर्वक्तुमशक्यत्वान्न तदन्यथानुपपत्त्या प्रपञ्च-मिथ्यात्वसिद्धिः ।

तथा हि । केयं दृष्टिसृष्टिः ? दृष्टिरेव सृष्टिरिति वा, दृष्टिव्यतिरेके सृष्ट्यभावो वा, दृष्टिव्यतिरेकेण सृज्याभावो वा, दृष्टिसामग्रीजन्यत्वं वा, दृष्टिसमानकालीनसृष्टिर्वा, दृष्टि-समानसत्ताकसृष्टिर्वा, सदसद्विलक्षणत्वं वा त्रिविधसत्त्वबहिर्भूतत्वे सति असद्विलक्षणत्वं वा, अज्ञातसत्त्वाभावो वा, ज्ञातैकसत्त्वं वा । आद्ये दृष्टिर् वृत्तिर्वा चैतन्यरूपा वा । प्रथमे चरमवृत्तिविषयब्रह्मणो दृष्टिसृष्ट्यापत्तिः । द्वितीये सर्वदा सृष्ट्यापत्तिः । न द्वितीयः । चैत्रेण सृष्टो मया दृष्ट इति विलक्षणव्यवहारानुपपत्तेः । न तृतीयः । ज्ञातो घटः न ज्ञानमित्यनुभवविरोधात् । न चतुर्थः । एकसामग्रीप्रसूतत्वेन घटादेर्दृष्ट्य-भिन्नत्वेऽनन्तरोक्तदोषात् । न पञ्चमः । शाब्दादिज्ञानसमानकालोत्पन्नघटादौ सिद्ध-साधनात् । तद्वदन्यत्रार्थान्तरापत्तेश्च । न षष्ठः । उभयसत्त्वेऽप्युपपत्तेः सिद्धसाधनात् । न सप्तमः । अस्यैव मिथ्यात्वरूपत्वेन तत्साधनायैतदुपन्यासानुपपत्तेः । नाष्टमः । त्रिविध-सत्त्वमध्ये प्रातिभासिकसत्त्वस्यान्तर्भूतत्वेन दृष्टिसृष्टिपक्षे तद्वति जगति तद्बहिर्भावानु-पपत्तेः । न नवमः । तुच्छसाधारणत्वात् । न दशमः । सुखादौ सिद्धसाधनात् । तद्वदन्यत्रार्थान्तराच्च । न च दोषप्रयुक्तत्वनिबन्धनस्य ज्ञातैकसत्त्वस्य अज्ञातसत्त्वाभावस्य वा प्रतिपन्नोपाधिदृष्टिजन्यज्ञातैकसत्त्वस्य वा द्रष्ट्रन्तरावेद्यत्वे सति ज्ञातैकसत्त्वस्य वा विवक्षितत्वात् । एवं च न सुखाद्यंशे सिद्धसाधनं तद्वदन्यत्रार्थान्तरं वेति वाच्यम् । प्रमितानुपपत्त्या हि उपपादकार्थसिद्धिः । उक्तविधं च दृष्टिसृष्टित्वं प्रपञ्चेऽस्तीत्यत्र न किञ्चित्प्रमाणम् । प्रत्यक्षेण तदसिद्धेः । नाप्यनुमानम् । दृष्टान्ताभावात् । नाप्यागमः । तस्योक्तविधदृष्टिसृष्टित्वप्रतिपादकत्वस्यानुपलम्भात् । मिथ्यात्वादेव दृष्टिसृष्टित्वं चेदन्यो-न्याश्रयः । तृतीयचतुर्थयोः सुखादिवत्सत्त्वेऽप्युपपत्त्याऽर्थान्तराच्च । स्वसुखादेरपि दृष्ट्यन्तरावेद्यत्वस्य सत्त्वात् । परसुखादेः परस्य प्रत्यक्षत्वात् । यदीश्वरे दृष्टिवेद्यत्वं तदाऽसिद्धिः । अन्यथैतादृशदृष्टिसृष्टित्वस्य बौद्धैर्ब्रह्मण्यपि सुवचत्वेन तस्यापि मिथ्यात्वं स्यात् । यदि चैतादृशदृष्टिसृष्टित्वं तस्य प्रमाणाप्रमितं प्रमाणविरुद्धमिति तदैतदन्यत्रापि तुल्यमिति दूषणे सत्येव दूषणान्तरमाह ॥ तन्नेत्यादिना ॥

किञ्च सर्वत्र प्रपञ्चे दृष्टिसृष्ट्यङ्गीकारे सिद्धान्तविरोध इत्याह ॥ षडिति ॥

‘‘जीवो ब्रह्म विशुद्धा चिद् विभागस्त्वनयोर्द्वयोः ।

 अविद्या तच्चितोर्योगः षडस्माकमनादयः ॥’’

इति तद्वचनेनेत्यर्थः । न चानाद्यतिरिक्ते सृष्टिविषय एव दृष्टिसृष्टिस्वीकारान् नानादित्वप्रतिपादकवचनविरोधो, नापि प्रत्यभिज्ञायाः स्थायित्वप्रतिपादनविरोधः कारणात्मना स्थायित्वाङ्गीकारादिति वाच्यम् । एवं ह्यविद्यादौ मिथ्यात्वसाधकाभावात्तस्य मिथ्यात्वासिद्धेः । तत्र प्रकारान्तरेण मिथ्यात्वे तेनैव सर्वत्र सम्भवेऽस्यासिद्धस्य तत्साधकत्वानुपपत्तेः ।

किञ्च स्वाचार्यवचनविरोधेन तदतिरिक्तविषयत्वमङ्गीकुर्वता ‘‘अनादिर्वाऽयमाकाशः’’ इत्यादिश्रुत्याऽऽकाशादिव्यतिरिक्तविषयत्वमेव स्वीकर्तव्यम् । स्वाचार्यवचनात् श्रुतेः प्रबलत्वात् श्रुतेरप्रामाण्ये चाचार्यवचनस्य सुतरामप्रामाण्यम् ।

अपि च दृष्टिसृष्टिप्रमाणाभिमतस्य ब्रह्मातिरिक्तसर्वसाधारणत्वान्नाविद्याद्यतिरिक्त-विषयत्वम् । दृश्यत्वादिना घटादिप्रपञ्चवद् दृष्टिसृष्टित्वस्यैवोचितत्वाच्च । दृष्टिसृष्टित्वे दृश्यत्वादेरप्रयोजकत्वे मिथ्यात्वे तत्त्वापाताच्च ।

किञ्चानादित्वाङ्गीकारे ब्रह्मवत्सत्वापत्तेः । कारणात्मना स्थायित्वं तु नाविद्यादिक-मादाय तस्योक्तरीत्या दृष्टिसृष्टित्वाच् चाक्षुषादिप्रत्यभिज्ञाने अविद्याया विषयत्वा-सम्भवाच्च । नापि ब्रह्मादाय शून्यमादाय । तन्मतेऽपि प्रत्यभिज्ञासम्भवादविशेषापत्तेः । उपनिषदेकसमधिगम्यस्य चाक्षुषादिप्रत्यभिज्ञाविषयत्वासम्भवाच्चेति दिक् ।

न चाचार्यवचनविवरणादिकं न वास्तवाभिप्रायम् । किञ्चापातप्रतीतार्थपरं परमताभिप्रायं वेति न तद्विरोध इत्यत आह ॥ दृगन्यस्येति ॥ तर्हीति ॥ न च विषयबाधाबाधाभ्यां विशेषादतुल्यत्वमिति वाच्यम् । बाधाबाधयोरपि दृष्टिसृष्टित्वेनोभयत्र साम्यात् । कल्पिते बाधस्य तत्रापि सत्वात् । अकल्पितबाधस्य तत्राप्यभावात् । अबाधस्य ब्रह्मातिरिक्तत्वेन कल्पितत्वावश्यंभावात् । प्रपञ्चबाधकाभावस्योपपादितत्वाच्च ॥ दृष्टिसृष्टिपक्ष इति ॥ न च प्रतिकर्मव्यवस्थादिकं मन्दाधिकारिविषयम् । नोत्तमाधिकारिविषयमिति वाच्यम् । वैपरीत्यस्यापि सम्भवात् । नियामकाभावात् । ब्रह्मवादो मन्दाधिकारिविषयः शून्यवादस्तूत्तमाधिकारिविषय इत्यापाताच्च । प्रौढाधि-कारिणो घटादिनियतविषयज्ञानानुपपत्तेश्च । शुक्तिरजतादिज्ञानार्थं सम्प्रयोगाद्यपेक्षाभावा-पत्तेश्च । न च तेषां शुक्तिरजतादिभ्रमो न भवत्येवेति वाच्यम् । तथात्वे प्रपञ्च-भ्रमाभावेन सङ्करादीनां भिक्षाटनादौ प्रवृत्तिर्न स्यात् ॥ शुक्तीदमंशस्येति ॥ न च सत्वस्य मिथ्यावस्तुसम्भेदावभासत्वरूपं स्वरूपलक्षणं युज्यते शुक्तेरसत्यत्वेऽपि शुक्तीद-मंशावच्छिन्नचैतन्यस्य सत्यत्वादिति वाच्यम् । इदमित्यत्र शुक्तेरेव विषयत्वेन चैतन्या-विषयत्वात् । तस्य रूपादिरहितत्वेन चाक्षुषादिज्ञानविषयत्वासम्भवात् ।

किञ्च केवलस्य विषयत्वे सद्यो मोक्षापातोऽवच्छिन्नस्य चेतनत्वे तस्य मिथ्या-त्वेनोक्तलक्षणासम्भव एवेति वाच्यम् । किञ्चेदमित्यत्र चैतन्यविषयत्वे चैतन्यज्ञानमिति व्यवहारापत्तिः ॥ इदं रूप्यमितीति ॥ न च शुक्तित्वाभावे तद्विषयकाज्ञानसत्ता न विरुद्धेति वाच्यम् । विषयावरणार्थमज्ञानं तत्र च तत्कृत्यं तज्ज्ञानप्रतिबन्धः । तत्र तदभावादेव तज्ज्ञानाभावे नावरणकृत्यमिति न तद्भावे तदज्ञानम् । अन्यथा शुक्तिरूप्य-विषयकमज्ञानमपि स्यात् ।

अपि च शुक्तित्वस्य सृष्टित्वेन प्रातिभासिकत्वात् । प्रातिभासिकविषयका-ज्ञानस्यादृष्टेर्न तद्विषयकाज्ञानमिति ॥ इदं रूप्यं नेदं रूप्यमितीति ॥ न च भिन्न-विषयत्वेऽपि विषययोः सारूप्यात् स्वप्नबाधकयोरिव बाध्यबाधकभावोपपत्तिरिति वाच्यम् । सारूप्याद् बाधकत्वेऽप्रतिबद्धस्येव प्रतिबद्धस्यापि तथापत्तेः । विषयसारूप्यस्य बाधकत्वोपयुक्तस्य तत्रापि सत्वात् । सर्वसारूप्यस्य प्रकृतेऽप्यभावात् । दृष्टान्ते भिन्नविषयत्वासम्प्रतिपत्तेश्च । सारूप्यमात्रेण तत्कार्यकारित्वे गुञ्जापुञ्जादपि दाहापत्तेश्च ॥ रूप्यादीति ॥ न च बाध्यान्यूनसत्ताकत्वस्यैव बाधकत्वे तन्त्रत्वेन प्रातिभासिकस्यापि व्यावहारिकवत् प्रातिभासिकबाधकतोपपत्तिरिति वाच्यम् । बाध्यान्यूनसत्ताकत्वस्य बाध्येऽपि सत्त्वेन बाधकत्वप्रयोजकत्वासम्भवात् । अन्यथा इदं रजतमित्यनेनापि नेदं रजतमित्यस्य बाधापत्तेः । तस्यापि बाध्यान्यूनसत्ताकत्वात् । द्वयोरपि प्रातिभासि-कत्वात् । तस्मादधिकसत्त्वमेव तन्त्रमिति तदभावेन तस्य बाधकत्वासम्भवाद्
रूप्यादि-मिथ्यात्वासिद्धिरिति ॥ सुषुप्तिप्रलयादाविति ॥ न च जीवब्रह्मविभागस्यानादित्वेन दृष्टिसृष्ट्यविषयत्वमिति वाच्यम् । तदनादित्वस्य प्रागेव दूषितत्वात् । आकाशादेरपि दृष्टिसृष्टिविषयत्वाभावापाताच्च ।

॥ सुप्तं प्रतीति ॥ ननु संस्कारादेः कारणात्मनाऽवस्थानाभ्युपगमात् पुनरुद्बोध-सम्भव इति चेन्न । कारणस्याविद्यादेः प्रातीतिकत्वेन तदभावे कारणात्मनावस्थाना-सम्भवात् । न च तत्प्रतीतिः शुद्धचिद्रूपैवेति वाच्यम् । मोक्षेऽप्यविद्यादेरनुवृत्यापातात् । ब्रह्मरूपकारणस्य च मोक्षेऽपि सद्भावेन मोक्षानन्तरमपि तदुद्बोधापाताच्च ॥ मोक्षस्या-पीति ॥ न च तस्य ब्रह्मरूपत्वेन न दृष्टिसृष्टित्वमिति वाच्यम् । ब्रह्मरूपत्वे श्रवणादि-साध्यत्वानुपपत्तेः । संसारदशायामपि ब्रह्मसद्भावेन मुक्तत्वापाताच्च ॥ अनवस्थादीति ॥ न च वृत्त्युपहितचैतन्यमेव दृष्टिर् वृत्तावपि वृत्तिरेव स्वस्वरूपा चैतन्योपाधिरिति नानवस्थादिकमिति वाच्यम् । एवं हि वृत्तिविशिष्टचैतन्यमेव वृत्तिविशिष्टचैतन्यदृष्टिरिति आयातम् । तथा च वृत्तेः स्वविषयकत्वे स्वप्रकाशत्वापत्तेर् वृत्तेरुपलक्षणत्वे तदुपलक्षित-चैतन्यस्य वृत्तिदृष्टित्वे तस्य मोक्षेऽपि सद्भावेन तत्रापि वृत्त्यनुवृत्त्यापत्तेः । विशेषण-त्वोपलक्षणत्वातिरिक्तोपाधित्वपक्षस्य प्रागेव दूषितत्वात् । एवं च वृत्त्यन्तरविशिष्ट-चैतन्यस्य दृष्टित्वे कथं नानवस्थेति ॥ उक्तन्यायेनेति ॥ न च स्वाप्नवद्देहेन्द्रियादि-निरपेक्ष एव भ्रम इति वाच्यम् । स्वाप्नभ्रमेऽपि देहेन्द्रियाद्यभावासम्प्रतिपत्तेः । क्लृप्त-देहेन्द्रियादिकारणं विनापि भ्रमाङ्गीकारेऽज्ञानाद्यभावेऽपि भ्रमापत्तौ मोक्षेऽपि तदापत्तेश्च ॥ घटादेरिति ॥ न च ज्ञानस्य ज्ञेयत्वेऽपि विषयस्याज्ञेयत्वाभाववद् दृष्टिसृष्टेर् दृष्टि-सृष्टित्वेऽपि घटादेरपि दृष्टिसृष्टितोपपत्तिरिति वाच्यम् । भावानवबोधात् । तथा हि । ज्ञानस्य ज्ञानमित्यस्य ज्ञानं नेति नार्थः । तथात्वे घटस्याज्ञेयत्वावश्यंभावात् । दृष्टिसृष्टे-र्दृष्टिसृष्टिरित्यस्य तु वस्तुतो न दृष्टिसृष्टिरित्येवार्थः पर्यवस्यति । तथा च वास्तवदृष्टि-सृष्टित्वाभावेऽवास्तवदृष्टिसृष्टित्वमेव पर्यवस्यति । विरुद्धयोरन्यतरस्यावास्तवत्वेऽन्यतरस्य वास्तवत्वनियमादिति युक्तमेवोक्तम् ।

ननु दीपादाविव प्रत्यभिज्ञा भ्रान्तिरित्यत आह ॥ दीपादाविति ॥ नन्विहापि प्रतिभासकालातिरिक्तकालसत्त्वे प्रतिभासमात्रशरीरत्वमेव बाधकम् । न च तदेवासिद्धम् ‘‘नेह नाना’’ इति श्रुत्या मिथ्यात्वेन तत्सिद्धेरिति चेन्न । नेह नानेत्यादिश्रुतीनां मिथ्यात्वपरत्वाभावस्य सम्यक्प्रतिपादितत्वात् । नेह नानेति श्रुतेरपि दृष्टिसृष्टित्वेन तत्सिद्धमिथ्यात्वादेर्दृष्टिसृष्टित्वेनामिथ्यात्वादेरदृष्टिसृष्टित्वापाताच्च । अभेदभ्रमकारण-सादृश्याद्यभावेनाभेदभ्रमायोगाच्च । न च दृष्टिसृष्टिसिद्धमेव सादृश्यादिकं तत्कारणमिति वाच्यम् । तत्रापि तत्कारणान्तरान्वेषणेऽनवस्थापातात् । कारणं विना भ्रमाङ्गीकारे च मोक्षेऽपि तदापातात् । अत एवाह ॥ तदभाव इति ॥ न च तत्र बाधकाभावादात्मनि एकस्मिन्क्षणे घटादौ चाभेदो न भेद इति वाच्यम् । दृष्टिसृष्टिसिद्धबाधकस्य तत्रापि वक्तुं शक्यत्वात् । वास्तवबाधकस्य च प्रकृतेऽप्यभावादिति ॥ सोऽयमिति ॥ न च यदा धर्माभेदो न गृहीतः किन्तु धर्म्यभेद एव तदा सोऽयमित्यादौ जहदजहल्लक्षणासम्भवेन दृष्टान्ततोपपत्तिरिति वाच्यम् । दृष्टिसृष्टिपक्षे धर्मभेदग्रहसमय एव धर्मिभेदस्यापि भावत्वेन धर्म्यभेदग्रहासम्भवात् । तद्वदेव वास्तवाभेदपरत्वस्यापाताच्च । बाधाबाधाभ्यां व्यवस्थेति तु निरस्तम् ॥ अभेदस्येति ॥ न चाभेदो ब्रह्मस्वरूपोऽतो नोक्तदोष इति वाच्यम् । अभेदस्य सोपाधिकत्वेन निरूपाधिकब्रह्मस्वरूपत्वासम्भवात् । अन्यथा चिन्मात्रस्य प्रत्यहं भातत्वेन तदभिन्ने अभेदे विप्रतिपत्त्यादि न स्यात् ।

न चान्यूनसत्ताकत्वमात्रेण बाधकत्वमिति वाच्यम् । तस्य बाध्येऽपि सत्त्वेन बाधकताप्रयोजकत्वासम्भवात् । किञ्चाभेदसाक्षात्कारस्य दृष्टिसृष्टित्वेन प्रमाणजन्यत्वा-भावात् तत्त्वज्ञानत्वाभावे ततो मोक्षो न स्यात् । न चाबाधितविषयत्वेन तत्त्वज्ञानत्व-मिति वाच्यम् । दृष्टिसृष्टिसिद्धबाधस्य तत्रापि सम्भवात् । वास्तवबाधस्य प्रकृतेऽप्य-भावात् । बाधाभावस्य ब्रह्मातिरिक्तत्वेन दृष्टिसृष्टित्वावश्यम्भावात् ॥ ध्रुवेति ॥ न चानित्यत्वपक्षेऽपि ध्रुवेत्यस्यान्यार्थपरत्वे आवश्यके दृष्टिसृष्टिपक्षेऽपि दृष्टिसृष्टिप्रतिपादक-श्रुत्यनुरोधेनाकल्पसन्तानाविच्छेदपरत्वमेव युक्तमिति वाच्यम् । ध्रुवपदस्य बहुकाल-वस्थायित्वमात्रवाचकत्वेनान्यार्थपरत्वाभावात् । पञ्चमहाभूतानामुपचितरूपेण नित्यत्वा-भावेऽपि सूक्ष्मरूपेण नित्यत्वाच्च । न च राजेत्यादावगतिरिति वाच्यम् । राजशब्देन नियामकेश्वरग्रहणेन तस्य ध्रुवत्वसम्भवात् । तस्यैव राजशब्दमुख्यार्थत्वात् । बुद्धि-स्थत्वेनेदंशब्दप्रयोगासम्भवाच्च । उक्तमर्थं कारिकारूढं करोति ॥ तस्मादिति ॥

ननु ‘‘अस्मादात्मनः’’ इति दृष्टिसृष्टिप्रतिपादकप्रमाणस्यैव बाधकस्य सद्भावे कथं प्रत्यभिज्ञानिर्बाध इत्यत आह ॥ अस्मादिति ॥ अस्य वाक्यस्य ब्रह्मणः सर्वसृष्टि-प्रतिपादनपरत्वेन सुप्तोत्थितजीवप्राणादिसृष्टिप्रतिपादकत्वाभावात् । ब्रह्मण्येवात्मशब्दस्य मुख्यत्वात् । अत एव द्युभ्वाद्यायतनं स्वशब्दादित्यत्रात्मशब्देन ब्रह्मत्वं साधयामास सूत्रकारः ।

किञ्च प्राणादेः श्वसादिरूपेण सत्त्वान् न तत्सृष्टिप्रतिपादकत्वम् । न च न तु तद्द्वितीयमस्तीत्यनेन सुप्तौ सर्वप्रपञ्चाभावः प्रतिपाद्यत इति वाच्यम् । तस्य प्रागेव सम्यग्व्याख्यातत्वात् । प्रत्यक्षादिविरोधाच्च न प्राणादिसृष्टिप्रतिपादकत्वम् ।

ननु प्राक् ब्रह्मणः प्रकृतत्वात्कथमस्मादित्यनेन परामर्श इत्यत आह ॥ यत्रेति ॥ तथा च यच्छब्देन प्रकृतत्वेनास्मादिति परामर्शो युज्यत इति भावः । न च यत्रेति कालपरमिति वाच्यम् । त्रलो देश एव व्युत्पत्तेः । न च क्व तदेति देशप्रश्नानुपपत्तिरिति वाच्यम् । देशविशेषाभिप्रायेण तदुपपत्तेः । न च तदेति प्रतिनिर्देशानुपपत्तिरिति वाच्यम् । बुद्धिस्थत्वेन तदुपपत्तेः ।

किञ्चास्य वाक्यस्य जीवात्सृष्टिप्रतिपादनपरत्वमनुपपन्नम् । जीवस्य सर्वलोक-स्रष्टृत्वासम्भवात् । बाधकान्तरं चाह ॥ अन्यथेति ॥ न च केन क्रमेण सुप्तो भवतीत्यपेक्षायां हिता नाम नाड्यो पुरीततमभिप्रतिष्ठन्ते, ताभिः प्रत्यवसृत्य पुरीतति शेते इत्यादिना सुप्त्यव्यवहितकाले क्रमोक्तये नाडीसत्त्वं प्रतिपाद्यते न सुप्तिकाल इति वाच्यम् । क्रमप्रतिपादकशब्दाभावेन सुप्तिकाल एव नाडीसत्त्वप्रतीतेर् वाक्यान्तरे आसु तदा नाडीषु सुप्तो भवतीति सुप्त्याधारत्वेन नाडीसत्वोक्तेश्च । अन्यथाऽश्रुतकल्पनापत्तेर् भाष्यकारादिव्याख्यानविरोधाच्च ।

न च भाष्यकारादिभिः स्थलाधिकारिणं प्रति तथा व्याख्यातमिति वाच्यम् । अस्याः कल्पनाया दृष्टिसृष्टिसिद्ध्युत्तरकालीनत्वेनान्योन्याश्रयात् । न चोर्णनाभ्यादेस् तन्त्वादि-जन्मोक्तिर्लौकिकभ्रमसिद्धकार्यकारणभावप्रसिद्धिमनुसृत्येति वाच्यम् । अन्योन्याश्रयादेव ॥ अत्रापीति ॥ न च सर्वलोकदृष्टिरेव सर्वलोकसृष्टिरिति वाच्यम् । सुप्तोत्थितस्य सर्वलोकदृष्ट्यभावाद् दृष्टौ व्युच्चरतीति प्रयोगाभावाच्च । बाधकाभावे लक्षणाया अन्याय्यत्वात् ।

किञ्चाविद्यासहकृतजीवकारणत्वे जगद्वैचित्र्यानुपपत्तिः । न च जगदुपादानस्याज्ञानस्य विचित्रशक्तित्वाज्जगद्वैचित्र्यमिति वाच्यम् । अज्ञानवैचित्र्यस्याप्रामाणिकत्वात् । न च जगद्वैचित्र्यान्यथानुपपत्या तत्कल्पनम् । प्रमितेश्वरशक्तिवैचित्र्येणैव तदुपपत्तेः । तस्मान्न जगतः प्रतिभासमात्रशरीरत्वरूपं दृष्टिसृष्टित्वमिति न तदन्यथानुपपत्या मिथ्यात्वमिति ।

### **न्यायामृतप्रकाशः**

अत्र कैश्चित् शुक्तिरूप्यस्वप्नादिवद् दृष्टिसृष्टित्वान्यथाऽनुपपत्या जगतो मिथ्यात्वसिद्धि-रङ्गीकृता । तद्दूषयितुमनुवदति ॥ यच्चेति ॥ दृष्टिसृष्ट्यङ्गीकारे क्षणिकत्वमर्थतोऽङ्गीकृतं स्यादित्याह ॥ बौद्धेति ॥ बौद्धाभिमतक्षणिकत्वसिद्ध्यर्थं विश्वस्येत्यारभ्य इतिवद् भ्रान्ति-रिति यच्चोक्तमित्यन्वयः । तद्देहादिकं तद्देहेन्द्रियादिकं जगत्, तं प्रति चैत्रं प्रति भाति तद्देहादिकं जगत् । ननु दृष्टिसृष्टत्वे दृष्टेः क्षणिकत्वेन पदार्थानामपि क्षणिकत्वापत्त्या सोऽयं घट इत्यादिप्रत्यभिज्ञाविरोध इत्यत आह ॥ प्रत्यभिज्ञा त्विति ॥ दीपे परिमाणभेदेन भेदात् तत्र पूर्वोत्तरदीपाभेदग्राहिप्रत्यभिज्ञा भ्रान्तिरूपा दृष्टा । तद्वदित्यर्थः । षडिति ॥

‘‘जीवो ब्रह्म विशुद्धा चिद् विभागस्त्वनयोर्द्वयोः ।

 अविद्या तच्चितोर्योगः षडस्माकमनादयः ॥’’

इत्यङ्गीकारेण सर्वस्यापि जगतो दृष्टिसृष्ट्यङ्गीकारेऽपि तद्विरोधः स्यादिति भावः । न च जीवादिषड्व्यतिरिक्तमेव दृष्टिसृष्टमिति वाच्यम् । त्वन्मते दृष्टिसृष्टस्यैव मिथ्यात्वेन तेषां मिथ्यात्वासिद्धेः । बौद्धमिति ॥ दृष्टिसृष्ट्यङ्गीकारे त्वयाप्यर्थात् क्षणिकत्वस्यैवाङ्गीकारादिति भावः । नियतेति ॥ दृष्टिमात्रसृष्टत्वे मृदादितत्तन्नियतकारणजन्यत्वं न प्राप्तमित्यर्थः । नियतकारणाजन्यत्वे सति किं स्यादित्यतः श्रुतिष्विति । तृप्त्यर्थमिति ॥ ‘तृप्तिर्मेऽस्तु’ इति दृष्ट्या कल्पनयैव तृप्त्युपपत्तेस् तदर्थं भोजनं व्यर्थमिति भावः । परेति ॥ परप्रत्यायनं स्यादिति कल्पनयैव तदुपपत्तौ तदर्थं शब्दोच्चारणं व्यर्थमित्याशयः । स्वक्रियेति ॥ दृष्टिमात्रसृष्ट्यङ्गीकारे भोजनादिक्रियापेक्षा तृप्त्यादौ नास्तीत्यर्थतोऽङ्गीकृतं स्यात् । पुनश्च तदर्थं भोजनादिक्रियाकरणे स्वक्रियाविरोध इत्यर्थः ।

ननु यथा स्वप्ने ज्योतिष्टोमादिवाक्यात् साध्यसाधनभावं जानतः स्वर्गार्थं ज्योतिष्टोमादौ प्रवृत्तिस् तेन च फलं यथा च तृप्त्यर्थं स्वप्नभोजनादिप्रवृत्तिस् तया च तृप्त्यादिकं फलं, पर-प्रत्यायनार्थं शब्दोच्चारणादिकं चास्ति तद्वज् जाग्रत्पदार्थानामपि प्रतीतिमात्रशरीरत्वेऽपि नोक्तव्यवस्थाऽनुपपत्तिरित्याशङ्कते ॥ यदि त्विति ॥ पर्यनुयोज्यं विचारार्हम् । तथा, स्वप्नश्रुत्यादितुल्यम् । तेन, स्वाप्नश्रुतितुल्येनाद्वैतश्रुतितन्मीमांसादिना । प्रतिकर्मेति ॥ तदुपपादकेन्द्रियसन्निकर्षाभावादिति भावः । शुक्तीति ॥ इदमंशरूप्ययोरुभयोरपि दृष्टिसृष्ट-त्वादिति भावः । सम्प्रयोगादीति ॥ अधिष्ठानं, प्रधानम्, अधिष्ठानेन्द्रियसम्प्रयोगश्चेति कारणत्रयेत्यर्थः । तटस्थेति ॥ सम्प्रयोगादिकादाचित्कनानापदार्थघटितस्य स्वरूप-लक्षणत्वायोगादिति भावः । सम्भेदो नाम मिश्रितत्वम् । अभेद इति यावत् । अवभास-त्वेति ॥ तद्रूपस्वरूपलक्षणेत्यर्थः । तथा च रूप्यवदिदमंशस्यापि दृष्टिसृष्टतया ज्ञानात् प्रागभावेनाधिष्ठानसम्प्रयोगादेरभावेन तटस्थलक्षणस्य, उभयोरपि दृष्टिसृष्टत्वाविशेषे शुक्ति-रूप्ययोः सत्यत्वमिथ्यात्वविवेकाभावेन स्वरूपलक्षणस्याप्ययोगादिति भावः । शुक्ति-त्वादेरिति ॥ शुक्तित्वसर्जकदृष्टेरभावेन शुक्तित्वस्वरूपस्यैवाभावात् । तज्ज्ञाने तु तदज्ञान-मेव न सम्भवतीत्यर्थः । इदं रूप्यमिति ॥ प्रतिदृष्टि विषयभेदस्वीकारेणेदं रजतं नेदं रजतमिति ज्ञानविषयीभूतेदमंशयोर्भेदेन तयोर्ज्ञानयोर्भिन्नधर्मिकतया बाध्यबाधकभावायोगा-दित्यर्थः । रूप्यादिबाधस्येति ॥ अत्र बाधशब्दो विरोधिपरः । रूप्यादिविरोधिनः । तदभावस्येत्यर्थः । एवं च रूप्यतदभावयोरप्यस्मिन् पक्षे दृष्टिसृष्टतया तुल्यसत्ताकत्वेन तद्विषयकज्ञानयोर्हीनाधिकबलवत्वाभावाद् बाध्यबाधकभावायोगेन रूप्याभावविषयकेण नेदं रजतमिति ज्ञानेन रूप्यमिथ्यात्वासिद्धरित्यर्थः । अप्रतीतत्वेनेति ॥ चिन्मात्रस्या-प्रत्येतृत्वाज् जीवानामपि तदा देहादेर्नाशेनाप्रत्येतृतया सर्जकदृष्टेरभावेन जीवब्रह्मविभागस्या-विद्यमानत्वापत्त्याऽभेदस्यैव प्राप्तेस् त्वन्मते ब्रह्माभेदस्यैव मुक्तिरूपत्वात् सुप्तेः पुनरुद्बोधाङ्गी-कारे मुक्तस्यैव पुनरावृत्तिरङ्गीकृता स्यात् । तथा प्रलयानन्तरं सृष्ट्या पुनरावृत्तेः सत्वात् तत्रापि मुक्तस्यैव पुनरावृत्तिरङ्गीकृता स्यात् । तथा च ‘न पुनरावर्तते,’ ‘अनावृत्तिः शब्दात्’ इत्यादिश्रुतिसूत्रविरोधः स्यादित्यर्थः । तस्यानादित्वाङ्गीकारे तु मिथ्यात्वा-सिद्धिरित्युक्तम् । सुप्तं प्रतीति ॥ न च कारणात्मना संस्कारोऽप्यस्तीति वाच्यम् । कारणस्यापि दृष्टिसृष्टत्वेन सुप्तौ तस्याप्यभावादिति भावः । मोक्षस्यापीति ॥ अविद्या-निवृत्तिरूपस्येत्यर्थः । दृगिति ॥ मोक्षस्य दृग्रूपत्वेऽसाध्यत्वं स्यादिति भावः । दृष्टि-सृष्टत्वं जगतोऽङ्गीकुर्वता त्वया दृष्टिशब्देन चिन्मात्रं विवक्षितम्? विशिष्टं वा ? नोभय-मपीत्याह ॥ चिन्मात्रस्यैवेति ॥ अर्थज्ञानरूपचैतन्यस्य सदा सत्वेनार्थस्यापि सदातनत्वापत्त्या सदा प्रतीत्यापत्तिरित्यर्थः । तत्त्वे घटादिदृष्टित्वे । अनवस्थादीति ॥ विशिष्टस्यापि दृष्टिसृष्टत्वात् तत्र चिन्मात्रस्यैव विशिष्टस्य सदा प्रतीत्यापत्या विशिष्टस्यैव विशिष्टदृष्टित्वे वाच्ये तस्यापि विशिष्टस्य दृष्टिसृष्टित्वेनानवस्थाप्रसङ्गादित्यर्थः । उक्त-न्यायेनेति ॥ प्रतिकूलतर्कपराहतिकथनसमये उक्तन्यायेनेत्यर्थः । तेषामपि देहेन्द्रियादीना-मपि इत्यर्थः । भ्रान्त्यर्थमिति शेषः । अनवस्थेति ॥ जगद्भ्रान्तिजनकदेहेन्द्रियादि-भ्रान्तिजनकदेहेन्द्रियादेरपि दृष्टिसृष्टत्वेऽनवस्थेत्यर्थः । इत्यस्यापि प्रमेयस्य दृष्टिसृष्टित्वे-नेति ॥ मिथ्यात्वादिति भावः । दृष्टिसृष्ट्यङ्गीकारे क्षणिकत्वापत्त्या स्थायित्वग्राहि-प्रत्यभिज्ञाविरोधश्च स्यादित्याह । प्रत्यभिज्ञेति ॥

ननु सोऽयं दीप इतिवत् प्रत्यभिज्ञा भ्रान्तिरित्युक्तमिति चेत् तत्राह ॥ दीपादाविति ॥ दीपैक्यबाधकस्येत्यर्थः । इहेति ॥ प्रपञ्चस्य दृष्टिसृष्ट्या भेदाङ्गीकारे इत्यर्थः । तद-भावेऽपीति ॥ बाधकाभावेऽपीत्यर्थः । एकस्मिन्निति ॥ यस्मिन् क्षणे सत्त्वं त्वया कथ्यते तस्मिन्नपि क्षणे इत्यर्थः । तादृशसूक्ष्मतरकालेऽपि योगिनामभेदग्राहिप्रत्यभिज्ञा वाच्या । तस्या अपि भ्रान्तित्वापातादित्यर्थः । आत्मनोऽपीति ॥ अनादिनित्यतयाऽङ्गी-कृतस्य ब्रह्मणोऽपीत्यर्थः ॥ तत्र च पूर्वोत्तरक्षणयोरैक्यग्राहिशुकादिप्रत्यभिज्ञा वाच्या । तस्या अपि भ्रान्तित्वापत्तेरित्याशयः । सोऽयमिति ॥ यथा सोऽयं देवदत्त इति प्रत्यभिज्ञा तावत् प्रमा । तत्र च तद्देशकालविशिष्टस्यैतद्देशकालविशिष्टेनाभेदे एतद्देशकालयोरपि तदानीं सत्वापत्तेः । एतद्देशकालविशिष्टस्य तद्देशकालविशिष्टेनाभेदे तद्देशकालयोरपीदानीं सत्त्वापत्तेः। अतस् तदेतद्देशकालभागत्यागेन देवदत्तस्वरूपमात्रस्यैवाभेदः सिद्ध्यति । तद्दृष्टान्तेन तत्त्वमसीत्यादावपि विशेषणांशत्यागेन चिन्मात्रैक्यमङ्गीकृतम् । तन्न स्यात् । सोऽयं देवदत्त इति प्रत्यभिज्ञाया अपि भ्रान्तित्वोपपत्त्या दृष्टान्तत्वासम्भवादिति भावः । तस्माद् बाधका-भावेनैतासां प्रत्यभिज्ञानां प्रमात्वं वाच्यम् । तत् प्रपञ्चप्रत्यभिज्ञाया अपि तुल्यमिति भावः।

ननु जगतो दृष्टिसृष्ट्या मिथ्यात्वानङ्गीकारेऽभेदज्ञानमेव बाधकमस्तीति चेत् तत्राह ॥ अभेदस्यापीति ॥ अभेदस्यापि दृष्टिसृष्टत्वेन प्रपञ्चतुल्यतया तज्ज्ञानस्य प्राबल्यायोगेन भेदबाधकत्वाभावादित्यर्थः । स्थायित्वग्राहिश्रुतिविरोधाच्च न दृष्टिसृष्टिर्युक्तेत्याह ॥ ध्रुवा द्यौरिति । भिन्नत्वेनेति ॥ ‘घटपटौ भिन्नौ’ इति प्रतीतेर्दृष्टिसृष्टिपक्षे भ्रमत्वेन घटपटयो-र्क्लृप्तभेदत्यागः । परस्परविरोधे तु न प्रकारान्तरस्थितिरिति न्यायेनाक्लुप्ताभेदकल्पनं कार्यम् । तथा सोऽयं घट इति प्रतीतेरपि दृष्टिसृष्टिपक्षे भ्रमत्वेनैकस्मिन्नेव घटे क्लृप्ताभेदत्यागः । परस्परविरोधे त्विति न्यायेनाक्लृप्तभेदकल्पनं चाप्रामाणिकमेवाङ्गीकार्यमिति भावः । सङ्गृह्णाति । तस्मादिति ॥ स्वक्रियादीति ॥ दृगन्यस्य सर्वस्य दृष्टिसृष्टत्वे इत्याद्युक्तप्रकारेणेत्यर्थः । नन्वास्मादात्मन इत्यादिश्रुतौ अस्मादात्मनः सुप्ताज् जीवात् प्रबोधानन्तरं प्राणादयः सर्वे पुनर्जायन्त इत्युक्तत्वेन इयं श्रुतिरेव जगतो दृष्टिसृष्टत्वे मानमिति चेत् तत्राह । अस्मा-दात्मन इति ॥ अन्यथेति ॥ अस्य वाक्यस्य सुप्तजीवादेव प्राणादिसृष्टिकथनपरत्व इत्यर्थः । कुतोऽयुक्ता स्यादित्याह ॥ न हीति ॥ नाड्यादिकमिति ॥ सुषुप्तौ नाड्यादि-दृष्टेरभावादिति भावः । ऊर्णनाभ्यादित इति ॥ आदिपदेनाग्निग्रहणम् । सर्वलोकादीति ॥ सर्वलोकसाक्षात्काराभावेन सर्वलोकजन्मोक्तिरयुक्ता स्यादित्यर्थः । ऊर्णनाभितन्त्वित्यादि । न हि तन्तूनां विष्फुलिङ्गानाम् ऊर्णनाभ्यग्निभ्यां दृष्टिसृष्टिरस्ति । किन्तु स्वशरीरान् निष्कासनरूपैवोर्णनाभेस्तन्तुसृष्टिः । विष्णुलिङ्गानां त्वग्नितो जडाद् व्युच्चरणमेवेति भावः । इति दृष्टिसृष्टिभङ्गविवरणम् ।

### **न्यायकल्पलता**

अत्र कश्चिन्मायावादी शुक्तिरूप्यस्वप्नादिवत दृष्टिसृष्टित्वान्यथानुपपत्या जगतो मिथ्यात्वमिति वक्तुं जगतो दृष्टिसृष्टिरित्याह । तद्दूषयितुमनुवदति ॥ यच्चेति ॥ दृष्टि-सृष्ट्यङ्गीकारे क्षाणिकत्वमर्थतोऽङ्गीकृतं स्यादिति भावेनोक्तम् ॥ बौद्धेति ॥ कुतो नेत्यत स्ववचनविरोधं तावदाह ॥ षडस्माकमिति ॥ ‘जीवो ब्रह्म विशुद्धा चिद्विभागस्त्वनयो-र्द्वयोः । अविद्या तच्चितोर्योगः षडस्माकमनादयः’ इति । नन्वनाद्यतिरिक्ते सृष्टिविषय एव दृष्टिसृष्टिस्वीकारान्न विरोध इति चेत् । मैवम् । विभागादीनां दृष्टिसृष्ट्या मिथ्यात्वासिद्ध्या दृष्टिसृष्ट्या मिथ्यात्वसिद्धिरिति स्वोक्तिविरोधात् ॥ स्वर्गाद्यर्थमिति ॥ स्वप्नादिसाम्यज्ञाने सति ज्योतिष्ठोमादौ प्रवृत्तिर्न स्यादित्यर्थः । स्वक्रियास्वन्यायविरोधावप्याह ॥ तवापीति ॥ ननु स्वाप्नकार्यकारणभावबोधकवाक्यवदुपपत्तिरित्याशङ्क्य निराकरोति ॥ यदीति ॥ स्वप्न-वेदान्ततन्मीमांसासाम्येन जागरे तत्र प्रवृत्तिर्न स्यादित्यर्थः । न च विषयाबाधतद्बाधाभ्यां स्वप्नाद्विशेषः । स्वप्नादविशेषे विषयाबाधादेरेवायोगात् ॥ घटादेरिति ॥ सादेरपीत्यर्थः ॥ शुक्तीदमंशस्यापीति ॥ यस्तु प्रतिमकर्मव्यवस्थामध्यासतटस्थलक्षणं च मन्दाधिकारिक-मित्याह । स स्वाचार्यप्रक्रियामेव न मन्यत इत्युपेक्षणीयः ॥ सत्यस्येति ॥ शुक्तीदमंश-स्यापि रूप्यवन्मिथ्यात्वात् सत्यं वस्तु नास्तीत्यर्थः ।

ननु दृष्टिसृष्टिपक्षेऽपीदमंशावच्छिन्नचैतन्येन मिथ्यारूप्यस्य तेन सह सम्भेदावभासोऽ-स्त्येवेति । मैवम् । इदंवृत्तेः प्रागिदमोऽसत्वेन तदवच्छिन्नचैतन्यस्याभावात् । तस्य मिथ्यात्वाच्च ॥ इदं रूप्यमिति ज्ञानकाल इति ॥ शुक्तित्वाज्ञाने शुक्तित्वस्वरूप-स्यैवासत्वात् । तज्ज्ञानकाले तु तस्य सत्वेऽपि नाज्ञानावच्छेदकत्वम् । तस्य ज्ञातत्वात् । ननु शुक्तित्वाभावेऽपि तदज्ञानमस्तु । सत्ताकाल इव सत्ताविरहकालेऽप्यज्ञानाविरोधात् । मैवम् । अज्ञानस्य ज्ञातैकसत्वात् । तज्ज्ञानस्य च तदवच्छेदकविषयत्वात् । तदवच्छेदकस्य दृष्टिसृष्टित्वात् । सत्ताविरहकालेऽज्ञानमित्यस्यासिद्धेः । सत्ताकालेऽज्ञानमिति तु सुतराम-सङ्गतम् । ज्ञानस्यैव तत्सत्तारूपत्वात् । न च स्थायित्वपक्षे सत्ताकाल इति दृष्टान्तः । सत्ताविरहकालेऽज्ञानमित्यस्योक्तविधयाऽसङ्गतेरिति भावः ॥ भिन्नेति ॥ भ्रमकाले बाधकाले चेदमंशयोर्भेदात् । न च भेदेऽपि सारूप्याद् बाधादिव्यवस्थेति वाच्यम् । सारूप्यस्यापि दृष्टिसृष्टित्वेनोभयानुगतस्याभावात् ॥ रूप्यादिबाधस्यापीति ॥ अधिकबलस्यैव बाध-कत्वात् । एतेन बाध्यान्यूनसत्ताकत्वमेव बाधकत्वे प्रयोजकं न त्वधिकसत्ताकत्वमित्य-पास्तम् । अव्यवस्थापातात् ॥ सुषुप्तीति ॥ न च जीवादिविभागस्यानादितया न दृष्टि-सृष्टिरिति वाच्यम् । तस्य मिथ्यात्वासिद्धेरित्युक्तत्वात् ॥ सुप्तं प्रतीति ॥ न च कारणात्मना संस्कारोऽस्तीति वाच्यम् । कारणस्यापि दृष्टिसृष्टित्वेन सुप्तौ तस्याप्यभावात् ॥ मोक्षस्यापीति ॥ अविद्यानिवृत्तिरूपस्येत्यर्थः । मोक्षस्य दृग्रूपत्वेऽसाध्यत्वं स्यादिति भावे-नोक्तम् ॥ दृगन्यस्येति ॥ सदेति ॥ अर्थज्ञानस्य सदा सत्वेनार्थस्यापि सदातनत्वापत्या सदा प्रतीत्यापत्तेरित्यर्थः । न च वृत्त्युपहितचैतन्यमेव घटादेर्दृष्टिः । वृत्तौ तु वृत्तिरेव स्वस्वरूपचैतन्योपाधिरिति वाच्यम् । वृत्तिज्ञानं विना वृत्तिस्वरूपासिद्ध्या वृत्तिविशिष्ट-चैतन्याभावेन वृत्तिस्वरूपसिद्ध्यर्थं वृत्त्यन्तरविशिष्टचैतन्यस्य वृत्तिज्ञानत्वं वाच्यम् । एव-मन्यस्यान्यस्येत्यनवस्थेत्यर्थः ॥ उक्तन्यायेनेति ॥ न च स्वाप्नवद्देहेन्द्रियनैरपेक्ष्येणैवायं भ्रम इति वाच्यम् । अन्वयव्यतिरेकाभ्यां भ्रममात्रे देहादेर्हेतुत्वेन स्वाप्नभ्रमेऽपि तद्धेतुत्वात् । दोषाज्ञानादेरवश्यं भ्रमहेतुत्वाच्च । अन्यथा मोक्षेऽपि भ्रमः स्यादिति भावः ।

तत्तेदन्ताविशिष्टार्थावगाहिप्रत्यक्षविरोधश्च स्यादित्याह ॥ प्रत्यभिज्ञेति ॥ सेयं दीप-कलिका सोऽयं कुन्तलकलाप इतिवत्स्यादित्याशंक्य बाधाभावलक्षणं प्रकृते तद्वैलक्षण्यमाह ॥ दीपादाविति ॥ विपक्षे बाधकमाह ॥ तदभावेऽपीति ॥ दृष्टिसृष्टिवादी घटादेः क्षणिकत्वं वैय्याथ्येनाभ्युपगच्छेदत उक्तम् ॥ आत्मनोऽपीति ॥ यद्वा यदा घटादौ दृष्टिसृष्टिरिति ज्ञानं नास्ति तदा घटादीनां दृष्टिसृष्टेरभाव इति भावेनोक्तम् ॥ घटादेरिति ॥ एतेन नेह नानेति श्रुत्या प्रपञ्चस्य मिथ्यात्वेऽवधृते रज्जुसर्पादिवत्प्रतिभासमात्रशरीरत्वमेव प्रतिभासकालातिरिक्तकालसत्वे बाधकमिति निरस्तम् । अनुस्मृतेश्चेति स्थायित्वप्रतिपादक-सूत्रविरोधात् ॥ सोऽहमिति ॥ ननु यदा तत्तेदन्तासामानाधिकरण्यं न गृहीतं किन्तु धर्म्यभेद एव तदा सोऽयमित्यादौ जहदजहल्लक्षणासम्भवेन दृष्टान्तत्वोपपत्तेरिति । मैवम् । तत्तेदन्तासामानाधिकरण्याग्रहे धर्म्यभेदस्यैव दुर्ग्रहत्वात् ॥ अभेदस्येति ॥ औत-श्रुतिबोध्यस्यापीत्यर्थः । न चात्माभेदस्यात्मरूपत्वेन दृष्टिसृष्टित्वाभाव इति युक्तम् । अभेदस्य स्वप्रकाशात्मरूपत्वे वेदान्तवेद्यत्वानुपपत्तेः ।

श्रुतिविरोधमप्याह ॥ ध्रुवा द्यौरिति ॥ यत्त्वत्र केनचित्प्रलपितम् । आकल्पसन्ताना-विच्छेदपरत्वं ध्रुवश्रुतेः । अन्यथा ध्रुवो राजेत्यादावगतिरिति । तद्वेदार्थज्ञानगन्धवैधुर्य-निबन्धनम् । अनेन हि सूक्तेन सङ्ग्रामायोद्यतो राजा पुरोधसा सन्नाहवनीयः । उक्तं चाश्व-लायनसूत्रे ‘‘सङ्ग्रामे समुपोह्ले राजानं सन्नाहयेदात्वाहार्षमन्तरेधीति पश्चाद्रथस्यावस्थाय जीमूतस्येव भवति प्रतीकमिति कवचं प्रयच्छेदुत्तराया धनुरुत्तरां वाचयेत्स्वयं चतुर्थीं जपेत्पञ्चम्येषुधिं प्रयच्छेदि’’त्यादि । समुपोह्ले समुपस्थिते । रथस्य पश्चादवस्थाय पुरोहितो जपेदिति शेषः । चैत्ययज्ञे प्राक्स्वितकृतश्चैत्याय बलिं हरेदिति खण्डे यत्र वेत्थ वनस्पत इत्येतयर्चेति ऋक्ग्रहणेन ऋचं पादग्रहणं पाद इति परिभाषाया अनित्यत्वज्ञापनाद् आ त्वाहार्षमन्तरेधीति पश्चाद्रथस्येत्यत्र पादग्रहणे सत्यपि सूक्तस्यैव ग्रहणमिति वृत्तिकारोक्तेर् अत्र च सूक्ते अविचाचलिर् मापच्योष्ठा इत्यादिना राज्ञे स्थिरत्वमाशास्यते । तत्र दृष्टान्तो ध्रुवा द्यौरित्यादिना । यथा द्यौः स्वर्लोकः । पृथिवी पर्वता विश्वं जगद् इदं यथायथं प्रत्यक्षादिप्रमाणप्रमितं ध्रुवं स्थिरं तथा त्वमप्यस्मदीयो राजा स्थिरो भवेति । माधवीयेऽ-प्येवमेव व्याख्यातम् । कः प्रसङ्ग आकल्पसतोऽनादिकल्पनायाः । अन्यथा तत्सत्यं स आत्मेत्यादेरप्येवमेवार्थः कल्प्येतेति स्पष्टं बौद्धवादः स्यात् । दृष्टहानादिनापि दूषयति ॥ भिन्नत्वेनेति ॥ सङ्गृह्णाति ॥ तस्मादिति ॥

ननु ‘‘स होवाचाजातशत्रुर्यत्रैष एतत्सुप्तोऽभूद्य एष विज्ञानमयः पुरुषः क्वैष तदाऽभूत्कुत एतदागादिति तदु ह न मेने गार्ग्यः । स होवाचाजातशत्रुर्यत्रैष एतत्सुप्तोऽभूद्य एष विज्ञानमयः पुरुषस्तदेषां प्राणानां विज्ञानेन विज्ञानमादाय य एषोऽन्तहृदय आकाशस्तस्मिन् शेते तानि यदा गृह्णात्यथ हैतत्पुरुषः । स्वपिति नामे’’त्याद्युक्त्वा । ‘‘अथ यदा सुप्तो भवति तदा न कस्यचन वेह हिता नाम नाड्यो द्वासप्ततिसहस्राणि हृदयात्पुरीततमभि-प्रतिष्ठन्ते ताभिः प्रत्यवसृप्य पुरीतति शेते स यथा कुमारो वा महाराजो वा महाब्राह्मणो वाऽतिघ्नीमानन्दस्य गत्वा शयीतैवमेवैष एतच्छेते । अतिशयेन क्लेशान् हन्तीति अन्तिघ्नी ताम् । आनन्दस्यावस्थाम् । स यथोर्णनाभिस्तन्तुनोच्चरेद्यथाऽग्नेः क्षुद्रा विस्फुलिङ्गा व्युच्चर-न्त्येवमेवास्मादात्मनः सर्वे प्राणाः सर्वे लोकाः सर्वे देवाः सर्वाणि भूतानि व्युच्चरन्ति । तस्योपनिषत्सत्यस्य सत्यमिति प्राणा वै सत्यं तेषामेष सत्यमि’’ति । अत्राब्रह्मविदं गार्ग्यं प्रति क्षत्रियोऽपि सन् ब्रह्मवित् काश्यो ब्रह्म बोधयितुं गार्ग्येण सह सुप्तं पुरुषं प्रत्यागम्य तं पाणिना पेष्य बोधयित्वा गार्ग्येण कर्तुमर्हं प्रश्नमज्ञानादकृतं स्वयमेव काश्यो गार्ग्यं प्रति कृतवान् स होवाचेत्याद्यकण्डिकया । एतदिति क्रियाविशेषणम् । एष विज्ञानमयोऽन्तः-करणप्रायो यत्र सुप्तोऽभवत् तदा एषः क्वाभूत् । कुत आगात् । एतत्प्रश्नद्वयं प्रतिवक्तुं गार्ग्यो न ज्ञातवान् । अतः काश्य एव तदुत्तरं वक्ति स होवाचेत्यादिद्वितीयकण्डिकया । अन्तर्हृदये विद्यमानो य आकाशस्तस्मिन् शेत इति सुषुप्तप्रकारनिरूपणाय अथ यदा सुषुप्तो भवतीत्यादिकण्डिका । कुत एव तदागादिति द्वितीयप्रश्नस्योत्तरं तस्मादात्मनः सर्वे प्राणा इत्यादि । तस्मादियं श्रुतिः सुप्तोत्थजीवात्प्राणादीनां सृष्टिं वक्तीति दृष्टिसृष्टौ प्रमाण-मित्याशङ्कां व्युदसितुं यथावत्तदर्थमाह ॥ तस्मादात्मन इति ॥ पाणिपेषादिना प्रबोधितस्य सुप्तस्य क आधार इति यत्रैष एतत्सुप्तोऽभूदित्यादिना काश्येन पृष्टस्य य एषोऽन्तर्हृदय आकाशस्तस्मिंच्छेते इत्यादिना प्रतिवचनं ब्रुवता काश्येनैव आकाशशब्दवाच्यः परमात्मा सुप्तपुरुषाधारत्वेन य उक्तः स एवास्मादात्मन इत्यत्रेदंशब्देन परामृश्यत इति परमात्मन एव प्राणादिसृष्टिर्न तु सुप्तोत्थिताज्जीवात् । उक्तं हि बृहदारण्यकभाष्ये ‘‘येषां बहिरुपासनेन मोक्षस्तेषामपि हृद्युपासनं किञ्चित्कर्तव्यमेव । स्वहृदिस्थेन भगवद्रूपेण विशेषसम्बन्ध-दर्शनार्थमेव यत्रैष एषत्सुप्तोऽभूदित्यादिप्रश्नप्रतिवचनं समस्तम् । यत्र यस्मिन्परमेश्वरे एतस्मिन्विज्ञानमये एष जीवः सुप्तोऽभूत् । यत्रेत्यधिकरणभूत एव य एष विज्ञानमय इति परामृश्यते । ‘अन्योऽन्तर आत्मा विज्ञानमयः’ ‘विज्ञानं ब्रह्म चेद्वेदे’ति श्रुतेः’’ इत्या-द्युक्त्वा ‘‘आनन्दस्य परमात्मनो ऽतिध्नीम् अतिशयेन दुःखं हन्तीति अतिघ्नी तां समीप-वृत्तिम् । कुमारो रुद्रः । महाराजो वायुः । महाब्राह्मणो ब्रह्मा । न हि जीवो विज्ञानपूर्वकं प्राणानां विज्ञानमादते । न च सर्वप्राणलोकदेवभूतानां स्रष्टे’’त्यादि । परेषां बृहदारण्यक-भाष्येऽपि सुप्ताधारत्वेनात्रोक्त आकाशः परमात्मैवेति प्रतिपादितम् । अत एव तत्रैव । ननु एवमेवास्मादात्मन इति संसारिण एवोत्पत्तिं दर्शयतीति चोदयित्वा य एषोऽन्तर्हृदय आकाश इति परस्य प्रकृतत्वादस्मादात्मन इति युक्तः परस्यैव परमार्श इत्युक्तम् ॥

ननु यत्रैष इति प्रश्नवाक्ये यत्रेति नाधारप्रश्नः किं तु कालप्रश्नः । अन्यथा क्वैष तदाभूदिति पुनर्देशप्रश्नानुपपत्तेरिति । मैवम् । तथापि क्वेति आधारप्रश्नस्यैवोत्तरं य एषोऽन्तहृदय आकाश इति । तत एव च सृष्टिः । वस्तुतस्तु यत्रेत्याधारप्रश्न एव । यत्राधारे सुप्तोऽभूत्स किंप्रकार आधार इति यत्रक्वशब्दयोरेकार्थत्वात् ॥ अन्यथेति ॥ ननु केन प्रकारेण सुषुप्तो भवतीत्यपेक्षायां हिता नाम नाड्य इति सुषुप्त्यव्यवहितकाले नाडीनां सत्वं प्रतिपाद्यते । न तु सुषुप्तिकाले । मैवम् । यदा सुषुप्तो भवति यदा न कस्यचन वेद हिता नाम नाड्य इत्यत्र यदेति निर्देशात्तदेत्यवश्यमवगतेः सुषुप्तिकाल एव हि पुरीतन्नामकनाड्यादिसत्वावगमात् । पुरीतति शेत इति पुरीतत्स्थस्य सुप्ताधारत्वश्रुतेश्च । तथा च श्रुत्या स्वभाष्येण च विरोधान्न जीवात्प्राणादीनां सृष्टिः । यस्तु स्वभाष्यं मन्दाधिकारिकमित्याह स स्वयमेव मन्दाधिकारी सद्भिरुपेक्षणीयः ।

अस्मादात्मन इति वाक्ये पूर्ववाक्येन विरोधमभिधाय स्ववाक्येनापि विरोधमाह ॥ अत्रापीति ॥ न हीति ॥ सुषुप्तौ नाड्यादिसृरेवाभावान् नाड्यादिकं नास्ति जीवस्य तन्त्त्वादिदृष्टिरेव तन्त्वादिजन्म । न तूर्णनाभ्यादितस्तन्त्वादिजन्म वा । सुप्तोत्थितस्य सर्वलोकदृष्टिः सर्वलोकसाक्षात्कारः । तथा च सर्वलोकापरोक्षज्ञानाभावात्सर्वलोकजन्मोक्ति-रयुक्ता स्यादित्यर्थः ॥ न चोर्णनाभीति ॥ न हि ऊर्णानाभिनाऽग्निना वा तन्तूनां विष्फुलिङ्गानां वा दर्शनमेव तेषां जन्म । किन्तु स्वदेहान्निष्कासनमेव । तस्मात् कुत एतदागादिति पूर्ववाक्ये जीवस्य सुषुप्तिकालेऽविद्यमानं ज्ञतृत्वादिकं कुत आगतमिति द्वितीय-प्रश्नस्य सर्वकर्तुः परमात्मन आगतमित्युत्तरं वक्तुम् अनायासेन सर्वकर्तृत्वं परमात्मन उच्यते अस्मादात्मन इति वाक्येनेति । एतेन रज्जुसर्पादिवद्विश्वं नाज्ञातं सदिति स्थितम् । प्रबुद्धद्रष्टृस्रष्टृत्वात्सुषुप्तौ च लयश्रुतेरिति निरस्तम् ॥

अपि च केयं दृष्टिसृष्टिः । दृष्टिरेव सृष्टिरिति वा ॥ १ ॥ दृष्टिव्यतिरिक्तसृष्ट्यभावो वा ॥ २ ॥ दृष्ट्यतिरेकेण सृज्याभावो वा ॥ ३ ॥ दृष्टिसामग्रीजन्यत्वं वा ॥ ४ ॥ दृष्टि-समानकालीनसृष्टिर्वा ॥ ५ ॥ दृष्टिसत्तासमानसताकसृष्टिर्वा ॥ ६ ॥ सदसद्विलक्षणत्वं वा ॥ ७ ॥ त्रिविधसत्वबहिर्भूतत्वे सत्यसद्विलक्षणत्वं वा ॥ ८ ॥ अज्ञातसत्वाभावो वा ॥ ९ ॥ जातैकसत्वं वा ॥ १० ॥

आद्ये वृत्तिरूपा चैतन्यरूपा वा दृष्टिरभिमता । प्रथमे चरमवृत्तिविषयस्य ब्रह्मणोऽपि दृष्टिसृष्ट्यापत्तिः । द्वितीये सर्वदापि सृष्ट्यापत्तिः । न द्वितीयः । चैत्रेण सृष्टो मया दृष्ट इति वैलक्षण्येन व्यवहारानुपपत्तेः । न तृतीयः । ज्ञातो घटो न ज्ञानमित्यनुभवविरोधात् । न च चतुर्थः । एकसामग्रीप्रसूतत्वे घटादेर्दृष्ट्यभिन्नत्वेऽनन्तरोक्तदोषात् । न पञ्चमः । शाब्दादि-ज्ञानसमानकालोत्पन्नघटादौ सिद्धसाधनात् । तद्वदन्यत्रार्थान्तरापत्तेश्च । न षष्ठः । उभय-सत्वेऽप्युपपत्तेः सिद्धसाधनात् । न सप्तमः । अस्यैव मिथ्यात्वरूपत्वेन तत्साधनायैतदुप-न्यासानुपपत्तेः । नाष्टमः । त्रिविधसत्वमध्ये प्रातिभासिक सत्वस्याप्यन्तर्भावेन दृष्टिसृष्टिपक्षे तद्वति जगति तद्बहिर्भावानुपपत्तेः । न नवमः । तुच्छसाधारण्यात् । न दशमः । सुखादौ सिद्धसाधनात् । तद्वदन्यत्रार्थान्तरत्वाच्च । ननु दोषप्रयुक्तत्वनिबन्धनस्य ज्ञातैकसत्वस्य ज्ञातसत्वाभावस्य वा प्रतिपन्नोपाधिदृष्टिजन्यज्ञातैकसत्वस्य वा दृष्ट्यन्तरावेद्यत्वे सति ज्ञातैकसत्वस्य वा विवक्षितत्वान्न दोष इति चेत् । न । आद्यस्यानाद्यविद्यादावभावात् । द्वितीयस्य तुच्छसाधारण्यात् । तृतीयस्य घटादावप्यसत्वात् । चतुर्थस्य धर्मादावसिद्धेः । ब्रह्मण्यतिव्याप्तेश्च । अन्यथा सर्वप्रत्ययवेद्य इति स्ववचनविरोध इति दिक् ॥

### **न्यायामृतसौगन्ध्यं**

यच्च बौद्धाभिमतक्षणिकत्वसिद्ध्यर्थमुक्तं ‘‘विश्वस्य दृष्टिसृष्टिः । चैत्रे सुप्ते तद्देहादिकं तं प्रति नास्त्येव । जाग्रतो मैत्रस्य भ्रान्त्या भाति । प्रत्यभिज्ञा तु सोऽयं दीप इतिवद्भ्रान्तिः । दृष्टिसृष्टित्वं च दोषप्रयुक्तत्वनिबन्धनं ज्ञातैकसत्वम् अज्ञातसत्वाभावः प्रतिपन्नोपाधिदृष्टिजन्य-ज्ञातैकसत्वं द्रष्ट्रन्तरावेद्यत्वे सति ज्ञातैकसत्वं वा विवक्षितमिति । तन्न । षडस्माकमनादय इति स्ववचनेन बौद्धं प्रति प्रत्यभिज्ञानादिना विश्वस्य स्थायित्वप्रतिपादकविवरणेन च विरोधात् ।

न चानाद्यतिरिक्ते सृष्टिविषय एव दृष्टिसृष्टिस्वीकारः कारणात्मना स्थायित्वस्वीकारश्चेति वाच्यम् । पक्षातिरिक्त एव दृष्टिसृष्टिरिति स्वीकारौचित्यात् । अनादीनां मिथ्यात्वासिद्धेश्च । न च दृश्यत्वेनैव तन्मिथ्यात्वसिद्धिः । तेनैव सर्वत्र तत्सिद्धौ दृष्टिसृष्टिस्वीकारस्य निरर्थ-कत्वात् । दृगभावे कारणात्मनाऽवस्थानासम्भवाच्च ।

किं च प्रतीतिमात्रशरीरत्वेन नियतकारणाजन्यत्वे श्रुतिषु स्वर्गाद्यर्थं ज्योतिष्टोमादिविधेर् ब्रह्मसाक्षात्कारार्थं श्रवणादिविधेर् आकाशादेर्वाय्वादिहेतुत्वस्य चोक्तिरयुक्ता स्यात् । न च स्वाप्नकार्यकारणभावबोधकवाक्यवदुपपत्तिः । वेदान्तवाक्यस्य तन्मीमांसायाश्च स्वाप्नवाक्य-तन्मीमांसातुल्यतापत्तेः । न च विषयाबाधतद्बाधाभ्यां विशेषोपपत्तिः । स्वाप्नाविशेषे विषयाबाधस्यैवासम्भवात् ।

यत्तु दोषप्रयुक्ताप्रयुक्तत्वाभ्यां बाधाबाधयोरुपपत्तिः । अन्यथा ‘अहमेवेदं सर्वोऽस्मी’ति श्रुत्युक्तस्वात्मतत्वविद्याया अपि बाधापत्तिः । उक्तं हि शाबरभाष्ये । यस्य दुष्टं करणं यत्र च मिथ्येति प्रत्ययस्तत्र भ्रान्तिरन्यत्समीचीनमिति । तन्न । स्वाप्नास्वाप्नशुक्लादेस्तु प्रामाण्य-योग्यतादेश्च दृष्टिसृष्टितुल्यत्वेन तद्विषयस्य दोषाप्रयुक्तत्वासम्भवात् । प्रामाण्ययोग्यतादेर् विषयेण सह समसत्ताकत्वस्योपपादितत्वात् । उक्तं चेति न शोभते । त्वन्मते धीमात्रस्य दोषजन्यत्वात् । अस्मन्मते घटादिप्रत्यक्षादेरपि दोषाजन्यत्वान् मिथ्येति प्रत्ययाभावाच्च ।

किञ्चैवं घटादेः स्वज्ञानात्पूर्वमसत्वेन प्रतिकर्मव्यवस्थानुपपत्तिः । अधिष्ठानस्यापि शुक्तीदमंशस्य रूप्यादिवत् ‘इदं रजतं’ इति ज्ञानात्प्रागसत्वेन संप्रयोगादिहेतुत्रयजन्यत्व-स्याध्यासतटस्थलक्षणस्य सत्यस्य वस्तुनो मिथ्यावस्तुसम्भेदावभास इत्यस्य स्वरूपलक्षणस्य चायोगः । न च प्रतिकर्मव्यवस्थाया संप्रयोगादिहेतुत्रयजन्यत्वरूपाध्यासतटस्थलक्षणस्य च मन्दाधिकारिविषयत्वं, सत्यस्य वस्तुनो मिथ्यावस्तुसम्भेदावभास इति स्वरूपलक्षणं तु दृष्टिसृष्टिपक्षेऽप्यविरुद्धम् । न हीदमंशावच्छिन्नचैतन्यं न वस्तु, न वा मिथ्यारूप्यस्य तेन सह न सम्भेदावभास इति वाच्यम् । वस्तुनिर्विकल्पाभावेन प्रतिकर्मव्यवस्थादेरनुपपत्ते-स्तादवस्थ्यात् । इदमर्थस्यापि दृष्टिसृष्टित्वेन तदवच्छिन्नचैतन्यस्यावस्तुत्वात् । अन्यथा दृश्यत्वस्य तत्र व्यभिचारापत्तेः ।

किं चेदं रूप्यमिति ज्ञानकाले शुक्तित्वादेरभावेनाध्यासस्य तदज्ञानकार्यत्वमतहानिः । न चेदं रूप्यमिति ज्ञानकाले शुक्तित्वस्याभावेऽपि तदज्ञानस्थित्यविरोधः । न हि सत्ताकाल इव सत्ताविरहकालेऽप्यज्ञानं विरुद्ध्यत इति वाच्यम् । अज्ञानस्य ज्ञातैकसतो विषयनिरूप्यस्य स्वविषयविषयकज्ञानेन विरोधेनावस्थानासम्भवात् ।

किञ्च इदं रूप्यं नेदं रूप्यमिति ज्ञानर्योर्भिन्नविषयत्वेन बाध्यबाधकभावानुपपत्तिः । न च भिन्नविषयत्वेऽपि विषययोः सारूप्यात् स्वप्नबाध्यबाधकयोरिव बाध्यबाधकभावोपपत्तिरिति वाच्यम् । रूप्यत्वादेरपि दृष्टिसृष्टित्वेन प्रतिव्यक्तिभिन्नत्वेन तेन रूपेण सादृश्यासम्भवात् । उभयानुगतधर्मेण हि सादृश्यं स्यात् । न च दृष्टिसृष्टिमते तदस्ति ।

किञ्च सुषुप्तिप्रलयादौ जीवब्रह्मविभागस्याप्रतीतत्वेनाविद्यमानतया प्रतिसुषुप्ति प्रतिप्रलयं च मुक्तस्य पुनरावृत्यापत्तिः । न चानादेर्जीवब्रह्मविभागस्य न दृष्टिसृष्टिः । तन्मिथ्यात्वा-सिद्धेरुक्तत्वात् । सुप्तं प्रति संस्कारादेरप्यभावेन पुनरुद्बोधो न स्यात् । न च कारणत्मना संस्कारादिरस्ति । दृष्ट्यभावेन तदसम्भवात् ।

किं च चैतन्यमात्ररूपा दृष्टिर्न सृष्टिः । किन्तु वृत्तिविशिष्टचैतन्यरूपा वा वृत्तिरूपा वा दृष्टिः सृष्टिरिति वाच्यम् । तथा च तस्या अपि दृष्ट्यन्तरं सृष्टिरित्यनवस्था स्यात् । ननु चैतन्यमात्रस्य दृष्टित्वे यद्यपि तत्समसत्ताकतया घटादेः सदातनत्वापत्तिस्तथापि वृत्युपहित-चैतन्यमेव दृष्टिशब्दार्थः । वृत्तावपि वृत्तिरेव स्वस्वरूपा चैतन्योपाधिरिति नानवस्थेति चेन्न । वृत्तेरपि दृष्टिसृष्टित्वेन तद्विषयकदृष्ट्यन्तरावश्यकत्वेनानवस्थातादावस्थ्यात् ।

किञ्च दोषाज्ञानद्रष्टृदेहेन्द्रियादीनामभावे न भ्रम इति तेषामपि दृष्टिसृष्टित्वेनानवस्था स्यात् । न च स्वाप्नभ्रमवद्देहेन्द्रियादिनैरपेक्ष्येणोपपत्तिः । अन्वयव्यतिरेकाभ्यां तत्रापि देहादेः सत्वात् । किं च दृष्टिसृष्टेरपि दृष्टिसृष्टित्वेन घटादेरदृष्टिसृष्टित्वापत्तिः । न च ज्ञानस्य ज्ञेयत्वेऽपि विषयस्यापि ज्ञेयत्ववद् दृष्टिसृष्टेरपि दृष्टिसृष्टित्वेऽपि घटादेरपि दृष्टिसृष्टित्वो-पपत्तिः । ज्ञानत्वज्ञेयत्वयोरितरस्येतरस्वरूपानपहारकत्वेन तथात्वोपपत्तावपि दृष्टिसृष्टेरपि दृष्टिसृष्टित्वे स्वरूपेणैव तदभावसिद्धौ घटादेरदृष्टित्वोपपत्तेः ।

किञ्च स एवायं घट इत्यैक्यप्रत्यभिज्ञाविरोधः । पूर्वकालप्रतीतस्य दृष्टिसृष्टिपक्षे तदभावात् । न चैषा भ्रान्तिः । दीपादौ परिमाणभेदस्येवेह बाधकस्याभावात् । तदभावेऽपि भ्रान्तित्वे घटादेरप्येकस्मिन् क्षणे भेदस्यात्मनोऽपि प्रतिक्षणं भेदस्य च प्रसङ्गः । ननु नेह नानेत्यादिश्रुतिभिः प्रपञ्चस्य मिथ्यात्वेऽवधृते रज्जुसर्पादिवत् प्रतिभासमात्रशरीरत्वमेव प्रतिभासकालातिरिक्तकालसत्वे बाधकम् । अतो भिन्नकालानामात्मभिन्नानां प्रत्यभिज्ञा भ्रान्तिः । आत्मन्येकत्वप्रतीतिरेककालावच्छेदेन घटादौ चैक्यप्रत्यभिज्ञा न भ्रान्तिः । एककालावच्छिन्नघटादावात्मनि चाभेदे बाधकाभावादिति चेन्न । परीक्षितप्रत्यक्षादिप्रमाण-विरोधेन श्रुतेस्त्वदभिमतार्थपरत्वासम्भवात् । बाधकाभावस्यापत्तावलङ्कारत्वात् ।

एतेन पुरुषान्तरप्रतीतेन सहैककालावच्छेदेनापि घटादौ प्रत्यभिज्ञानं भ्रम एव । प्रतिभासस्य भेदात् । यथा ऐकस्यामेव रज्ज्वां मन्दान्धकारवर्तिन्यां दशानां युगपत् सर्पभ्रमेण पलायमानानां परस्परसंवादेनैक एव सर्पः सर्वैरनुभूयत इति प्रत्यभिज्ञा भ्रमः, अन्यभ्रम-सिद्धस्यान्येन ज्ञातुमशक्यत्वाद् इति परास्तम् । प्रतिभासभेदेनार्थभेदासिद्धेः । अन्यथा ब्रह्मणोऽपि प्रतिभासभेदेनार्थभेदः स्यात् । रज्जुसर्पादौ परीक्षितप्रत्यक्षबाधेन प्रतिभासमात्र-शरीरत्वेऽपि घटादौ बाधकाभावेन ज्ञानभेदेन भेदाभावात् ।

किं च सोऽयं देवदत्त इत्यादिदृष्ठान्तेन तत्वमस्यादिवाक्यस्य जहदजहल्लक्षणयैक्य-परत्वोक्तिरयुक्ता स्यात् । धर्मवद्धर्म्यभेदोऽपि बाधित एवेति जहदजहल्लक्षणाऽप्ययुक्ता स्यात् । न च यदा धर्माभेदो बाधान्न गृहीतः किं तु धर्म्यभेद एव तदा सोऽयमित्यादौ जहद-जहल्लक्षणासम्भवेन दृष्टान्तत्वोपपत्तिरिति वाच्यम् । दृष्टिसृष्टिमते धर्म्यभेदग्रहस्य भ्रमत्वेन दृष्टान्तत्वासम्भवात् । न हि भ्रमसिद्धाभेददृष्टान्तेन जीवेशयोस्तात्विकाभेदसिद्धिः । किं चा-भेदस्यापि दृष्टिसृष्टित्वेन तज्ज्ञानस्य भेदबाधकत्वं न स्यात् । एतेनात्माभेदस्यात्मरूपत्वेन न दृष्टिसृष्टित्वम् । अन्यूनसत्ताकत्वमात्रेण च बाधकत्वोपपत्तिरिति निरस्तम् । आत्मज्ञानस्य भेदाविरोधित्वात् । समसत्ताकविषययोर्बाध्यबाधकभावस्य त्वयैव प्रलपितत्वात्काप्यदृष्टत्वाच्च ।

किञ्च ब्रह्मसाक्षात्कारस्यापि दृष्टिसृष्ठित्वेन प्रमाणजन्यत्वाभावात् तत्वज्ञानत्वाभावेन ततो विमुक्तिर्न स्यात् । न चाबाधितविषयत्वेन तत्वज्ञानत्वोपपत्तिः । अप्रामाणजन्यज्ञानस्य बाधितार्थकत्वनियमेनार्थाबाधस्यासम्भवात् । किं च ‘ध्रुवा द्यौर्ध्रुवा पृथिवी ध्रुवासः पर्वता इमे ध्रुवं विश्वमिदं जगत्’ इत्यादिश्रुतिविरोधः । ननु दृष्टिसृष्टिप्रतिपादकश्रुत्यनुरोधेनाकल्पं सन्तानाविच्छेदपरत्वम् । अन्यथा ध्रुवो राजेत्यादावगतेः । दृष्टिसृष्टौ च ‘एवमेवास्मादात्मनः सर्वे प्राणाः सर्वे लोकाः सर्वे वेदाः सर्वाणि भूतानि सर्व एत आत्मनो व्युच्चरन्ति’ इति श्रुतिः सुप्तोत्थिताज्जीवात्प्राणादिसृष्टिं प्रतिपादयन्ती प्रामाणम् इति चेन्न । श्रुत्यर्थानवबोधात् । अनेन हि सूक्तेन अविचाचलिर् मापच्योष्ठा इत्यादिना राज्ञे स्थिरत्वमाशास्यते । तत्र दृष्टान्तः ध्रुवा द्यौरित्यादि । यथा द्यौः पृथिवी पर्वता विश्वं जगद् ध्रुवं स्थिरं तथा त्वमपि राजा स्थिरो भवेति । माधवीयेऽप्येवमेव व्याख्यातम् । तत्र कः प्रसङ्गः सन्तानादि-कल्पनायाः ? अन्यथा तत्सत्यमित्यादेरपि एवमेवार्थः कल्प्येतेति स्पष्टं बौद्धवादः स्यात् ।

ननु ‘‘स होवाचाजातशत्रुर्यत्रैष एतत्सुप्तोऽभूद्य एष विज्ञानमयः पुरुषस्तदेतेषां प्राणानां विज्ञानेन विज्ञानमादाय य एषोऽन्तर्हृदय आकाशस्तस्मिन् शेते’’ इत्याद्युक्त्वा ‘‘अथ यदा सुप्तो भवति तदा न कस्यचन वेद हिता नाम नाड्यो द्वासप्ततिसहस्राणि हृदयात्पुरीत-तमभिप्रतिष्ठन्ते ताभिः प्रत्यवसृप्य पुरीतति शेते स यथा कुमारो वा महाराजो वा महा-ब्राह्मणो वाऽत्रिघ्नीमानन्दस्य गत्वा शयीत एवमेवैष एतच्छेते’’ अतिशयेन हन्तीत्यतिघ्नी आनन्दस्यावस्था ‘‘स यथोर्णनाभिस्तन्तुनोच्चरेद्यथाग्नेः क्षुद्रा विस्फुलिङ्गा व्युच्चरन्ति एवमेवा-स्मादात्मनः सर्वे प्राणाः सर्वे लोकाः सर्वे देवाः सर्वाणि भूतानि व्युच्चरन्ति । तस्योपनिषत् सत्यस्य सत्यमिति प्राणा वै सत्यं तेषामेष सत्यम्’’ इति । अत्राब्रह्मविदं गार्ग्यं प्रति क्षत्रियोऽपि सन् ब्रह्मवित् काश्यो ब्रह्म बोधयितुं गार्ग्येण सह सुप्तपुरुषं प्रत्यागम्य तं पाणिना पेष्य बोधयित्वा गार्ग्येण कर्तुमर्हं प्रश्नम् अज्ञानादकृतं स्वयमेव काश्यो गार्ग्यं प्रति कृतवान् । स होवाचेत्याद्यकण्डिकया ।

एतदिति क्रियाविशेषणम् । एष विज्ञानमयोऽन्तःकरणप्रायो यत्र सुप्तोऽभूत् तदा एषः क्वाभूत् कुत आगात् । एतत् प्रश्नद्वयं प्रतिवक्तुं गार्ग्यो न ज्ञातवान् । अतः काश्य एव तदुत्तरं वक्ति स होवाचेत्यादिना द्वितीयकंडिकया । अन्तर्हृदये विद्यमानो य आकाशस् तस्मिन् शेते इति सुषुप्तप्रकारनिरूपणाय अथ यदा सुप्तो भवतीत्यादिकण्डिका । कुत एत-दागादिति द्वितीयप्रश्नस्योत्तरम् अस्मादात्मनः सर्वे प्राणा इत्यादि । तस्मादियं श्रुतिः सुप्तात्थितजीवात्प्राणादीनां सृष्टिं वक्तीति दृष्टिसृष्टौ प्रमाणम् इति चेत् । पाणिपेषादिना प्रबोधितस्य सुप्तस्य क आधार इति यत्रैष एतत्सुप्तोऽभूद् इत्यादिना काश्येन पृष्ठस्य एषोऽन्तर्हृदय आकाशस्तस्मिन् शेते इत्यादिना प्रतिवचनं ब्रुवता काश्येनैव आकाश-शब्दवाच्यः परमात्मा सुप्तपुरुषाधारत्वेन य उक्तो ऽस्मादात्मन इत्यत्रात्मशब्देन परमर्शात् । अन्यथा वाक्यशेषे हिता नाम नाड्य इति नाडीसत्वप्रतिपादनं विरुद्ध्येत । न हि सुषुप्तौ तद्विषयकदृष्टिरस्ति ।

एतेन केन क्रमेण सुप्तो भवतीत्यपेक्षायां ‘हिता नाम नाड्यो हृदयात्पुरीततमभिप्रतिष्ठन्ते ताभिः प्रत्यवसृप्य पुरीतति शेते’ इत्यादिना सुषुप्त्यव्यवहितकाले क्रमोक्तये नाडीसत्वं प्रतिपाद्यते, न तु सुषुप्तिकालेऽपि इति परास्तम् । यदा सुप्तो भवति तदा न कस्यचन वेद हिता नाम नाड्य इत्यत्र यदेतिशब्दनिर्देशात् तदेत्यवश्यमवगतेः सुषुप्तिकाल एव हितानामक- नाड्यादिसत्वावगमात् । पुरीततस्य सुप्ताधारत्वश्रुतेश्च ।

ननु यत्रैष इति प्रश्नवाक्ये यत्रेति नाधारप्रश्नः, किं तु कालप्रश्नः । अन्यथा क्वैष तदाऽभूद् इति पुनर्निर्देशप्रश्नानुपपत्तेरिति चेन्न । तथापि क्वेत्याधारप्रश्नस्यैवोत्तरम् एषोऽन्त-र्हृदय आकाश इति । तत एव च सृष्टिः । वस्तुतस्तु यत्रेत्याधारप्रश्न एव । यत्राधारे सुप्तोऽभूत्स किंप्रकारक आधार इति यत्रक्वशब्दयोरेकार्थत्वात् । किं च भुक्तस्य गलाधो-गतस्यान्नस्य दृष्टेरभावेन तेन ते तृष्णादिकम् उदरगतैरज्ञातैः काम्यादिभिः पीडादिकं च न स्याद् आप्रवातादिरौगैश्च पीडा न स्यात् । न हि ते दृश्यन्ते । भुक्तान्नादेरदृष्टपृष्ठभागेन पतनं च न स्यात् । अज्ञातभक्षितविषादेर्मरणं च न स्यात् । निद्रादावज्ञातवृश्चिक-सर्पादिदंशात् पीडामरणादिकं च न स्यात् ।

**॥ इति दृष्टिसृष्टिभङ्गः ॥**

