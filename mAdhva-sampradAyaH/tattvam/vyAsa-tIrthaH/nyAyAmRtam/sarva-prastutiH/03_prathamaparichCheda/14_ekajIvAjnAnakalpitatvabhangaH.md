+++
title = "१४ एकजीवाज्ञानकल्पितत्वभङ्गः"

+++


## यच्चेदमुच्यते– ‘‘एकमेव च शरीरं सजीवमन्यानि तु स्वाप्नशरीरव-न्निर्जीवानि

**५३. एकजीवाज्ञानकल्पितत्वभङ्गः**

# **न्यायामृतं**

यच्चेदमुच्यते– ‘‘एकमेव च शरीरं सजीवमन्यानि तु स्वाप्नशरीरव-न्निर्जीवानि । कृत्स्नं च जगत्तदज्ञानकल्पितम् । बद्धमुक्तव्यवस्था तु नास्त्येव । जीवस्यैकत्वात् । गुरुशिष्यादिव्यवस्था तु यावदविद्यं स्वप्नवद्युक्ता । निवृत्तायां तु तस्यां नास्त्येव’’ इति । तन्न । तस्मिन्नेकस्मिन् जीवे सुप्ते जगद-प्रतीत्यापातात् । दृष्टिसृष्टिपक्षे तस्य सुषुप्तावुद्धोधकस्य संस्कारादेरप्यभावेन पुनरुद्बोधायोगाच्च । मम कल्पकत्वे तव मोक्षार्थं प्रवृत्त्ययोगेन तवैव कल्पकत्वे वाच्येऽस्मदादिबोधार्थं तव शब्दप्रयोगरूपस्वक्रियाविरोधाच्च । परमार्थतो मया नोच्यत इति चेन्न । व्यवहारत उक्तावपि मूकोऽहमित्यादाविव स्वक्रिया-विरोधात् । न च स्वाप्नपुरुषवत् त्वत्कल्पितत्वादहं न पर्यनुयोज्य इति वाच्यम् । अपर्यनुयोज्यत्वे निर्मर्यादतया कथानधिकारापातात् । सजीवशरीर इवान्यत्रापि प्रतिशरीरमहं दुःखी अहं संसारी अहमस्वाप्समिति संसाराद्याधार-जीवात्मानुभवाच्च । न चेयं धीर्भ्रान्तित्वादेव निर्जीवेष्वेव शरीरेषु युक्ता । तेषामयं दुःखीत्यादिभ्रान्तिविषयत्वेऽप्यहं दुःखीत्यादिभ्रान्त्याधारत्वायोगात् । न हि स्वाप्नानि शरीराणि तथा भ्राम्यन्ति । न चेयं धीः सर्वदेहानुगत-चिन्मात्रस्यैव न तु जीवस्येति युक्तम् । प्रतिबिम्बरूपे जीव एव तदौचित्यात् ।

ननु जीवो न ब्रह्मप्रतिबिम्बादिः, किं तु कौन्तेयस्यैव राधेयत्ववद् ब्रह्मण एव जीवत्वं तच्च सर्वदेहगतमिति चेत्, कथं तर्हि शरीरान्तराणां निर्जीवत्वम् । वक्ष्यते च कल्पितेनापि संसारेण कदाऽप्यस्पृष्टचैतन्याभावे नित्यमुक्तत्व-श्रुतिविरोधः । नापीयं धीः कल्पकजीवकल्पितजीवान्तरस्य । कल्पितस्य भ्रान्त्याधारत्वायोगात् । अन्यथा अज्ञानभ्रान्तिसम्यग्ज्ञानमोक्षाणामैकाधिकरण्य-नियमेन बहुजीववादः स्यात् । कल्पितस्य जीवस्य कल्पकं प्रति प्रत्यक्त्वा-योगाच्च । अप्रत्यक्त्वेन भासमाने च प्रत्यक्त्वारोपायोगात् । अन्यस्य च प्रत्यक्त्वेनानुभवितुश्चेतनस्याभावात् । तथानुभवापलापे च तस्याप्येकस्य जीवस्याद्वैतश्रुतेश्चासिद्धेः । ननु चोक्ता दोषा एकशरीरैकजीववादे, न त्वनेक-शरीरैकजीववादे, तस्य सर्वत्रापि सत्त्वादिति चेन्न । तथात्वेऽननुसन्धाने तन्त्रस्य व्यावहारिकजीवभेदस्याप्यभावेन योगिनोऽनेकशरीरेष्विव तस्य सर्वशरीरगतदुःखाद्यनुसन्धानापातात् । तस्य शुकादिदेहस्थस्य तत्त्वज्ञान-मोक्षावन्यदेहस्थस्य तु न ताविति बन्धमोक्षादिसङ्करापाताच्च । तस्यैव तमेव प्रति प्रत्यक्त्वपराक्त्वयोरयोगेन मैत्रं प्रति त्वमिति धीविषयस्य चैत्रस्य तमेव प्रत्यहमिति धीविषयत्वायोगाच्च ।

किं च श्रुतिषु ‘‘अविद्यायामन्तरे वर्तमाना’’ इत्यादावविद्या ‘‘रमणीय-चरणा’’ इत्यादौ कर्मबन्धः ‘‘सति सम्पद्य न विदु’’रित्यादौ सुषुप्तिः ‘‘वेदान्तविज्ञानसुनिश्चितार्था’’ इत्यादौ तत्त्वज्ञानं ‘‘परामृतात्परिमुच्यन्ति सर्वे’’ इत्यादौ मुक्तिश्च चेतनधर्मः कथमनेकेषूच्येत । न ह्यस्मिन्मते चेतन-बहुत्वं व्यावहारिकमप्यस्ति । न च मुक्तादिबहुत्वं प्राप्तम् । येन श्रुतिरतत्परा स्यात् । किं चैकस्यैव जीवस्येश्वरादिसर्वकल्पकत्वे जीवस्य कारणत्वं निषिध्येश्वरस्य कारणत्वविधायकैरविद्यायाश्चिन्मात्राश्रितत्वभङ्गे वक्ष्यमाणैः श्रुतिस्मृतिसूत्रैर्विरोधः । किं चैवं सर्वज्ञत्वसर्वकर्तृत्वादिश्रुतीनां निर्विषयत्वं स्यात् । चिन्मात्रे ज्ञत्वस्यैवाभावाद् । ईश्वरस्य च अयं सर्वज्ञ इति जीवेन कल्पितत्वेऽप्यहं सर्वज्ञ इति ज्ञातृत्वाभावेन, ‘‘तान्यहं वेद सर्वाणि’’ इत्याद्ययोगात् । जीवस्य चासार्वज्ञादिनैवानुभवात् । अपि च यः कल्पको जीवस्तस्यापि भावितत्त्वज्ञानमुपदेशसाध्यम् । ‘‘आचार्यवान् पुरुषो वेद’’ इति श्रुतेः । न चान्यस्तत्त्वविद् गुरुरस्ति ।

ननु स्वप्नवत्तत्त्ववित्त्वेनैवान्यो गुरुः कल्पित इति चेन्न । तत्त्वविद् गुरुः शिष्यायाद्वैतमुपदिशतीति भ्रान्तेः कल्पके जीवे प्रागेव जातत्वेनाद्वैतस्य ज्ञात-तया तदैव मोक्षापातात् । तत्त्वविशेषवित्त्वेन गुरुकल्पनाकाल एव तत्त्वस्य ज्ञाततया पुनरुपदेशवैयर्थ्याच्च । गुरोः कल्पितत्वस्यापि तत्त्वान्तर्गतत्वेन तत्त्ववित्त्वेन कल्पनाकाल एव गुरोः कल्पितत्वस्य निश्चिततया तच्छ्रवणे प्रवृत्त्ययोगाच्च । स्वप्ने तु शब्दविशेषवक्तृत्वेनैव गुरुकल्पना न तूपदेशसाध्य-ज्ञानविषयतत्त्वविशेषवित्त्वेन । न च प्रकृतेऽपि तथा ‘‘यदेव भगवान् वेद तदेव मे ब्रूहि’’ इत्यादिश्रुतेः ‘‘उपदेक्ष्यन्ति ते ज्ञानं ज्ञानिनस्तत्त्वदर्शिनः’’ इत्यादिस्मृतेश्चायोगात् ।

किं च ‘‘स्वाध्यायप्रवचनाभ्यां न प्रमदितव्यम्’’ इत्यादिविधिरपि भावि-तत्त्वज्ञानं कल्पकं चेतनं प्रत्येव । न च तस्य शिष्यः स्वाज्ञानकल्पित इति जानतस्तन्मोक्षार्थं प्रवचने प्रवृत्तिर्युक्ता । स्वप्ने तु कल्पितत्वाज्ञानात्प्रवृत्तिः । न चापरोक्षज्ञानाभावात्प्रवृत्तिः । दिङ्मोहादौ परोक्षज्ञानेनापि तत्प्रतिबन्धात् । न च संस्कारवशात् प्रवृत्तिः । न ह्ययं वेगादिवद् बलात्प्रवर्तकः । किं तु तत्त्वनिश्चयप्रवृत्तिप्रतिबन्धद्वारा । ततश्च भिक्षाटनादौ कथञ्चित् प्रवर्ततां नाम । औतं बोधयंस्तु कथं तदनुसन्धानहीनः स्यात् ? न चायं स्वाप्नगुरुवत् कल्पितत्वादपर्यनुयोज्यः । कल्पकस्यैव गुरुत्वोक्तेः । कल्पितत्वेऽपि तत्त्व-ज्ञानहेतुत्वेन वेदस्य मीमांस्यत्ववद् गुरोरपि पर्यनुयोज्यत्वाच्च । अन्यथा कथासु सदुत्तराप्रतीतावहं त्वत्कल्पितो न पर्यनुयोज्य इत्येवोत्तरं स्यात् ।

एतेन यावदविद्यं स्वप्नवद् व्यवस्थेति निरस्तम् । इह कल्पक एव शिष्यत्वगुरुत्वयोरुक्तत्वेन स्वाप्नवैषम्यात् । किं च स कल्पकजीव इदानीं निश्चिताद्वैतो न वा ? आद्ये इदानीं संशयाद्यभावेनाद्वैतशास्त्रप्रणयनादि व्यर्थं स्यात् । अन्त्ये त्वद्वैतशास्त्रं प्रमामूलं न स्यात् । अपि च सोऽमुक इत्य-निश्चितो, निश्चितो वा ? नाद्यः । बह्वायाससाध्यमोक्षार्थं प्रवृत्त्ययोगात् । न चाभिसन्धिपूर्विकाऽपीयं प्रवृत्तिः कल्पितत्वादपर्यनुयोज्या । कथासु स्वक्रिया-विरोधादेरप्यनुद्भाव्यतापातात् । न द्वितीयः । त्वया जीवन्मुक्तत्वेन निश्चि-तेष्वद्वैतिषु मृतेष्वपि विश्वभ्रमानुवृत्तिदर्शनेन स गुरुश्शिष्यो वा, गुरुत्वेऽपि चैत्रौ मैत्रो वेति निश्चेतुमशक्यत्वात् । ननु गुरुशिष्यादिशब्दैः केनचित्क्रोडीकृतं चैतन्यमुच्यते निरस्तसमस्तभेदं वा ? नाद्यः । तस्य मिथ्यात्वेनाकल्प-कत्वात् । अन्त्ये कथमनिश्चयः ? तस्यैकत्वादिति चेत् । मैवम् । भ्रमाधिष्ठा-नस्य चिन्मात्रस्यैकत्वेऽपि तस्य मुखमात्रस्थानीयस्यासंसारित्वेनाकल्पकत्वात् । तस्य मोक्षार्थं प्रवृत्त्ययोगाच्च । कल्पकानां च संसारिणामनेकेषामुपलम्भेनायं सत्यः संसारीत्यनिश्चयेन मुमुक्षुप्रवृत्त्ययोगात् ।

अपि चानादौ संसारे कस्यचित्तत्त्वज्ञानं मुक्तिश्चाभून्न वा ? आद्ये इदानीं संसारोपलब्धिर्न स्यात् । जीवान्तराभावात् । नान्त्यः, सम्प्रदायाभावेनोत्तर-त्रापि तत्त्वज्ञानासम्भवात् । तत्त्ववित्त्वेन कल्पितगुरुसम्प्रदायस्य च निरासात् । तत्त्ववित्त्वेन श्रुत्यादिसिद्धानां शुकादीनां त्वदभिमतानां गौडपादादीनां चाभूता मुक्तिरन्यस्य भविष्यतीत्याशायोगाच्च । मोक्षशास्त्रप्रामाण्यात् सा युक्तेति चेदेवं यदि शास्त्रे श्रद्धा तर्हि ‘‘तद्यो यो देवानां प्रत्यबुध्यत स एव तदभवत्तथर्षीणां तथा मनुष्याणाम्’’ ‘‘अजो ह्येको जुषमाणोऽनुशेते जहात्येनां भुक्त-भोगामजोऽन्यः’’ ‘‘बहवो ज्ञानतपसा पूता मद्भावमागताः’’ इत्यादि-श्रुतिस्मृतिप्रामाण्यात् पूर्वमपि केषाञ्चिन्मुक्तिः किं न स्यात् ? न हि प्रत्यक्षेण, सुखदुःखाद्यनुसन्धानाननुसन्धानादिलिङ्गेन, ‘‘चेतनश्चेतनानाम्’’ इत्यादि-श्रुत्या, ‘‘इदं ज्ञानमुपाश्रित्य मम साधर्म्यमागताः’’ इत्यादिस्मृत्या च सिद्धे जीवभेदे बाधकमस्ति । ‘‘अनादिमायया सुप्तो यदा जीवः’’ इत्यादि-श्रुतावेकवचनं तु ‘‘यदा नीतिपरो राजा’’ इत्यादिवत्, ‘‘स्वर्गकामो यजेत’’ इत्यादिवच्च युक्तम् । अन्यथा ‘‘इति सृष्टौ विनिश्चिताः’’ इति पूर्वेण, ‘‘स पूज्यः सर्वभूतानाम्’’ इत्युत्तरेण च जीवभेदवाक्येन विरोधात् । न चाविद्यैक्येन तदुपहितजीवस्यैकत्वेऽप्यन्तःकरणोपहितानामनेकत्वाद् बद्धमुक्त-व्यवस्थेति वाच्यम् । जीवभावेऽन्तःकरणोपाधेरपि तन्त्रत्वे बहुजीववादा-पाताद् । अननुगमाच्च । अतन्त्रत्वे देहादिनिवृत्तिवदन्तःकरणनिवृत्तेरप्य-मुक्तित्वेनोक्तव्यवस्थायोगात् ।

एतेनैव हिरण्यगर्भ एव ब्रह्मप्रतिबिम्बो मुख्यो जीवः । अन्ये तु तत्प्रति-बिम्बभूता जीवाभासाः संसारादिभाज इति निरस्तम् । हिरण्यगर्भमुक्तितः प्राक्कस्याप्यमुक्त्यापातात् । अतीतहिरण्यगर्भमुक्तेः श्रुत्यादिसिद्धत्वेनेदानीं संसार्युपलम्भायोगाच्च । सादिहिरण्यगर्भप्रतिबिम्बस्थस्य संसारस्य सादित्वा-पाताच्च । न चातीतकल्पानामानन्त्येनैकैकस्मिन् कल्पे एकैकस्य मुक्तावपि एकैकमाषापचये माषराश्यपचयवत् क्रमेण सर्वजीवमुक्तेरिदानीं संसारोपलम्भो न स्यादिति बाधकम् । कल्पानन्त्यात्क्षणानन्त्य इव क्षणानन्त्या-ज्जीवानन्त्येऽतिशयस्य

अतीतानागताश्चैव यावन्तः सहिताः क्षणाः ।

अतोऽप्यनन्तगुणिता जीवानां राशयः पृथक् ॥

इत्यादिस्मृतिसिद्धत्वेन प्रतिक्षणमेकैकमुक्तावपीदानीं संसारोपलम्भसम्भवात् । तस्माद्

एकजीवमतं शब्दयुक्तिप्रत्यक्षबाधितम् ।

तदप्रमाणतायां तु सोऽपि जीवो न सिद्ध्यति ॥

तस्माज्जगन्नाविद्यकमिति ।

## **अद्वैतसिद्धिः**

स च द्रष्टैक एव । तन्नानात्वे मानाभावात् । ननु– कथमेक एव जीवः ? प्रतिशरीरं ‘अहं सुखी, अहं दुःखी, अहं संसारी, अहमस्वाप्स’मित्याद्यनुभवविरोधादिति चेन्न । अविद्यावशाद् ब्रह्मैवैकं संसरति । स एव जीवः । तस्यैव प्रतिशरीरमहमित्यादिबुद्धिः । स्वाप्नशरीरे ‘अयं सुखी, अयं दुःखी’ इत्येव यत्र बुद्धिर्न त्वहं सुखीत्यादि, तत्तु निर्जीवम् । यत्र त्वहमित्यादि तत् सजीवम् । जाग्रच्छरीरान्तरे अहमिति प्रतीत्यवच्छेदके सजीवतोक्तिर्न द्वितीयेन जीवेन सजीवत्वमित्यभिप्रेत्य । तत्र मानाभावात् । बन्धमोक्षादिव्यवस्था-नुपपत्तिस्तत्र मानमिति चेन्न । बन्धमोक्षगुरुशिष्यादिव्यवस्थायाः स्वप्नवद्यावदविद्यमुपपत्तेः । न चैवं तस्मिन्नेकस्मिन्नेव जीवे सुप्ते समस्तजगदप्रतीत्यापातः । समष्ट्यभिमानिनो मुख्य-जीवस्यासुप्तत्वात् । तस्मिन् लयकाले प्रसुप्ते जगदप्रतीतेः । अन्तःकरणावच्छिन्ने जीवाभासे तु सुप्ते तमेव प्रति जगदप्रतीतिः । न त्वन्यानपि प्रति । तदुपाधीनामप्रलीनत्वात् । संस्कारस्य कारणात्मना स्थितेर्न सुप्तस्य पुनरुत्थानानुपपत्तिरित्युक्तम् ।

एतेन– मम कल्पकत्वे तव मोक्षार्थं प्रवृत्त्ययोगः । तव कल्पकत्वे त्वत्कल्पिता-स्मदादिबोधार्थं तव शब्दप्रयोगाद्यनुपपत्तिः । न च स्वप्नवत् पर्यनुयोगायोगः । एवमपर्यनु-योज्यत्वे निर्मर्यादतया कथानधिकारप्रसङ्गादिति निरस्तम् । चैत्रमैत्रादिसर्वाभिमानिनो जीवस्य कल्पकत्वेन तव ममेत्यादिविकल्पानुपपत्तेः । नापि स्वक्रियादिविरोधः । स्वक्रियायाः कल्पितत्वादिनिश्चयविरहकालीनत्वेन पर्यनुयोगायोगात् । अथ ब्रह्मण एव जीवत्वेन तस्यैव बन्धमोक्षाविति तस्य नित्यमुक्तत्वादिश्रुतिविरोधः । न । मुक्तेः स्वस्वरूपत्वेन बन्धस्य चाऽविद्यकत्वेन तदविरोधः । न हि मृगतृष्णिकाकल्पितोदकेन स्वभावशुष्काऽपि मरुभूमि-रार्द्रीभवति ।

एतेन कल्पितस्य जीवस्य कल्पकं प्रति प्रत्यक्त्वायोगः । तेन कल्पकेन प्रत्यक्त्वेना-ज्ञानात् । अन्यस्यानुभवितुरभावात् । तथाऽनुभवापलापे एकजीवाद्वैतश्रुत्यादेरप्यसिद्धिरिति निरस्तम् । अनेकशरीरैकजीववादस्याङ्गीकारात् । न च तर्हि तमेव प्रति प्रत्यक्त्वपराक्त्व-योरयोगः । मैत्रं प्रति त्वमिति धीविषयस्य चैत्रस्य तमेव प्रति अहमिति धीविषयत्वा-योगश्चेति वाच्यम् । भिन्नभिन्नान्तःकरणाभेदाध्यासेन तत्तदन्तःकरणमादाय प्रत्यक्त्व-पराक्त्वाहमित्यादिबुद्धिविषयत्वव्यवस्थोपपत्तेः । न च चैत्रसुखदुःखादीनां मैत्रेणानुसन्धाना-पत्तिः । अन्तःकरणावच्छिन्नेनाविद्यावच्छिन्नेन वा ? नाद्यः । तत्र परस्परं भेदात् । न द्वितीयः । इष्टापत्तेः । अत एव चैत्रस्य शुक्तिसाक्षात्कारेण रजतभ्रमनिवृत्तावन्येषामपि तन्निवृत्तिः स्यादिति निरस्तम् । अन्तःकरणभेदेन व्यवस्थोपपत्तेः । ननु एवं मुक्तावपि चैत्राद्यन्यतमान्तःकरणावच्छेदेन साक्षात्कारे उत्पन्ने तदवच्छेदेनैव संसारनिवृत्तिः स्यात्, न तु तदितरान्तःकरणावच्छेदेनापीति चेन्न । तत्साक्षात्कारस्य सविलासमूलाज्ञाननिवृत्तिरूपतया तत्कालेऽन्तःकरणस्याभावेन वैषम्यात् ।

ननु श्रुतिषु ‘अविद्यायामन्तरे वर्तमानाः’ इत्यादावविद्या, ‘रमणीयचरणाः’ इत्यादौ कर्मबन्धः, ‘सति सम्पद्य न विदुः’ इत्यादौ सुषुप्तिः, ‘वेदान्तविज्ञानसुनिश्चितार्थाः’ इत्यादौ तत्त्वज्ञानं, ‘परामृतात्परिमुच्यन्ति सर्वे’ इत्यादौ मुक्तिश्च चेतनधर्मः कथमनेकेषूच्यत इति चेन्न । ‘अनादिमायया सुप्तो यदा जीवः प्रबुध्यते’ इत्यादिश्रुतिस्थैकवचनप्राप्तैकत्व-विरोधेनोदाहृतश्रुतीनामनेकत्वपरत्वाभावात् । सर्वजनीनभ्रमसिद्धतदनुवादेनाविरोधात् । न चोदाहृतश्रुतिविरोधेन ‘इति सृष्टौ विनिश्चिताः’ इति पूर्वेण ‘स पूज्यः सर्वभूतानाम्’ इत्युत्तरेण च विरोधेनेदमेकवचनं ‘यदा नीतिपरो राजा,’ ‘स्वर्गकामो यजेत’ इत्यादि-वन्नैकत्वपरमित्येव किं न स्यादिति वाच्यम् । प्रत्यक्त्वपराक्त्वत्वमहमित्यादि व्यवहार-प्रयोजकान्तःकरणाभेदाध्यासबलाद् बहुत्वस्य प्राप्तत्वेन पूर्वोत्तरवाक्योदाहृतश्रुत्यादीनाम-तत्परत्वात् । न च मुक्तबहुत्वं नान्यतः प्राप्तमिति वाच्यम् । जीवबहुत्वस्य प्राप्तत्वेन मुक्त्यंश एवाप्राप्तत्वपर्यवसानात् । न चैकस्यैव जीवस्य सर्वकल्पकत्वे जीवस्य कारणत्वं निषिध्य ईश्वरकारणत्वविधायकैः श्रुत्यादिभिर्विरोधः । अविद्यायाश् चिन्मात्राश्रयत्वोपपादने निरसिष्यमाणत्वात् । न चैवं सर्वज्ञत्वसर्वकर्तृत्वादिबोधकश्रुतीनां निर्विषयत्वम् । शुद्धचैतन्ये ज्ञत्त्वस्यैवाभावात् । ईश्वरस्य च जीवभिन्नस्याभावाद्, जीवे सार्वज्ञ्यस्यानुभवबाधितत्वादिति वाच्यम् । समष्ट्यभिमानिनो जीवस्य सर्वज्ञत्वसर्वकर्तृत्वादिस्वीकारात् । न चानुभवविरोधः । अन्तःकरणाभेदाध्यासबलात्तदननुभवतद्विपरीतानुभवयोरुपपत्तेः । सर्वाभिमानिनस्तु सार्वज्ञ्यानु-भवोऽस्त्येव । अत एव ‘तान्यहं वेद सर्वाणि न त्वं वेत्थ परन्तप’ इत्याद्युपपद्यते । न च ‘आचार्यवान् पुरुषो वेद’ इति श्रुतेरुपदेशं विना जीवस्य तत्त्वज्ञानमनुपपन्नम् । उपदेष्टव्या-दन्यस्य चैतन्यस्याभावाच्च नोपदेशो युज्यत इति वाच्यम् । स्वप्न इवोपदेष्टुः कल्पितस्य सम्भवात् ।

ननु उपदेष्टृत्वं न कल्पितमात्रस्य । किन्तु तत्त्ववित्त्वेन कल्पितस्य । तथा चोप-देशात्प्राक् तत्त्वज्ञाने तदैव मोक्षापत्तिः । उपदेशवैयर्थ्यं च । न चैवं स्वप्नेऽपि तुल्यम् । तदा हि शब्दविशेषवक्तृत्वेनैव गुरुकल्पना, न तूपदेशसाध्यज्ञानविषयविशेषवित्त्वेनेति विशेषादिति चेन्न । अत्रापि तद्वदेव वाक्यविशेषवक्तृत्वेनैव तत्कल्पनसम्भवात् । ननु तर्हि ‘यदेव भगवान्वेद तदेव मे ब्रूहि’ इत्यादिश्रुतिः, ‘उपदेक्ष्यन्ति ते ज्ञानं ज्ञानिनस्तत्त्वदर्शिनः’ इत्यादिस्मृतिश्चायुक्ता स्यादिति चेन्न । सामान्यतो मोक्षोपयोगिज्ञानविषयवित्त्वेनाज्ञाततत्त्व-वित्त्वेन तत्त्वमस्यादिवाक्यवक्तृत्वेन वा कल्पितस्य उपदेष्टृत्वसम्भवेन उदाहृतवाक्या-विरोधात् । अन्यथा तवापि मते तत्त्ववित्त्वेन प्रमित एवाचार्यत्वेनानुसरणीय इति प्रथमत एव तत्त्वज्ञाने तत्कालमोक्षापत्त्युपदेशवैयर्थ्यादिकं च स्यात् । एतेन ‘स्वाध्यायप्रवचनाभ्यां न प्रमदितव्यम्’ इत्यादिविधिरपि भावितत्त्वज्ञानिकल्पकचेतनं प्रत्येव । न च तस्य शिष्यः स्वाज्ञानकल्पित इति जानतस्तन्मोक्षार्थं प्रवचने प्रवृत्तिर्युक्ता । न च स्वप्नवत् कल्पितत्वाज्ञानात्प्रवृत्तिः । तत्त्वविदस्तदज्ञानानुपपत्तेरिति निरस्तम् । स्वप्नगुरुवत् कल्पि-तत्वेन गुरोरपर्यनुयोज्यत्वात् । न च तत्त्वज्ञानहेतुत्वेन वेदस्य मीमांस्यत्ववद् गुरोरपि पर्यनुयोज्यत्वमिति वाच्यम् । तर्केण वेद इव तत्तद्रूपकल्पनया गुरावपि तत्परिहारात् । न च कथास्वपि सदुत्तरापरिस्फूर्तावहं त्वत्कल्पितो न पर्यनुयोज्य इत्युत्तरं स्यादिति वाच्यम् । कथायाः कल्पितत्वानिश्चयकालीनत्वेन समयबन्धविशेषनिबन्धनत्वेन च तादृगुत्तरानव-काशात् । तस्माच्छिष्यवद् गुरोरपि कल्पितत्वात् स्वप्नवत्सर्वव्यवस्थोपपत्तिः ।

अथ कल्पको न निश्चिताद्वैतः । शास्त्रप्रणयनवैयर्थ्यात् । नाप्यनिश्चिताद्वैतः । शास्त्रस्य प्रमामूलकत्वाभावप्रसङ्गादिति चेन्न । प्रमामूलकत्वाभावेऽप्यबाधितविषयत्वेन शास्त्रप्रामाण्योप-पत्तेरन्त्यपक्षाभ्युपगमात् । न चामुकः स इत्यनिश्चये बह्वायाससाध्यमोक्षार्थं प्रवृत्त्ययोगः । प्रतिशरीरमहमहमिकया ‘बद्धोऽहम्’ इति निश्चयस्य स्वानुभवसाक्षिकत्वेन प्रवृत्तिसम्भवात्, एकेनैव जीवेन चैत्रमैत्रादिशरीराणां सजीवत्वसम्भवस्य प्रागेवोक्तत्वात् । किं च चैत्रमैत्रादिषु ‘कोऽसौ’ इति प्रश्नस्य किं केनचित् क्रोडीकृतं चैतन्यं विषयः । किं वा निरस्तसमस्तभेदम् । नाद्यः । तस्य कल्पितत्वेनाकल्पकत्वात् । न द्वितीयः । तस्यैकत्वेन तदनिश्चयासिद्धेः । शुद्धचित एकत्वेन वस्तुतोऽसंसारित्वेऽपि आवरणविक्षेपशक्तिद्वय-शालिस्वाश्रिताविद्यावशात् संसारित्वकल्पकत्वमोक्षार्थं यतमानत्वाद्युपपत्तिः ।

नन्वनादौ संसारे कस्यचित्तत्त्वज्ञानं मुक्तिश्चाभून्न वा ? आद्ये इदानीं संसारोपलब्धिर्न स्यात् । जीवस्यैकत्वाद् । अन्त्ये सम्प्रदायासम्भवेन तत्त्वज्ञानासम्भव इति चेन्न । न ह्यसाम्प्रदायिकत्वमुत्पत्तिविरोधि । अपूर्वजातीयानुत्पत्तिप्रसङ्गात् । किन्तु कारणासत्त्वम् । तन्नेदानीमुपदेष्ट्रादिकारणस्य कल्पनासुदृढस्य सत्त्वात् । जीवैक्यस्य प्रमाणासिद्धत्वेन संसारोपलम्भ एवातः पूर्वं तत्त्वज्ञानानुत्पत्तौ प्रमाणम् । न च तत्त्ववित्त्वेन श्रुत्यादिसिद्धानां शुकवामदेवादीनां मुक्तिर्मा भूत्, मम तु भविष्यतीति कथं श्रद्दध्यादिति वाच्यम् । शास्त्रप्रामाण्यदार्ढ्यादिति गृहाण । अन्यथा तेषां महानुभावानां मुक्तत्वेऽपि मम भविष्यति न वेति शङ्कापिशाच्या प्रवृत्तिप्रतिबन्धापत्तेः । ननु तर्हि श्रुतिप्रामाण्यबलादेव तत्सिद्धो जीवभेदः, पूर्वमपि केषाञ्चिन्मोक्षश्चाभ्युपेयताम् । श्रूयते हि ‘तद्यो यो देवानां प्रत्यबुध्यत स एव तदभवत्तथर्षीणां तथा मनुष्याणाम्’, ‘अजो ह्येको जुषमाणोऽनुशेते जहात्येनां भुक्तभोगामजोऽन्यः’, ‘नित्यो नित्यानां चेतनश्चेतनानाम्’ इत्यादि । स्मर्यते च –

बहवो ज्ञानतपसा पूता मद्भावमाश्रिताः ।

इदं ज्ञानमुपाश्रित्य मम साधर्म्यमागताः ॥

इत्यादीति चेन्न । उक्तवाक्यानां सार्वलौकिकभ्रमसिद्धभेदानुवादकत्वेन तत्परत्वाभावात् । जीवैक्यबोधकवाक्यानां च मानान्तराप्राप्तस्वार्थपरत्वात् । स्वप्नन्यायेन भेदस्य कल्पितत्वो-पपत्तेश्च । ज्ञानस्तुतिपराणि वाक्यानि नात्मभेदं प्रमातुं शक्नुवन्ति । तात्पर्यवद्वाक्या-विरोधेनातात्पर्यवद्वाक्यानां गुणवादत्वोपपत्तेः ।

‘‘अतीतानागताश्चैव यावन्तः सहिताः क्षणाः ।

 ततोऽप्यनन्तगुणिता जीवानां राशयः पृथक् ॥’’

इत्यादिस्मृतिरपि जीवोपाधिभेदानुवादकतया व्याख्येया । तस्मादविद्योपाधिको जीव एक एवेति सिद्धम् । इत्यद्वैतसिद्धौ एकजीवाज्ञानकल्पितत्वोपपत्तिः ॥

### **न्यायामृततरङ्गिणी**

॥ तस्मिन्निति ॥ आन्ध्यमप्रतीतिः । ननु सुप्त्यभिमानिनो मुख्यजीवस्य हिरण्यगर्भस्यासुप्तत्वान्न जगदान्ध्यम् । तस्मिंस्तु लयकाले सुप्ते जगदप्रतीतिरिष्टैव । अन्तःकरणावच्छिन्ने जीवाभासे तु सुप्ते तमेव प्रति जगदप्रतीतिः । न त्वन्यानपि प्रति । तदुपाधीनामप्रलीनत्वात् । मैवम् । अन्तःकरणावच्छिन्नानां जीवाभासानां चित्त्वे नानाजीववादापत्तेः । अचित्त्वे जगदान्ध्यापातात् । अतीतहिरण्यगर्भमुक्तेः प्रमाणसिद्धत्वेनेदानीं संसार्युपलम्भायोगादिति वक्ष्यमाणत्वाच्च ॥ दृष्टिसृष्टीति ॥ कारणात्मनाऽपि संस्कारावस्थानायोगस्योक्तत्वादित्यर्थः । स्वप्नपुरुषवत् स्वप्नद्रष्टृ-पुरुषवत् । त्वदिति पञ्चम्यन्तं पर्यनुयोज्य इत्यनेन सम्बध्यते । चैत्रमैत्रादि-सर्वाभिमानिनो जीवस्य कल्पकत्वेन तव ममेत्यादिकल्पना न युक्तेति तु निरस्तम् ॥ अनुसन्धानापातादिति ॥ ननु भिन्नभिन्नान्तःकरणभेदाध्यासेन तत्तदन्तःकरण-मादाय प्रत्यक्त्वपराक्त्वत्वमित्यादिबुद्धिविषयत्वं सुखानुसन्धानाननुसन्धानादिकं चोपपन्नमिति । मैवम् । बन्धतत्वज्ञानमोक्षावच्छेदकानामन्तःकरणादीनां भेदे नानाजीववादापत्तेः । तदभेदे तु दुःखाद्यनुसन्धानप्रत्यक्त्वाद्यनुपपत्तेर्दुष्परिहरणीय-त्वात् । वक्ष्यते चैतज्जीवभेदप्रस्तावे ।

॥ यदेव मे भगवान् वेदिति ॥ एतेन सामान्यतो मोक्षोपयोगिज्ञानविषय-चित्त्वेन तत्त्वमस्यादिवाक्यवक्तृत्वेन वा कल्पितस्योपदेष्टृत्वमिति निरस्तम् । भेदस्यापि तादृशज्ञानविषयत्वसम्भावनया विशिष्य ज्ञातव्यत्वात् । भेदवादिनोऽपि तत्त्वमस्यादिवाक्यवक्तृत्वाच्च ॥ मीमांस्यत्ववदिति ॥ न च तर्केण वेद इव तत्तद्रूपकल्पनया गुरावपि तत्परिहार इति वाच्यम् । तथा कल्पनासम्भवस्योक्तत्वात् ॥ सदुत्तरेति ॥ न च कथायाः कल्पितत्वानिश्चयकालीनत्वेन समयबन्धविशेष-निबन्धनत्वेन तादृगुत्तरानवकाश इति वाच्यम् । औतिनः कल्पितत्वनिश्चयव-तस्तदनिश्चयसमयबन्धविशेषयोरसम्भवात् ॥ सम्प्रदायाभावेनेति ॥ ननु सम्प्रदायाभावेऽप्यपूर्ववदुत्पत्तिरस्त्विति चेन्मूर्खोऽसि । न ह्यनादौ संसारेऽद्याप्यनु-पपन्नजातीयमपूर्वमुत्पद्यत इति कोऽप्यभ्युपैति । किन्तूत्पन्नपूर्वजातीयमेवा-पूर्वमग्रेऽप्युत्पद्यते । कर्मणां तज्जन्यापूर्वाणां तत्फलानां च नियतत्वात् ॥ तत्त्व-वित्त्वेनेति ॥ कल्पनाकाल एव तत्त्वस्य ज्ञातत्वादुपदेशानर्थक्यादिनेत्यर्थः ॥ इति पूर्वेणेति ॥ ‘इच्छामात्रं प्रभोः सृष्टिरिति सृष्टौ विनिश्चिता’ इति पूर्ववाक्ये बहुवचनेन ॥ उत्तरेणेति ॥ ‘त्रिषु धामसु यत् तुल्यं सामान्यं वेत्ति निश्चितः । स पूज्यः सर्वभावानां वन्द्यश्चैव महामुनिः’ इत्युत्तरवाक्ये पूजावन्दनकर्तृत्वेन निश्चितचित्तानां भावानामिति बहुवचनेन बहुत्वावगमात्तेन विरोध इत्यर्थः ।

व्यासाद्रिसृततर्काम्बुपूरैः पक्षयुगं युजि ॥

न्यायामृततरङ्गिण्यां विश्वं नैकाज्ञकल्पितम् ॥

### **न्यायामृतकण्टकोद्धारः**

नन्वेकजीवमात्रदृष्टत्वान्यथानुपपत्या मिथ्यात्वम् । एकजीवमात्रदृष्टे स्वप्नादौ तद्दर्शनात् । न चैकजीवमात्रदृष्टत्वमसिद्धम् । द्रष्टुर्नानात्वे मानाभावात् । एकस्यैव सर्वद्रष्टृत्वोपपत्तेरित्येकजीववाद एव मिथ्यात्वप्रमापक इति तदेन्मतं दूषयितुमनुवदति ॥ यच्चेति ॥ नन्वेकस्यैव जीवत्वे बद्धमुक्तव्यवस्था न स्यादित्यत आह ॥ बद्धेति ॥ शुकवामदेवादिमुक्तादिवादस्त्वर्थवाद एवेति भावः ॥ तस्मिन्निति ॥ न च समष्ट्यभि-मानिनो मुख्यजीवस्यासुप्तत्वात् सोऽज्ञानेन जगत्कल्पयतीति न जगदप्रतीत्यापत्तिरिति वाच्यम् । तस्मिन्सुप्ते जगदप्रतीत्यापत्तेः । न च स प्रलय एव स्वपिति तदा जगदप्रतीतिरिष्टेवेति वाच्यम् । स प्रलय एव स्वपिति मध्ये नेत्यत्र मानाभावात् । अहरहर्गच्छन्त्य एव ब्रह्मलोकं न विन्दन्ति अनृतेन हि प्रत्यूढा इति बहुनाम-त्वोक्तिविरोधश्च ।

किञ्च समष्ट्यभिमानिन एव मुख्याज्ञत्वे इदानीं प्रत्यहं सुप्तोत्थितानामहमज्ञो न किमप्यवेदिषमिति प्रतीत्या अज्ञानसिद्ध्युक्तिविरोधः । तेषां जडत्वेन घटवदज्ञान-शून्यत्वात् । सुप्तोत्थितसमष्टिजीवप्रतीतेश्चासिद्धेः ।

किञ्चेदानीं शास्त्रेण समष्टिजीवकल्पित इति निश्चितवतस्तव शिष्यबोधनार्थं प्रवृत्तिर्न स्यात् । स्वप्ने तु स्वप्नत्वाज्ञानादेव प्रवृत्तिरित्यलमतिपल्लवेन ॥ दृष्टिसृष्टिपक्ष इति ॥ न च संस्कारस्य कारणरूपेण स्थितत्वात्पुनरुद्बोधोपपत्तिरिति वाच्यम् । अविद्यादेरपि दृष्टिसृष्टित्वेन तदात्मना स्थित्ययोगस्योक्तत्वात् । अविद्यादेरपि दृष्टिसृष्टित्वस्यो-पपादितत्वात् ॥ मम कल्पकत्व इति ॥ न च चैत्रमैत्रादिसर्वजीवाभिमानिनः कल्प-कत्वेन तव ममेत्यादिविकल्पानुपपत्तिः । सर्वजीवाभिमानिकल्पिता वयमिति शास्त्र-व्याख्यातुर्गुरोर्निश्चयोऽस्ति न वा । आद्ये शिष्यबोधनानुपपत्तिः । द्वितीये वेदान्त-व्याख्याने गुरुत्वं न स्यात् । न ह्यत्र स्वप्नादिसाम्यमित्युक्तम् ॥ स्वक्रियेति ॥ न च क्रियायाः कल्पितत्वादिनिश्चयविरहकालीनत्वेन पर्यनुयोगायोग इति वाच्यम् । कल्पि-तत्वादिनिश्चयकाले एव स्वक्रियाया उक्तत्वेन पर्यनुयोगात् । अन्यथा गुरुत्वानुपपत्तेः ।

किञ्चैकं शरीरं सजीवमन्यानि निर्जीवानीति निश्चयो नोपपद्यते । सजीवत्व-प्रयोजकानुभवस्य सर्वत्राविशिष्टत्वेन विनिगमकाभावात् । अनुभवापलापे त्वेकस्यापि सजीवत्वं न स्यादित्याह ॥ सजीवेति ॥ ननु अन्यानि निर्जीवानीत्यस्य सर्वथा निर्जीवत्वं नार्थः । किन्तु तत्रापि जीवोऽस्ति द्वितीयो नास्तीति । न चैवं बद्ध-मुक्तव्यवस्थाद्यनुपपत्तिः । तस्य यावदविद्यं स्वप्नवत्कल्पितत्वादिति चेन्न । एवम् एक एव सर्वशरीरेऽस्तीत्युक्तं भवति । तस्य प्रतिशरीरं कल्पितोऽपि भेदो नास्ति उतास्तीति । आद्ये सर्वदेहेषु सर्वेषां ममायं देह इति प्रतीत्यापत्तेः । स्वीयपरकीयव्यवस्थानुपपत्तिश्च । द्वितीये बहुजीववादापातः । बहुजीववादिभिरपि प्रतिशरीरं कल्पितभेदस्वीकारात् । वास्तवभेदस्य क्वाप्यनङ्गीकारात् । न च बहुजीववादिमते चैतन्यस्यैवाज्ञानान्यवच्छेद-कानि । तत्तदज्ञानावच्छिन्नस्यान्तःकरणान्यवच्छेदकानि । एकजीववादे तु एकाज्ञाना-वच्छिन्नस्यान्तःकरणान्यवच्छेदकानीति भेद इति वाच्यम् । तत्तदज्ञानावच्छेदेन चैतन्यभेदवत् तत्तदन्तःकरणावच्छेदेन जीवभेदस्यावश्यकत्वात् । लाघवादन्तःकरणा-नामेवावच्छेदकत्वोपपत्तेश्च । एकाज्ञानपक्षस्य दूषितत्वाद् दूषयिष्यमाणत्वाच्च ॥ प्रतिबिम्बादीति ॥ उपाधेः प्रतिबिम्बपक्षपातित्वात् । अन्यथाऽहमिति न प्रयुज्येत । अहमिति स्थाने चिन्मात्रमिति प्रयुज्येतेति भावः ॥ नित्यमुक्तेति ॥ न च मुक्तेः स्वरूपत्वेन बन्धस्य चाविद्यकत्वेनाविरोध इति वाच्यम् । मुक्तेः स्वरूपत्वे मुक्तेर्ज्ञान-साध्यत्वश्रुतिविरोधः ।

किञ्च प्रातिभासिकाज्ञानादिकमेव संसारस्तन्निवृत्तिरेव मोक्ष इति हि त्वया वक्तव्यम् । एवं च संसारनिवृत्तिर्नित्या तत्प्रतीतिश्चेति महद्वैशसम् ॥ अन्यथेति ॥ कल्पितस्य भ्रान्त्याधारत्व इत्यर्थः । भ्रान्त्याधारस्यैव मुक्तत्वेनानेके संसरन्ति मुच्यन्त इत्यङ्गीकारे बहुजीववादः स्पष्ट एवेति भावः ॥ कल्पितस्येति ॥ तथा चाहं सुखीत्यादिप्रत्ययः सर्वशरीरावच्छेदेन न स्यादिति भावः । ननु प्रत्यक्त्वाभावेऽपि तदारोपात्तथा धीरित्यत आह ॥ अप्रत्यक्त्वेनेति ॥ ननु तत्रान्य एव प्रत्यक्त्वेनानुभवितेत्यत आह ॥ अन्यस्य चेति ॥ तस्यैवेति ॥ न च विद्याप्रयुक्तभेदाभावेऽपि भिन्नभिन्नान्तःकरणा-वच्छेदप्रयुक्तभेदस्य विद्यमानत्वात् सुखादिव्यवस्थाद्युपपत्तिरिति चेन्न । सुखादिव्यवस्था-निमित्तस्यैव जीवत्वप्रयोजकत्वेन बहुजीववादापातात् । अन्यथैकान्तःकरणावच्छिन्न-स्यानेकदेहावच्छेदे तत्प्रयुक्तभेदस्य विद्यमानत्वाद् योगिनोऽनेकशरीरेष्वनुसन्धानं न स्यात् । तत्र त्वया जीवत्वप्रयोजकभेदस्यैव सुखादिव्यवस्थापकत्वमिति वक्तव्यम् । तथा च तदभावे पूर्वोक्तदोषानतिवृत्तिः ॥ किञ्चेति ॥ न च ‘‘अनादिमायया सुप्तः’’ इत्येकवचनानुरोधेन बहुवचनस्यैकत्वपरत्वान् नोक्तविरोध इति वाच्यम् । एकवचनस्यैव समुदायैकत्वपरत्वेन सावकाशत्वात् । सावकाशेन च निरवकाशबाधायोगात् । तस्यैकत्वपरत्वे पूर्वोत्तरविरोधस्य वक्ष्यमाणत्वाच्च । न च जीवबहुत्वस्यान्तःकरणा-ध्यासभेदात्प्राप्ततया श्रुतेन तत्परत्वमिति वाच्यम् । अन्तःकरणभेदाध्यासस्यासिद्धेः । मुक्तबहुत्वस्याप्राप्तेश्च । न च मुक्त्यंश एवाप्राप्तिरिति वाच्यम् । एवं हि विशिष्टार्थपरं किमपि न स्यात् । अंशप्राप्तेः सर्वत्र सम्भवात् । तथा च ‘‘तत्त्वमसि’’ इत्यादेरपि जीवब्रह्मैक्यपरता न स्यात् ।

ननु कल्पकजीव एव सर्वज्ञत्वादिश्रुतीनां विषय इत्यत आह ॥ जीवस्येति ॥ न च सकलजीवाभिमानिनः सर्वज्ञत्वमङ्गीक्रियत इति वाच्यम् । सर्वज्ञत्वेऽज्ञानायोगेन कल्पकत्वानुपपत्तेः । सर्वज्ञस्य चाधिष्ठानतत्वसाक्षात्कारस्यावश्यकत्वात् । अधिष्ठानतत्व-साक्षात्कारस्य चाज्ञानविरोधित्वात् । अन्यथा सर्वज्ञत्वानुपपत्तेः । यादृशतादृशसर्वज्ञत्वस्य च सर्वसाधारणत्वात् ॥ तथेति ॥ वाक्यविशेषवक्तृत्वेनेत्यर्थः ॥ सदैवेति ॥ श्रुति-स्मृत्योस् तत्त्वविशेषवित्त्वेनैव गुरुत्वनिश्चयप्रतीतेरिति भावः । न च सामान्येन तत्त्वज्ञानेऽपि विशेषतोऽज्ञातत्वान् न सद्यो मोक्षादिकम् । अन्यथा भवतामपि तत्त्वज्ञो गुरुरिति निश्चयानन्तरं प्रवृत्तौ तत्त्वस्य निश्चितत्वात् श्रवणादिवैयर्थ्यमेव स्यादिति वाच्यम् । निर्विशेषे चित्त्वे ज्ञाताज्ञातविभागायोगात् । अत एव नास्मत्प्रतिबन्दी । अस्माभिर्निर्विशेषत्वानङ्गीकारात् ।

किञ्च येन रूपेण कल्पकेन कल्पितस्तेनैव रूपेण स इति त्वन्मतम् । तथा च गुरौ तदकल्पितविशेषवित्वाभावात्तद्वाक्याद् विशेषज्ञानं न स्यादेवेति । ततः श्रवणादि व्यर्थमेव । न च तत्त्वमसिवाक्यवक्तृत्वेन गुरुकल्पनमिति वाच्यम् । तथापि तस्य वाक्यस्यैक्यप्रतिपादकत्वस्याकल्पितत्वे तस्य तन्न स्यात् । कल्पितत्वे कल्पनासमय एव तत्वस्य ज्ञातत्वेन पूर्वोक्तदोषतादवस्थ्यमेवेति ॥ किं चेति ॥ अचेतनस्य प्रमादादेर-प्रसक्त्या तत्प्रति तदभावविधानासम्भवादिति भावः ॥ न चेति ॥ न चासौ गुरुः स्वशिष्यः स्वाज्ञानकल्पित इति न जानात्यतस्तन्मोक्षार्थं स्वाप्नगुरुवत्प्रवर्तत इति वाच्यम् । शास्त्रार्थः सर्वं स्वातिरिक्तं मदज्ञानकल्पितमिति तदनुसन्धानाभावे च तस्याद्वैतशास्त्रव्याख्यातृत्वाभावेन गुरुत्वमेव न स्यादिति तं प्रति निषेधोऽप्यर्थ एव इति भावः ॥ कल्पितत्वेऽपीति ॥ गुरोरिति शेषः । न तर्केण वेद इव गुरोरपि तत्तद्रूप-परिकल्पनया परिहार इति वाच्यम् । तत्ववित्वेनैतदंशपरिहारकरूपपरिकल्पनानुपपत्तेः ॥ अन्यथेति ॥ यदि कल्पितत्वेनापर्यनुयोज्यत्वमित्यर्थः । न च कथाया कल्पितत्वा-निश्चयकालीनत्वेन समयबन्धविशेषनिबन्धकत्वेन तादृगुत्तरानवकाश इति वाच्यम् । शास्त्रार्थविचारसमये शास्त्रार्थानिश्चयायोगात् । शास्त्रार्थानिश्चये च कथकत्वासम्भवाच्च । एतादृशमुत्तरं न वक्तव्यमिति समयबन्धानिश्चयाच्च । कथायाम् अवयवादिनियमादौ समयभङ्गः । न त्वेतादृशं न वक्तव्यमित्यत्रापि । अन्यथा समयबन्धेन बाधिताद्यवचने बाधादेरदूषणत्वमेव स्यादिति दिक् ॥ बह्वायासेति ॥ न च प्रतिशरीरम् अहमहमिकया बद्धोऽहमिति निश्चयस्यानुभवसाक्षित्वेन प्रवृत्तिसम्भव इति वाच्यम् । कल्पकानिर्धारण एव एवं, तन्निर्धारणे तु तादृशनिश्चयस्यैवानुपपत्तेः । न चैकेनैव जीवेन मैत्रादिशरीराणां सजीवत्वसम्भवः प्रागुपपादित इति वाच्यम् । सर्वशरीराणामेकजीववत्वे सुखादि-व्यवस्थायोगस्योक्तत्वात् । अन्यथैकत्वोक्तेरुक्तत्वात् ॥ तस्येति ॥ न च शुद्धचिद् एकत्वेऽपि वस्तुतोऽसंसारित्वेऽप्यावरणविक्षेपशक्तिस्वाश्रिताविद्यावशात् संसारित्व-कल्पकत्वमोक्षार्थं यतमानत्वाद्युपपत्तिरिति वाच्यम् । तर्हि एकजीववादभङ्गप्रसङ्गान् न स्वस्मिन् जीवः कल्पकः । चिन्मात्र एवाविद्यासहकारेण कल्पकत्वोक्तेः । सर्वस्य चैतन्यस्य संसारित्वेन बद्धाबद्धव्यवस्थायोगाच्च । एतत्पक्षे जीवस्य संसारिणोऽभावेन तत्त्वमसीत्यादेर् जीवब्रह्मैक्यपरत्वायोगाच्च । न च चैतन्यमेव जीवशब्दवाच्यमिति वाच्यम् । तथात्वे तदतिरिक्तशुद्धब्रह्माभावे पूर्वोक्तदोषानतिवृत्तेः । अहमिति प्रत्ययवेद्ये एव जीवत्वव्यवहाराच्च । व्यवहारात्तु मेयत्वात्सङ्केतस्येत्यलम् ।

ननु सत्यसंसारिण एव मोक्षार्थं प्रवृत्तिर्भविष्यतीत्यत आह ॥ कल्पकानां चेति ॥ सम्प्रदायाभावेनेति ॥ न चासाम्प्रदायिकत्वं नोत्पत्तिविरोधि । अपूर्वजातीया-नुत्पत्तिप्रसङ्गात् । किन्तु कारणासत्वम् । तत्रेदानीम्, उपदेष्ट्रादिकारणस्य कल्पनासुदृढस्य सत्वादिति वाच्यम् । अन्यत्रासाम्प्रदायिकत्वस्य उत्पत्यविरोधकत्वेऽपि तत्त्वज्ञानेऽ-प्रामाण्यशङ्काधायकतयाऽसाम्प्रदायिकत्वस्य तत्वज्ञानविरोधित्वेन साम्प्रदायिकत्वस्य तत्वज्ञानोपयोगित्वात् । अन्यथा श्रुतिपुराणादावितिहासो नोच्येत । न चापौरुषेय-त्वादिना सकलशङ्कानिरास इति वाच्यम् । कल्पितापौरुषेयत्वस्य गूढकर्तृकवाक्येऽपि सत्वात् । वास्तवस्य च वेदेऽप्यभावात् ।

ननु तत्त्ववित्वेन गुरुकल्पितसम्प्रदायस्य सत्वान्नोक्तदोष इत्यत आह ॥ तत्व-वित्वेनेति ॥ कल्पनासमय एव तत्वज्ञानस्योत्पन्नत्वेन गुरूपसत्यादिवैयर्थ्यादिनेत्यर्थः । पूर्वं तत्वज्ञानं नोत्पन्नमित्यत्र प्रमाणाभावाच्च । न च जीवैक्यस्य प्रमाणसिद्धत्वे संसारोपलम्भ एवातः पूर्वतत्वज्ञानानुदये प्रमाणमिति वाच्यम् । जीवैक्यस्यैव प्रामाणि-कत्वात् । वक्ष्यमाणरीत्या प्रमाणाभावनिश्चयोपपत्तेः ॥ तत्ववित्वेनेति ॥ न च महानुभावानां तेषां मोक्षसत्वेऽपि मम भविष्यति न वेति शङ्का भवत्पक्षेऽपि स्यादिति तुल्यमिति वाच्यम् । गुरूपदेशेन निश्चयोपपत्तेः ।

ननु जीवभेदे प्रमाणाभावाद् बाधकसत्त्वाच्च कथं कस्यचिन्मुक्तिः कस्यचित्संसार इति स्वीकर्तव्यम् । जीवभेदप्रसङ्गात् । तस्माज् ज्ञानप्रशंसापराण्युदाहृतवाक्यानीत्यत आह ॥ न हि प्रत्यक्षेणेति ॥ न चोक्तवाक्यानां सार्वलौकिकभ्रमसिद्धभेदानुवादकत्वेनातत्परत्व-मिति वाच्यम् । भेदस्य भ्रमसिद्धत्वे वाक्यस्यातत्परत्वं, वाक्यस्यातत्परत्वे चैक-जीवसिद्धौ भेदस्य भ्रमसिद्धत्वमित्यन्योन्याश्रयात् । द्वयोः प्रणयन्तीत्यादिवाक्यवद् भेदवाक्यानामबाध्यभेदप्रापकत्वापत्तेश्च । मिथ्यात्वश्रुत्यादेरेव विज्ञानवादादिप्राप्त-मिथ्यात्वानुवादित्वापत्तेश्च । बहुप्रमाणसंवादस्य दार्ढ्यहेतुत्वाच्च । ऐक्यवाक्यस्यैवा-द्वैतिशास्त्रापादितभ्रमसिद्धजीवब्रह्मैक्यानुवादकत्वापत्तेश्चेति दिक् ।

न चातात्पर्यवद्वाक्यं तात्पर्यवद्वाक्यानुसारेण नेयमिति वाच्यम् । ऐक्यवाक्यस्य ऐक्ये तात्पर्यं, भेदवाक्यस्य न भेदे तात्पर्यमित्यस्यासिद्धेः । तात्पर्यज्ञापकस्य प्रकृतेऽपि सद्भावात् । यथा चैतत्तथा प्रागेवोक्तम् ।

ननु कथं भेदप्रतिपादकवाक्यस्य बाधकाभावः । ‘‘अनादिमायया सुप्तः’’ इत्येक-जीवप्रतिपादकं वाक्यमेव बाधकमित्यत आह ॥ अनादिमाययेति ॥ अत्रैकवचनं समुदायाभिप्रायत्वात्सावकाशत्वेन न तद्बाधकमिति भावः ॥ अन्यथेति ॥ एकजीव-प्रतिपादकत्व इत्यर्थः । इदमुपलक्षणम् । बद्धमुक्तादिव्यवस्था च न स्यादिति द्रष्टव्यम् । अत एव बद्धमुक्तादिव्यवस्थोपपत्तिमाशङ्क्य निषेधति ॥ न चेति ॥ अननुगमाच्चेति ॥ अविद्यान्तःकरणमात्रसाधारणस्यैकस्योपाधेरनुगमकस्याभावादिति भावः ।

ननु हिरण्यगर्भमुक्तितः प्राक्कस्यापि मुक्तिर्नास्त्येव प्रमाणाभावात् । शुको मुक्त इत्यादिरर्थवाद एवेत्यत आह ॥ अतीतेति ॥ प्रमाणसिद्धस्याप्यतीतमुक्तस्यापलापे कापि वस्तुसिद्धिर्न स्यादिति भावः ।

नन्वतीतमुक्त्यङ्गीकारे संसारानुपलम्भबाधकस्य विद्यमानत्वान् न श्रुतिस्तत्परेत्यत आह ॥ न चेति ॥ अतीतानागताश्चेति ॥ न चेयं श्रुतिरनुवाद इति वाच्यम् । उक्तलक्षणजीवानन्त्यस्य प्रमाणान्तराप्राप्तत्वात् । न चेयं श्रुतिरनानुभाविकार्थत्वाद-तत्परेति वाच्यम् । त्वत्पक्षे तस्य गुणत्वात् । उक्तमर्थं कारिकारूढं करोति ॥ तस्मादिति ॥ तथा च मिथ्यात्वे प्रमाणाभावान्न प्रपञ्च आविद्यकः ।

### **न्यायामृतप्रकाशः**

जीवस्यैकत्वादिति ॥ तस्यैकस्य बद्धत्वावस्थायां न मुक्तोऽस्ति । तस्य च मुक्त-त्वावस्थायां न बद्धोऽस्ति । तथा च कश्चिद् बद्धः कश्चिन् मुक्त इत्येवं बद्धमुक्त-व्यवस्थाऽनेकजीववादिमत इव नास्तीत्यर्थः । ननु सर्वस्यैकजीवाज्ञानपरिकल्पितत्वे गुरु-शिष्यादिव्यवस्था न स्यादित्यत आह ॥ गुरुशिष्यादीति ॥ स्वप्नवदिति ॥ यथा स्वप्ने कश्चिद् गुरुः कश्चित् शिष्यस् तस्य ततो व्याख्यानश्रवणं दृष्टं तद्वदिति भावः । निवृत्ताया-मविद्यायाम् । सा व्यवस्था ॥ आन्ध्यम् अप्रतीतिः । तस्येति ॥ कल्पकैकजीवस्येत्यर्थः । सुप्तौ सत्याम् । ममेति । प्रतिवादिनो ममेत्यर्थः । तवेति ॥ कल्पकस्य ममैव मोक्षार्थे प्रवृत्तिः स्यात्, न परिदृश्यमाना त्वदीया प्रवृत्तिर्युक्तेत्यर्थः । वादिनस्तवैव । बोधार्थम्, अस्मदादीनां मिथ्यात्वबोधनार्थम् । तवेति ॥ एते मदज्ञानपरिकल्पिता मिथ्याभूता इति जानतस्तव मां प्रति शब्दप्रयोगासम्भवेन तत्प्रयोगरूपक्रियया त्वत्कल्पितत्वरूपार्थस्य विरोधादित्यर्थः । परमार्थ इति व्यावहारिकीं दशामालम्ब्यैवोच्यते । अतः कल्पितत्वस्या-पारमार्थिकत्वेऽपि शब्दप्रयोगादेर्व्यावहारिकत्वान् न तत्र स्वक्रियाविरोधः । विरोधस्य व्यवहारदशायामदोषत्वादिति भावः । मूकोऽहमिति ॥ तत्रापि व्यवहारदशायामेव मूकोऽह-मित्युक्ते स्वक्रियाविरोध उद्भाव्यते । तदानीं सोऽपि दोषो न स्यादित्यर्थः । न च स्वप्नेति ॥ इदं वाक्यमेवं सम्प्रदायशुद्ध्या योज्यम् – स्वप्नपुरुषवत् स्वप्नदृष्टपुरुषवत् । त्वदिति पञ्चम्यन्तं पर्यनुयोज्य इत्यनेन सम्बध्यते । कल्पितत्वान् मत्कल्पितत्वात् । तवेति शेषः । अयमर्थः । स्वप्नद्रष्टारं प्रति स्वप्नकल्पितः पुरुषो जाग्रदवस्थायां समागत्य तव स्वक्रियाविरोधादिदोषः समायातीति पर्यनुयोगं न करोति । एवं च स्वप्नपुरुषकर्तृक-पर्यनुयोगविषयत्वं यथा स्वप्नद्रष्टुर्नास्ति एवमेव मत्कल्पितत्वात् त्वत्तोऽहं न पर्यनुयोज्यः, तव स्वक्रियाविरोध इत्येवमादिरूपेण त्वत्कर्तृकविचारापरपर्यायपर्यनुयोग विषयत्वं मम नास्तीति, त्वया शङ्का न कार्येति । एवमयोजने मायावादिना स्वस्य भेदवादिकल्पितत्वा-नङ्गीकारात् ‘त्वत्कल्पितत्वात्’ इत्येतदयुक्तं स्यात् । निर्मर्यादतयेति ॥ वादिप्रतिवादि-गुरुशिष्यादिमर्यादाभावप्राप्त्येत्यर्थः । कथेति ॥ केनचित् त्वयि कथायामाकारिते सति त्वयाऽहं कथार्थं नाकरणीयः । तव मदज्ञानकल्पितत्वाद् इत्युक्त्वा कृती स्यादित्यर्थः । सजीवशरीरे कल्पकैकजीवशरीरे । अन्यत्रापि त्वत्कल्पिततयोच्यमाने शरीरसमुदाये । जीवात्मानुभवाच्चेति ॥ जीवात्मसद्भावानुभवाच्चेत्यर्थः । अहं दुःखीत्याद्यनुभवो वस्तुतो य एको जीवस्तस्यैव युक्तो नान्यस्येति तदन्यथाऽनुपपत्त्याऽनेकेषु अनेके जीवा अङ्गीकार्या इति योज्यम् । तेषामिति ॥ निर्जीवशरीराणां यः कल्पको एको जीवस् तस्य ‘अयं निर्जीवो देहो दुःखी’ इति भ्रान्तिर्भवतीति वक्तव्यम् । तथा च निर्जीवशरीराणां कल्पक-जीवकर्तृका या उक्तदुःखीत्यादिरूपा भ्रान्तिस् तद्विषयत्वेऽपि ‘अहं दुःखी’ इत्यादिभ्रान्त्या-धारताऽयोगादित्यर्थः । तथा भ्राम्यन्तीति ॥ अहं दुःखीत्यादिरूपेण भ्रान्त्याधारत्वं नास्ति । किन्तु एतानि शरीराणि दुःखीनीत्येवं स्वप्नदृष्टपुरुषकर्तृकभ्रान्तिविषयत्वमेव दृष्टमित्यर्थः ।

ननु कल्पकशरीरव्यतिरिक्तशरीराणां निर्जीवत्वेऽपि चिन्मात्रस्यापरिच्छिन्नस्य सर्वत्र सत्त्वात् तत्रत्यस्य चिन्मात्रस्यैवाहं दुःखीत्यादिभ्रान्त्याधारत्वं युक्तमित्याशङ्क्य निषेधति ॥ न चेति ॥ चिन्मात्रस्यैवेति ॥ यथा मुखप्रतिमुखानुस्यूतं मुखमात्रं किञ्चिदस्ति तद्वज् जीवब्रह्मानुस्यूतं चिन्मात्रमस्त्येवेत्यर्थः । कुतो न युक्तमित्यत आह ॥ प्रतिबिम्बादीति ॥ केषाञ्चिन् मते जीवब्रह्मणोर्बिम्बप्रतिबिम्बभावः केषाञ्चिद् भास्करादीनां मते अंशांशि-भावोऽस्ति तदभिप्रायेणादिपदम् । जीव एवेति ॥ न चिन्मात्र इत्येवार्थः । उपाधेः प्रतिबिम्बपक्षपातित्वादिति भावः । तथा च त्वन्मते तत्र जीवान्तराभावात् ‘अहं दुःखी’ इत्यादिभ्रान्त्याधारत्वं न युक्तमिति ॥ कौन्तेयस्येति ॥ यथा कुन्तीतनयस्यैव कर्णस्य राधेयत्वं, न त्वन्यस्येत्यर्थः । तच्चेति ॥ जीवत्वापन्नं ब्रह्मेत्यर्थः । तथा च तस्य युक्तम् अहं दुःखीत्यादिभ्रान्त्याधारत्वमित्यर्थः ॥ कथं तर्हीति ॥ जीवत्वापन्नब्रह्मण एव सर्वशरीरगतत्व इत्यर्थः । किं च ब्रह्मण एव जीवत्वे नित्यमुक्तत्वश्रुतिविरोधः स्यात् । न हि कौन्तेयस्यैव राधेयत्वेऽतिरिक्तः कौन्तेयोऽस्ति । अतो ब्रह्मण्येव दुःखादिसंसारप्राप्तिः ।

ननु पारमार्थिकदुःखादिसंसारास्पृष्टचैतन्याभावे खलु नित्यमुक्तत्वश्रुतिविरोधः । न चैव-मुच्यते । किं तु पारमार्थिकसंसारास्पृष्टमेव चैतन्यं कल्पितसंसारोपस्पृष्टमिति । न हि आरोपितेन नीलिम्ना गगनस्य नीरूपत्वमपैति इति चेत्तत्राह ॥ वक्ष्यते चेति ॥ सत्यं संसारस्य कल्पितत्वेन वस्तुतस्तस्य संसाराभावान् नित्यमुक्तत्वश्रुतिविरोधो नास्तीति । तथाऽपि त्वन्मतेऽकल्पितसंसाराप्रसिद्ध्या कल्पितेनैव संसारेण संसारित्वे वाच्ये नित्य-मुक्तत्वश्रुतिविरोध एवेति वक्ष्यत इत्यर्थः । किं च प्रतिशरीरम् ‘अहं दुःखी’ इत्यादि-भ्रान्त्याधारत्वं तावत् प्रतीयते । तत् कस्येति वाच्यम् । किं कल्पकजीवेन कल्पितं यज् जीवान्तरं तस्य वा? अन्यस्य कस्यचिद् वा? नाद्य इत्याह ॥ नापीति ॥ कुतो नेत्यत आह । कल्पितस्येति ॥ कल्पितस्यैव भ्रान्त्याधारत्वे बाधकमाह ॥ अन्यथेति ॥ भ्रान्त्याधाराणामेव सम्यज्ज्ञानमोक्षप्राप्तौ एकस्यैव जीवस्य सम्यज्ज्ञानादिकमित्यस्य भङ्गेन बहुजीववादापत्तिरित्यर्थः । कल्पितस्येति ॥ कल्पिता जीवाः कल्पकमेकजीवं प्रति पराक्त्वेनैव भासन्ते, न प्रत्यक्त्वेनेत्यविवादम् । तेषां च ‘अहं दुःखी’ इत्यनुसन्धातृत्वे ‘अहमित्येव यो वेद्यः स जीव इति कीर्तितः’ इत्युक्तत्वाद् अहमित्यनुसन्धातृत्वरूप-जीवत्वापरपर्यायप्रत्यक्त्वं प्राप्तम् । न च तत् सम्भवति । तदा सम्भवेद् यदि कल्पक-कल्पितयोरैक्यं स्यात् । न चैवमङ्गीकृतमिति भावः ।

ननु कल्पितजीवानां वास्तवप्रत्यक्त्वाभावेऽपि कल्पकेनारोपितं प्रत्यक्त्वमस्तीति चेत् तत्राह प्रत्यक्त्वेनेति ॥ पराक्त्वेनेत्यर्थः । तथा विशेषदर्शनसद्भावान्नारोपो युक्त इति भावः । नापि द्वितीय इत्याह ॥ अन्यस्येति ॥ कल्पकजीवतत्कल्पितजीवान्तरान्य-स्येत्यर्थः । स्यादिदं विकल्प्य दूषणं यदि ‘अहं दुःखी’ इत्यादिभ्रान्तिरेव कल्पकजीव-कल्पितव्यतिरिक्तानामनुभवसिद्धा स्यात् । न चैवमिति चेत् तत्राह ॥ तथानुभवेति ॥ तस्यापीति ॥ कल्पकस्येत्यर्थः । कल्पकजीवो वा औतश्रुतिर्वा न स्यादित्यापादितेऽह-मिति तदीयानुभवेनैव तत्सिद्धिर्वाच्या । तथाऽद्वैतश्रुतेस्तदनुभवसिद्धत्वात् तत्सिद्धिरिति वाच्यम् । अनुभवापलापे तदपि न स्यादित्यर्थः । कुतस्तत्र नोक्तदोष इत्यत आह ॥ तस्येति ॥ एकस्यैव जीवस्येत्यर्थः । ‘अहं दुःखी’ इत्यादिभ्रान्त्याधारत्वप्रत्यक्त्वादिकं सर्वमपि सम्भवतीति भावः ।

ननु सर्वशरीरगतजीवानां व्यावहारिकभेदसद्भावान्नानुसन्धानापत्तिरित्यत उक्तम् । अननुसन्धाने तन्त्रस्येति ॥ न ह्यनेकशरीरेषु मणिषु सूत्रमिवानुस्यूतस्य योगिनो व्यावहारिक भेदोऽप्यस्तीति भावः । जीवस्यैकस्यैव सर्वशरीरस्थत्वे शुकादिदेहस्थस्य तत्त्वज्ञानमोक्षौ, देवदत्तदेहस्थस्य न तौ इत्येवं बन्धमोक्षयोर्व्यवस्था याऽस्ति सा न स्यात् । तस्यैकस्यैव जीवस्य बद्धत्वावस्थायामेव मुक्तत्वं मुक्तत्वावस्थायामेव बद्धत्वमित्येवं बन्ध-मोक्षयोः सांकर्यं च स्यात् । औपाधिकभेदाङ्गीकारादिना व्यवस्थां तूत्तरत्र विकरिष्याम इत्याशयेनाह । तस्येति ॥ तस्यैवेति ॥ जीवानां प्रत्यक्पराक्भावस्तावदनुभूयते । एकस्यैव सर्वशरीरस्थत्वे स्वं प्रत्येव स्वस्य प्रत्यक्त्वपराक्त्वयोः प्राप्तौ मैत्रं प्रति त्वमिति धीविषयस्य चेत्रस्य मैत्रं प्रत्येवाहमिति धीविषयत्वापातात् । न चैवमस्तीत्यर्थः ।

॥ अनेकेष्विति ॥ श्रुतिषु बहुवचनसद्भावात् त्वन्मते चेतनस्यैकत्वादिति भावः । ननु चेतनेषु व्यावहारिकबहुत्वसद्भावादुक्तदूषणानवकाश इत्यत आह ॥ न हीति ॥ अनेकमण्यनुस्यूतसूत्रवद् योगिवद् वा तस्यैकत्वेन तद्व्यावहारिकभेदस्यापि बाधादिति भावः । ननु मुक्तादीनां बहुत्वस्य प्रमाणान्तरप्राप्तत्वात् तदनुवादकानां ‘परिमुच्यन्ति सर्वे’ इत्यादीनां न स्वार्थे प्रामाण्यमिति चेत् तत्राह ॥ न चेति ॥ किं चेति ॥ ईश्वरादिसर्वकल्पकत्वे तस्यैव सर्वप्रपञ्चकारणत्वप्राप्तेरिति भावः । ननु चिन्मात्रस्यैव सर्वज्ञत्वात् श्रुतेर्न निर्विषयत्व- मित्यत उक्तम् ॥ चिन्मात्रेति ॥ नन्वीश्वरस्यैव सर्वज्ञत्वात् श्रुतेर्न निर्विषयत्वम् । न चेश्वरस्य जीवेन कल्पितत्वात् तदयोग इति वाच्यम् । अयमीश्वरः सर्वज्ञ इत्येव जीवेन कल्पितत्वादिति चेन्न । तथात्वे ‘अयं सर्वज्ञः’ इति जीवेनेश्वरस्य कल्पिततया यथा कल्पितस्तथैव श्रुत्यादौ प्रयोगः स्यात् । तथा च ‘अयं सर्वज्ञः’ इत्येवं श्रुत्यादौ प्रयोगप्रसङ्गेन ‘तान्यहं वेद’ इत्यादिप्रयोगायोगः । कल्पितस्य तस्य ‘अहं सर्वज्ञः’ इति ज्ञातृत्वाभावादित्याह ॥ ईश्वरस्य चेति ॥

ननु जीवस्यैव सर्वज्ञत्वादिश्रुतिविषयत्वमस्त्वित्यत आह ॥ जीवस्य चेति ॥ ननु चेश्वर एव सार्वज्ञादिश्रुतिविषयः ‘अहं सर्वज्ञ इति ज्ञातृत्ववानास्तां’ इत्येवेश्वरस्य जीवेन कल्पितत्वेनोक्तदोषाभावादित्यस्वरसादाह ॥ अपि चेति ॥ आचार्यवान् आचार्योपदेश-वान् । न चान्य इति ॥ यस्तस्योपदेष्टा स्यात् । अतस्तस्य तत्त्वज्ञानाभावेन मोक्षाभावः स्यादित्यर्थः । स्वप्न इति ॥ यथा स्वप्ने गुर्वादिः कश्चित् कल्पितो दृश्यते तद्वदिहा-पीत्यर्थः । त्वन्मते कल्पको जीवः शुकवैशंपायनाद्या एव शास्त्रप्रणेतारो वाच्याः । तथा च तत्वविद् गुरुश्शुकाय मह्यमद्वैतमुपदिशतीति भ्रान्तिर्वाच्या । तथा च कल्पितगुरूपदेशात् प्रागेव तादृशभ्रान्तेर्जातत्वेनोपदेशकर्मतयाऽद्वैतस्यापि ज्ञातत्वात् तदैव मोक्षः स्यादित्याह । तत्त्वविदिति ॥ ननु तत्वविशेषविद् गुरुः शुकाय मह्यमद्वैतमुपदिशतीति कल्प्यते । तथा च तत्वविशेषस्याज्ञातत्वान् न तदैव मोक्ष इत्यत आह ॥ तत्त्वविशेषविदिति ॥ तत्त्वस्य तत्त्वविशेषस्य । अन्यथा तद्वित्त्वेन तत्कल्पनासम्भवादिति भावः । गुरोरिति ॥ कल्पको जीव एक एव सत्यः । अन्यत् सर्वं गुर्वादिकं तदज्ञानकल्पितमित्यस्यैव तत्वत्वादिति भावः । ननु यथा स्वप्ने तत्त्वविशेषवित्त्वेन गुरुं प्रकल्प्य ततः श्रवणादिकं क्रियामाणं दृष्टं तद्वदिहापि उपपद्यत इति चेत् तत्राह । स्वप्ने त्विति ॥ उपदेशेति ॥ शब्दविशेषेत्यर्थः । ननु तर्ह्यत्रापि शब्दविशेषवक्तृत्वेनैव गुरुकल्पना । न तु तत्साध्यज्ञानविषयार्थविशेषवित्वे-नेत्याशङ्क्य निषेधति । न चेति ॥ कुतो न चेत्यत आह ॥ यदेवेति ॥ यत् तत्वम् । ज्ञानं, ज्ञायत इति व्युत्पत्त्या तत्त्वम् । तथा चार्थविशेषवित्त्वेन कल्पितगुरोः सकाशादेव श्रवणाद्युक्तेरुपदेशवैयर्थ्यादिकं स्यादेवेति भावः । भावि तत्त्वज्ञानं यस्येति विग्रहः । चेतनं प्रत्येवेति ॥ अन्यस्य कल्पितत्वेन विधिविषयत्वाभावादिति भावः ।

ननु यथा स्वप्ने स्वाज्ञानकल्पितं कञ्चित् शिष्यं प्रति तन्मोक्षार्थं व्याख्याने प्रवृत्तिस् तद्वदिहाप्यस्त्वित्यत ‘स्वप्ने तु कल्पितत्वाज्ञानादेव यतते’ इति भगवत्पादवाक्यं मनसि निधायाह ॥ स्वप्ने त्विति ॥ ननु कल्पितत्वापरोक्षज्ञानस्यैव प्रवृत्तिप्रतिबन्धकत्वात् शिष्यादौ कल्पितत्वापरोक्षज्ञानाभावान् मोक्षार्थं प्रवचने प्रवृत्तिर्युक्तेति चेत् तत्राह ॥ न चेति ॥ अपरोक्षेति ॥ कल्पितत्वापरोक्षेत्यर्थः । दिङ्मोहादाविति ॥ यथा प्राचीं गन्तुकामं प्रति नेयं प्राचीत्युक्ते दिङ्मोहेन प्रवृत्तिः प्रतिबध्यते । एवं च परोक्षज्ञानस्यापि प्रवृत्तिप्रतिबन्धकताया दिङ्मोहादौ दर्शनात् प्रकृते शिष्यादौ कल्पितत्वपरोक्षज्ञानसद्भावात् तन्मोक्षार्थं प्रवचने प्रवृत्तिर्न युक्तेति भावः । ननु सत्यपि तत्त्वज्ञाने मिथ्याज्ञानाहित-संस्कारवशाज् जीवन्मुक्ते भिक्षाटनादिप्रवृत्तिः, एवं शिष्ये कल्पितत्वगोचरतत्त्वज्ञानसद्भावेऽपि संस्कारवशादेव प्रवचने प्रवृत्तिः । वेगादिसंस्कारस्य बलात् शरादिप्रवर्तकत्वदर्शनादित्या-शङ्क्य निराकरोति ॥ न चेति ॥ कुतो न चेत्यत आह ॥ न हीति ॥ तत्वेति ॥ मिथ्याज्ञानाहितसंस्कारः कल्पितत्वाद्वैतादिरूपतत्वनिश्चयप्रतिबन्धनद्वारैव प्रवर्तक इत्यर्थः । भिक्षेति ॥ संस्कारेण तत्वनिश्चयप्रतिबन्धादिति भावः । औतमिति ॥ कल्पितत्व-निश्चयाप्रतिबन्धेन शिष्यादेः कल्पितत्वाद्यनुसन्धानसद्भावेऽद्वैतबोधनमेवानुपपन्नमिति भावः ।

ननु यथा स्वप्ने शिष्यं बोधयति तत्र शिष्यस्याज्ञानपरिकल्पितत्वं जानता ‘तं प्रति मोक्षार्थं प्रवचनादिकं न युज्यते’ इति स्वान्येन गुरुर्न पर्यनुयुज्यते, तस्य कल्पितत्वात् । तथा जाग्रद्गुरोरपि कल्पितत्वात्, शिष्यमोक्षार्थं प्रवचनप्रवृत्तिर्न युक्तेति न पर्यनुयोज्य इत्या-शङ्क्य निषेधति ॥ न चेति ॥ कुतो न चेत्यत आह ॥ कल्पकस्यैवेति ॥ न जाग्रद्गुरोः स्वाप्नगुरुतुल्यत्वं वाच्यम् । स्वप्नगुरोः कल्पितत्वात् । न चायमपि गुरुः कल्पको न, कल्पित इति वाच्यम् । स्वाध्यायप्रवचनविध्यादि तत्वज्ञानयोग्यं कल्पकं चेतनं प्रत्येव । अन्यस्य कल्पितत्वेन विधिविषयत्वाभावाद् इत्येवं स्वाध्यायप्रवचनविधिविषयस्य कल्पकस्य वास्तवजीवस्यैव गुरुत्वेन तस्याकल्पितत्वात् स पर्यनुयोज्य एवेत्यर्थः । अस्तु वा स्वाप्नगुरुवत् कल्पितत्वं जाग्रद्गुरोस् तथाऽपि पर्यनुयोज्यत्वं युक्तमेवेत्याह ॥ कल्पित-त्वेऽपीति ॥ यदि कल्पितत्वमपर्यनुयोज्यत्वे तन्त्रं स्यात् तर्हि वेदस्यापि कल्पकेन कल्पितत्वात् स्वप्नवदुपक्रमादिमीमांस्यत्वं न स्यात् । न चेष्टापत्तिः । तत्वज्ञानहेतु-त्वाङ्गीकारात् । एवं च वेदस्य कल्पितत्वेऽपि तत्वज्ञानहेतुत्वेन स्वाप्नवेदवैलक्षण्यान् मीमांस्यत्वमस्ति एवं गुरोः कल्पितत्वेऽपि तत्वज्ञानहेतुत्वेन स्वाप्नगुरुवैलक्षण्यात् स पर्यनुयोज्य एवेत्यर्थः । अन्यथेति ॥ कल्पितत्वस्यापर्यनुयोज्यत्वप्रयोजकत्व इत्यर्थः । उत्तरं स्याद् उत्तरं दत्त्वा कृती स्यात् । व्यवस्थेति ॥ गुरुशिष्यादिव्यवस्थेत्यर्थः । एते-नेत्युक्तं विशदयति ॥ इहेति ॥ एक एव जीवः सर्वशरीरस्थित इति पक्षे प्रवचन-विधिविषयत्वेन तस्यैव गुरुत्वं तस्यैव सर्वशरीरेषु सत्वात् शिष्यत्वं चेति स्वप्नवैषम्यात् । न हि स्वप्ने तस्यैव गुरुत्वं शिष्यत्वं च दृष्टम् । अतो न व्यवस्था युक्तेति भावः । संशया-दीत्यादिपदेन विपर्ययग्रहणम् । शास्त्रेति ॥ शास्त्रप्रणयनस्य तत्त्वनिश्चयद्वारा संशयादि-परिहारार्थत्वादिति भावः । प्रमामूलमिति ॥ औतशास्त्रप्रणेतरि कल्पके जीवे तन्मूलाद्वैत-प्रमारूपनिश्चयस्याभावादित्यर्थः । एवं च तस्याप्रामाण्यं स्यादिति भावः । सः कल्पको जीवः । प्रवृत्तीति ॥ अस्माकं वास्तवजीवत्वाभावे अस्मत्प्रवृत्तेर्बह्वायाससाध्याया वैय्यर्थ्य-मेव स्यादिति शङ्कया कस्यापि प्रवृत्त्ययोगादित्यर्थः । अभिसन्धीति ॥ अस्माकं मोक्षो भूयादित्येवं मोक्षाभिसन्धिपूर्वककल्पकजीवप्रवृत्तिः । न चामुक इत्यनिश्चिते बह्वायाससाध्य-मोक्षार्थं प्रवृत्ययोगादित्युक्तमिति वाच्यम् । अभिसन्धिपूर्विकाया अपि प्रवृत्तेः कल्पितत्वेन विचारानर्हत्वादित्यर्थः । कथास्विति ॥ कथासु प्राप्तस्य स्वक्रियाविरोधादेरपि कल्पि-तत्वेनापर्यनुयोज्यत्वादिति भावः । त्वयेति ॥ अमुकः कल्पक इति निश्चयपक्षेऽद्वैत-ज्ञानित्वेन निश्चितेषु सम्भावितेषु गौडपादादिषु शास्त्रप्रेणेतृषु मध्ये कश्चिदिति वाच्यम् । तन्न सम्भवति । कल्पकत्वेन सम्भावितेषु तेषु मृतेष्वपि विश्वभ्रमानुवृत्तिदर्शनेन विश्वकल्पकोऽमुक इति निश्चयो न सम्भवतीत्यर्थः । विश्वकल्पको जीवोऽमुक इति निश्चयः सम्भव-त्येवेत्याशङ्कते ।

नन्विति ॥ स कल्पकः किं गुरुः शिष्यो वेत्यादि विकल्पयितृभिस् तत्ववादि-भिरित्यर्थः । क्रोडीकृतं देहादिविशिष्टम् । अकल्पकत्वादिति ॥ मया कल्पकत्वानङ्गी-कारादित्यर्थः । तस्येति ॥ निरस्तसमस्तभेदस्य चैतन्यस्येत्यर्थः । एकत्वेऽपीति ॥ एवं निश्चयस्योपपन्नत्वे इत्यर्थः । मुखमात्रेति ॥ यथा मुखप्रतिमुखानुस्यूतं मुखमात्रं तद्वद् अल्पज्ञत्वादिसर्वज्ञत्वादिविशिष्टबिम्बप्रतिबिम्बजीवब्रह्मानुस्यूतं चिन्मात्रमिति त्वयाऽङ्गीकारा-दिति भावः । असंसारित्वादिति ॥ संसारिणो जीवस्यैव कल्पकत्वाङ्गीकारादिति भावः । तस्येति ॥ चैतन्यस्य कल्पकत्वे कल्पकस्यैव मोक्षार्थं प्रवृत्तेर्वक्तव्यत्वाच् चिन्मात्रस्य च नित्यमुक्तत्वेन तस्य मोक्षार्थं प्रवृत्त्ययोगादित्यर्थः ।

ननु मास्तु चैतन्यस्य कल्पकत्वम् । किं नाम संसारिणां मध्ये एव कश्चन सत्यः संसारी स एव कल्पको भविष्यतीत्याशङ्कायामाह ॥ कल्पकानां चेति ॥ कल्पकत्वेन सम्भावितानाम् औतज्ञानित्वेन त्वत्संमतानां गौडपादादीनामित्यर्थः । मुमुक्ष्विति ॥ बाह्वायाससाध्यमोक्षार्थं प्रवृत्तेः सर्वेषामप्ययोगादित्यर्थः । कुतो न स्यादित्यत आह ॥ जीवान्तरेति ॥ एकजीववादिनस् तव मते एकस्य तत्वज्ञानेन मुक्तौ तत्वज्ञानेन जगतो निवृत्तत्वाज् जीवान्तरस्याभावात् कस्येदानीं संसारोपालम्भः स्यादित्यर्थः ।

ननु तत्त्ववित्त्वेन कश्चिद् गुरुः कल्पकजीवेन कल्पितस् तत्सम्प्रदायेन तत्वज्ञानो-पपत्तिरित्यत आह ॥ तत्त्ववित्त्वेनेति ॥ निरासादिति ॥ गुरोः स्वकल्पिततया निश्चयेन ततः श्रवणार्थं प्रवृत्तिर्न स्यादित्त्यादिदूषणेन निरासादित्यर्थः । अस्मद्रीत्याऽऽह ॥ श्रुत्यादीति ॥ परीक्षिज्जनमेजयादीन् प्रति शुकवैशंपायनादेरुपदेष्टृत्वेन तत्त्ववित्त्वस्य श्रुत्यादिसिद्धत्वादित्यर्थः । पररीत्याऽऽह त्वदिति ॥ तत्त्ववित्त्वेनेति वर्तते । अभूता अजाता । ज्ञाततत्त्वतज्ज्ञानेन संसारस्यानिवृत्तत्वाद् इदानीं संसारोपलम्भो न स्यादि-त्युक्तमिति भावः । मोक्षशास्त्रेति ॥ तरति शोकमात्मविदिति मोक्षशास्त्रप्रामाण्यान्यथाऽनु-पपत्त्या पूर्वेषामभूताऽपि मुक्तिरन्यस्य भविष्यतीति कल्पनीयमेव । अन्यथा तदप्रामाण्या-पत्तेरिति भावः । तथा च पूर्वेषां ज्ञानेन मुक्तावपि जगतोऽनिवृत्तेरत्रापि कस्यचित् तत्त्वज्ञानेन मुक्तावपि संसारानिवृत्त्या तस्य सत्यत्वमेव स्यादिति भावः ।

ननु कश्चिन् मुक्तोऽभूत् । उत्तरत्रापि केषाञ्चिन् मुक्तिरित्यङ्गीकारे बहुजीववाद आपाद्यत इति चेन्न । इष्टापत्तेः । जीवबहुत्त्वस्य प्रत्यक्षेण परस्य सुखदुःखाद्यननुसन्धानरूपलिङ्गेन ‘चेतनश् चेतनानाम्’ इत्यादिश्रुत्या च सिद्धत्वादिति वदन् स चैको जीवो ब्रह्माभिन्न एव । तस्य चैकस्य जीवस्य ब्रह्माभेदाभिव्यक्तिरेव मुक्तिरिति यत्पराभिप्रेतं तदपि दूषयति ॥ न हीति ॥ ‘चेतनश्चेतनानाम्’ इत्यादिविशिष्योक्त्येशस्य जीवेभ्यो भेदसिद्धिः । ‘साधर्म्य-मागताः’ इति मुक्तेभ्योऽपि भेदसिद्धिरिति द्रष्टव्यम् । जीवेशभेद इति जीवानां भेदो, जीवानाम् ईश्वराद् भेद इति योज्यम् । यद्वा यदि शास्त्रे श्रद्धा तर्हि श्रुत्यादिप्रामाण्यात् पूर्वमपि केषाञ्चिन् मुक्तिः स्यादित्युक्तम् । तदुपलक्षणम् । श्रुत्यादिप्रामाण्याज् जीवबहुत्वं, जीवेश्वरभेदश्चाङ्गीकार्य इति योज्यम् । नन्विदमयुक्तम् । अप्रामाणिकत्वात्, बाधकसद्भावा-च्चेत्याकारकशङ्कायामाह ॥ न हीति ॥ नन्वेकजीववाद एवाङ्गीकार्यः । ‘अनादिमायया’ इति श्रुतौ ‘जीवः’ इत्येकवचनप्रयोगादित्यत आह ॥ अनादीति ॥ इत्यादिवच्चेति ॥ न हि लोके एक एव राजा, स्वर्गकामो वा । तथा चैकवचनं तत्र यथा समुदायापेक्षम्, एवं जीव इत्येकवचनमपि समुदायापेक्षमिति भावः । अन्यथेति ॥ एकजीवाद एवैक-वचनश्रुत्यभिप्रायश्चेदित्यर्थः । पूर्वेणेति ॥ ‘अनादिमायया’ इत्यपेक्षया पूर्ववाक्येनेत्यर्थः । भेदेनेति ॥ बहुवचनप्रयोगादिति भावः । नन्वेकजीववाद एकाङ्गीकार्यः । जीवत्वोपाधेर-विद्याया एकत्वात् । न च बहुमुक्तव्यवस्थाऽनुपपत्तिर् जीवबहुत्वप्रतिपादकप्रमाणविरोधश्चेति वाच्यम् । अविद्याया एकत्वेन तदुपहितजीवस्यैकत्वात् । तस्यैव पुनर्नानान्तःकरणोपाधि-सम्बन्धप्रयुक्तभेदस्याप्यङ्गीकारेणान्तःकरणोपाधिसम्बन्धे बद्धः, स उपाधिर् यस्य निवृत्तः स मुक्त इत्येवं बद्धमुक्तादिव्यवस्थोपपत्तेरित्याशङ्क्य निषेधति ॥ न चेति ॥ जीवभेदेऽन्तः-करणमपि तन्त्रम्? न वा? आद्येऽपि अविद्यासमुच्चितं तन्त्रम्? उत प्रत्येकम्? इति विकल्प्याद्यं दूषयति ॥ जीवभाव इति ॥ अविद्याया एकत्वेऽप्यन्तःकरणभेदप्रयुक्त-भेदस्यापि सत्त्वादिति भावः । द्वितीयं दूषयति ॥ अननुगमाच्चेति ॥ अविद्यान्तः-करणयोर्द्वयोरपि स्वातन्त्र्येण जीवत्वोपाधित्वेऽनुगमकधर्माभावेनाननुगमादिति भावः । तदन्यतरत्वं चाभावरूपत्वाद् गुरुभूतमित्युपेक्ष्यम् । जीवत्वेऽन्तःकरणरूपोपाधेरतन्त्रत्वरूप तृतीयपक्षे त्वाह ॥ अतन्त्रत्व इति ॥ अन्तःकरणस्य जीवत्वोपाधित्वे तन्निवृत्त्या जीवत्वनिवृत्तौ मुक्तत्वापत्त्या बद्धमुक्तव्यवस्थोपपद्यते ॥ तस्यातन्त्रत्वे तु देहेन्द्रियादिभेदस्य जीवत्वोपाधित्वाभावात् तन्निवृत्तौ जीवत्वानिवृत्त्या मुक्तत्वाभावः । एवमन्तःकरणनिवृत्तावपि जीवत्वानिवृत्त्या मुक्तत्वाभावेनोक्तव्यवस्थाया अयोगादित्यर्थः । तत्प्रतिबिम्बभूता हिरण्यगर्भप्रतिबिम्बभूताः । कस्यापि तदाभासस्य जीवस्य ॥ न हि बिम्बस्य मुक्त्यभावे प्रतिबिम्बमुक्तिर्युक्तेति भावः ॥ श्रुत्यादीति ॥ ‘‘ब्रह्मा त्वो वदति जातविद्यां यज्ञस्य मात्रां’’ इति श्रुत्यादीत्यर्थः । संसारीति ॥ संसारिभूतहिरण्यगर्भेत्यर्थः । सादीति ॥ सादिर्यो हिरण्यगर्भस् तत्प्रतिबिम्बभूता ये रुद्रादिजीवास् तत्स्थसंसारस्य सादित्वं स्यात् । स्वबिम्बस्य हिरण्यगर्भस्य सादित्वादिति भावः । हिरण्यगर्भसादित्वं च ‘यदासीत् तत एवाद्यः स्वयम्भूः समभूदजः’ इत्यादिप्रमाणसिद्धमिति मन्तव्यम् । बहुजीववादे बद्धमुक्त-व्यवस्थाऽभावमाशङ्क्य निषेधति । न चेति ॥ एकैकस्य मुक्तावपीति ॥ किमु एकस्मिन् कल्पे हिरण्यगर्भादिबहुजीवमुक्त्यङ्गीकार इत्यर्थः । न स्यादिति ॥ तथा च बद्धमुक्त-व्यवस्थाया भवत्पक्षेऽप्यसिद्धिरिति भावः । न स्यादिति बाधकं कुतो नेति चेत् कल्पानन्त्यात् क्षणानन्त्य इव क्षणानन्त्यादपि जीवानन्त्येऽतिशयाङ्गीकारेणैकैकस्मिन् क्षणे एकैकमुक्तौ न सर्वसमाप्तिः । किमु प्रतिकल्पं केषाञ्चिन्मुक्तौ । अतो न बद्धमुक्तव्यवस्थाया अयोग इत्युत्तरमादौ वक्तव्यम् । एतदप्रामाणिकमिति चेत् तत्राह ॥ कल्पानन्त्यादिति ।

उक्तं सङ्गृह्णाति ॥ तस्मादिति ॥ शब्देत्यादि ॥ ‘न हि सुखदुःखाद्यनुसन्धानाननुसन्धानादि- लिङ्गेन’ इत्याद्युक्तप्रकारेणेत्यर्थः । तदप्रामाणतायां शब्दादेरप्रमाणतायाम् । ‘अनादिमायया’ इत्यादिश्रुत्यादिभिः कल्पकजीवसिद्धिर्वाच्या । शब्दादेरप्रामाण्ये एतद्वाक्यात् तज्जीवसिद्धिरपि न स्यादित्यर्थः । उत्तरप्रबन्धोपक्षेपं कुर्वन् एकजीवाज्ञानकल्पितत्वनिराकरणमुपसंहरति ॥ तस्मादिति ॥ इति एकजीवाज्ञानकल्पितत्वभङ्गविवरणम् ।

### **न्यायकल्पलता**

बद्धमुक्तगुरुशिष्यादिव्यवस्थायाः स्वप्नवद्यावदविद्यमुपपत्तिरित्येकजीववादिमतमनूद्य दूषयति ॥ यच्चेति ॥ तस्मिन्निति ॥ आन्ध्यम् अप्रतीतिः । ननु समष्ट्यभिमानिनो मुख्यजीवस्य हिरण्यगर्भस्यासुप्तत्वान्न जगदान्ध्यम् । तस्मिंस्तु लयकाले सुप्ते जगदप्रतीति-रिष्टैव । अन्तःकरणवच्छिन्ने जीवाभासे सुप्ते तमेव प्रति जगदप्रतीतिः । न त्वन्यानपि प्रति । तदुपाधीनामप्रलीनत्वात् । मैवम् । अन्तःकरणावच्छिन्नानां जीवाभासानां चित्त्वे नानाजीववादापत्तेः । अचित्त्वे जगदान्ध्यापातात् । अतीतहिरण्यगर्भमुक्तेः प्रमाण-सिद्धत्वेनेदानीं संसार्युपलम्भायोगादिति वक्ष्यमाणत्वाच्च ॥ दृष्टिसृष्टीति ॥ कारणात्मनाऽपि संसारावस्थानायोगास्योक्तत्वादित्यर्थः ॥ तवेति ॥ कल्पितस्याचिद्रूपत्वादित्यर्थः ॥ अस्मदादीति ॥ शिष्यप्रतिवादिबोधार्थमित्यर्थः । शङ्कते ॥ परमार्थत इति ॥ उक्तदोषान्न मुक्तोऽस्तीत्याह ॥ व्यवहारत इति ॥ स्वाप्नेति ॥ स्वप्नदृष्टृपुरुषवदित्यर्थः । एतेन चैत्रमैत्रादिसर्वाभिमानिनो जीवस्य हिरण्यगर्भस्य कल्पकत्वेन तव ममेत्यादिकल्पना तु न युक्तेति निरस्तम् ॥ सजीवेति ॥ त्वदभिमतेति शेषः ॥ तेषामिति ॥ चेतना-नधिष्ठितानाम् ॥ न चेयं धीरिति ॥ जीवस्यानुसन्धानाभावे निर्विशेषचितः सुतरां तदयुक्तमिति दूषणे सत्येव दूषणान्तरमाह ॥ प्रतिबिम्बेति ॥ न शरीरान्तराणां निर्जीवत्व-मविद्यावच्छिन्नस्य ब्रह्मण एव सर्वशरीरानुस्यूतत्वादिति शङ्कते ॥ नन्विति ॥ व्याहत्या दूषयति ॥ कथमिति ॥ वैय्यधिकरण्येन विरोधो दुरुद्धर इत्याह ॥ नापीय-मिति ॥ कल्पितस्येति ॥ अहमिति प्रतीतिविषयत्वायोगादित्यर्थः । दोषमुद्दिधीर्षुः शङ्कते ॥ ननु चेति ॥ अनुसन्धानापातादिति ॥ ननु भिन्नभिन्नान्तःकरणभेदाध्यासेन तदन्तः-करणमादाय प्रत्यक्त्वपराक्त्वमहमित्यादिबुद्धिविषयत्वं सुखाद्यनुसन्धानाननुसन्धानादिकं चोपपन्नमिति । मैवम् । बन्धमोक्षतत्वज्ञानावच्छेदकानामन्तःकरणादीनां भेदे नानाजीव-वादापातात् । तदभेदे तु दुःखाद्यनुसन्धानप्रत्यक्त्वाद्यनुपपत्तेर्दुष्परिहरणीयत्वात् । वक्ष्यते चैतज् जीवभेदप्रस्तावे ।

जीवबहुत्वप्रतिपादकश्रुतिविरोधमप्याह ॥ किञ्चेति ॥ वेदान्तेति ॥ ‘‘वेदन्तविज्ञान-सुनिश्चितार्थाः सन्यासयोगाद्यतयः शुद्धसत्वाः । ते ब्रह्मलोके तु परान्तकाले परामृता-त्परिमुच्यन्ति सर्वे’’ इति श्रुतौ परामृतान्नित्यमुक्तात्प्रसन्नात्परमेश्वरादनेकेषां तत्त्वापरोक्ष-ज्ञानिनां मुक्तिरुच्यत इत्यर्थः । परामृतः स्वयंराम इति वचनात् । ब्रह्मणा सह ते सर्वे सम्प्राप्ते प्रतिसञ्चरे । परस्यान्ते परात्मानं प्रविशन्ति परं पदमिति स्मृतेश्चेति सूत्रोपात्त-वचनमपि द्रष्टव्यम् । जीवस्येश्वरादिकल्पकत्वे दोषमाह ॥ किञ्चैकस्यैवेति ॥ दोषान्तरं समुच्चितोति ॥ किञ्चैवमिति ॥ एतेन समष्ट्यभिमानिनो जीवस्य सर्वज्ञत्वसर्वकर्तृत्वादिकं स्वीक्रियते । सर्वाभिमानिनस्तदुपपत्तेरिति निरस्तम् । दुःखमिथ्याज्ञानादेरप्यापत्तेः । न भारती मेऽङ्ग मृषोपलक्ष्यत इत्यादिवेदगर्भोक्तिविरोधाच्च । उपदेष्टुस्तत्वज्ञस्याभावात्तत्त्वज्ञानं च न स्यादित्याह ॥ अपि चेति । न चेति ॥ तथा च मुक्तिर्न स्यादित्यर्थः । शिष्यः कल्पक इति मन्वानः शङ्कते ॥ नन्विति ॥ तदैवेति ॥ तथा चेदानीं संसारोपलम्भो न स्यादित्यर्थः । तवापि समो दोष इति मन्दाशङ्कां परिहरति ॥ न च प्रकृतेऽपीति ॥ यदेव भगवान् वेदेति ॥ ननु सामान्यतो मोक्षोपयोगिज्ञानविषयवित्त्वेन तत्त्वमस्यादि-वाक्यवक्तृत्वेन वा कल्पितस्योपदेष्टृत्वसम्भवेनोदाहृतवाक्याविरोधः । अन्यथा तवापि मते तत्ववित्त्वेन प्रमित एवाचार्यत्वेनानुसरणीय इति प्रथमत एव तत्वज्ञाने तत्कालमोक्षा-पत्त्युपदेशवैय्यर्थ्यादिकं च स्यादिति चेन्न । तत्वोपदेष्टृत्वादिना मया गुरोरकल्पनात् । एतदेवात्मभू राजन्नारदाय विपृच्छते । वेदगर्भोऽभ्यधात्साक्षाद्यदाह हरिरात्मन इति भागवतोक्तेः । इमं विवस्वते योगं प्रोक्तवानहमव्ययमित्यादिगीतोक्तेश्च । भेदस्यापि तादृश-ज्ञानविषयत्वसम्भावनया विशिष्यज्ञातव्यत्वात् । अन्यथा तत्वज्ञानमिथ्याज्ञानादेः सङ्कर-प्रसङ्गात् । भेदवादिनोऽपि तत्वमस्यादिवाक्यप्रवक्तृत्वाच्च ।

गुर्वज्ञानकल्पितः शिष्य इति पक्षं दूषयति ॥ किं चेति ॥ स्वप्नवत्स्यादित्याशङ्क्य तद्वैषम्यमाह ॥ स्वप्ने त्विति ॥ वेदस्य मीमांस्यत्ववदिति ॥ न च तर्केण वेद इव तत्तद्रूपकल्पनया गुरावपि तत्परिहार इति वाच्यम् । तथा कल्पनासम्भवस्योक्तत्वात् ॥ सदुत्तरापरिस्फूर्ताविति ॥ ननु कथायाः कल्पितत्वानिश्चयकालीनत्वेन समयबन्धविशेष निबन्धनत्वेन च तादृगुत्तरानवकाशः । तस्माच्छिष्यवद्गुरोरपि कल्पितत्वात्स्नप्नवत्सर्व-व्यवस्थेति चेन्न । औतिनः कल्पितत्वनिश्चयवतस्तदनिश्चय समयबन्धविशेषयोरसम्भवात् । यदुक्तं शिष्यवद्गुरोरपि कल्पितत्वमिति । तदप्यपेशलम् । उभावप्यश्रुतग्रन्थावुभावपि जडात्मकौ । अहो देवस्य माहात्म्यं यदेकः शिष्यतां गत इतिवदुपहसनीयत्वात् । मन्दा-शङ्कां परिहरति ॥ एतेनेति ॥ शङ्कितुर्मन्दत्वमेव स्पष्टयति ॥ इहेति ॥ औतशास्त्र-मिति ॥ अनिश्चिताद्वैतेन कल्पकेन जीवेन कल्पितत्वाद् भ्रान्तिमूलं स्यादित्यर्थः । न च प्रमामूलत्वाभावेऽप्यबाधितविषयत्वेनाद्वैतशास्त्रप्रामाण्योपपत्तिरिति युक्तम् । गौडपादादि-प्रणीतशास्त्रस्य प्रमामूलत्वाभावे भ्रान्तिमूलत्वेनाबाधितविषयत्वासम्भवेनाप्रामाण्यापातात् ॥ सम्प्रदायाभावेनेति ॥ गुरुसदुपदेशपरम्पराऽभावेनेत्यर्थः । ननु नासाम्प्रदायिकत्वमुत्पत्ति-विरोधि । अपूर्वजातीयानुत्पत्तिप्रसङ्गात् । किं तु कारणासत्वम् । एवं च सम्प्रदाया-भावेऽप्यपूर्ववत्तत्त्वज्ञानोत्पत्तिरस्त्विति चेन्न । देवानांप्रियोऽसि । न ह्यनादौ संसारेऽ-द्याप्यनुत्पन्नजातीयमपूर्वमुत्पद्यत इति कोऽप्यभ्युपैति । किन्तूत्पन्नपूर्वजातीयमेवापूर्वमग्रेऽ-प्युत्पद्यते । कर्मणां तज्जन्यापूर्वाणां तत्फलानां च नियतत्वात् ॥ तत्त्ववित्त्वेनेति ॥ शिष्येण तथा कल्पनाकाल एव तत्वस्य ज्ञातत्वादुपदेशानर्थक्यादिनेत्यर्थः ॥ शुकादीना-मिति ॥ तथा च मुमुक्षोरभावेन शास्त्रं निरधिकारिकं स्यादित्यर्थः ॥ देवानामिति ॥ देवत्वयोग्यानां मध्ये । सद्यः साधनसम्पत्तौ सत्यां ब्रह्मापरोक्षज्ञान्यभवत् । देवत्वयोग्य एव । तद्देवत्वं प्राप्नोतीत्यर्थः । प्राप्त्यर्थभवतेः परस्मैपदं छन्दस्त्वात् । व्यत्ययो बहुलमिति सूत्रात् ॥ इदं ज्ञानमिति ॥ अन्यदपहायेदं ज्ञानमाश्रित्य साधर्म्यं दुःखासहचरानन्दानु-भोक्तृत्वं प्राप्ता इत्यर्थः ।

नन्वनादिमायया सुप्तो यदा जीवः प्रबुध्यत इति माण्डूकोपनिषद्वाक्यस्य का गतिरित्यत आह ॥ अनादीति ॥ यदेति ॥ ईश्वरानुग्रहेणेति शेषः । तेषामेवानुकम्पार्थमहमज्ञानजं तमः । नाशयाम्यात्मभावस्थो यथा दीपेन भास्वतेति गीतोक्तेः ॥ इति पूर्वेणेति ॥ इच्छामात्रं प्रभोः सृष्टिरिति सृष्टौ विनिश्चिता इति पूर्ववाक्ये बहुवचनेनेत्यर्थः ॥ उत्तरेणेति ॥ त्रिषु धामसु यत्तुल्यं सामान्यं वेत्ति नित्यशः । स पूज्यः सर्वभावानां वन्द्यश्चैव महा-मुनिरिति उत्तरवाक्ये पूजावन्दनकर्तृत्वेन निश्चितचित्तानां भावानामिति बहुवचनेन बहुत्वाव-गमात्तेन विरोध इत्यर्थः । महोपाधेरेकत्वेनैको जीवः, अवान्तरोपाधिनानाभावान्नाना जीवा इति व्यवस्थोपपत्तिरित्याशङ्क्य निराकरोति ॥ न चेति ॥ अविद्यावदन्तःकरणानामपि प्रत्येकं ब्रह्मणो जीवत्वे प्रमाणमस्ति न वा । आद्यं द्वेधा दूषयति ॥ जीवभाव इति ॥ द्वितीयाभावे दोषमाह ॥ उक्तेति ॥ बद्धमुक्तव्यवस्थानुपपत्तेरित्यर्थः । वेदगर्भ एव मुख्यो जीव अन्ये तु तदाभासा इति मतं निराचष्टे ॥ एतेनेति ॥ वेदगर्भस्य पूर्वब्रह्मकल्पेषु मुक्तिरभून्न वा । द्वितीयाभावे हेतुमाह ॥ हिरण्यगर्भेति ॥ नाद्य इत्याह ॥ अतीतेति ॥ जीवानां हिरण्यगर्भप्रतिबिम्बत्वे दोषान्तरमाह ॥ सादीति ॥ स्वपक्षे साधकमाशङ्क्य निराकरोति ॥ न चेति ॥ जीवानां राशयः पृथगिति ॥ न चेदं वाक्यं जीवोपाधिभेदानुवादकतया व्याख्येयम् । भेदकोपाधेरेवानुपपत्तेः । सङ्गृह्णाति ॥ एक-जीवेति ॥ उपसंहरति ॥ तस्माज्जगदिति ॥

**श्रीमद्व्यासयतीन्द्रार्यसत्कल्पतरुसंश्रिति ।**

**न्यायकल्पलता**यां हि विश्वं नैकाज्ञकल्पितम् ॥

### **न्यायामृतसौगन्ध्यं**

यत्तु स च द्रष्टा एक एव जीवस्तन्नानात्वे मानाभावाद् इति । तन्न । प्रतिशरीरम् अहं सुखी अहं दुःखी अहं संसारी अहमस्य स्वामी इत्याद्यनुभवविरोधात् । नन्वविद्यावशाद् ब्रह्मैवैकं संसरति । स एव जीवः । तस्यैव प्रतिशरीरमहमिति बुद्धिरिति चेन्न । बन्धमोक्ष-गुरुशिष्यादिव्यवहारस्य दत्तजलांजलित्वापत्तेः । न च बन्धमोक्षगुरुशिष्यादिव्यवस्थायाः स्वप्नवद्यावदविद्यमुपपत्तिः । मोक्षस्य स्वापि्नकत्वे हि स्पष्ठ एव बाह्यमतप्रवेशः । श्रुत्यादि-प्रमाणसिद्धनित्यनिरविद्यस्याविद्यावशत्वासम्भवात् । तस्मिन्नेकस्मिन् जीवे सुप्ते समस्त-जगदप्रतीत्यापाताच्च । ननु समष्ट्यभिमानिनो मुख्यजीवस्यासुप्तत्वेन तस्मिन् लयकाले सुप्ते जगदप्रतीतिः । अन्तःकरणावच्छिन्ने जीवाभासे सुप्ते तमेव प्रति जगदप्रतीतिः, न त्वन्यानपि प्रतीति चेन्न । समष्ट्यभिमानितदसुप्तत्वयोः प्रमाणाभावात् । प्रत्युतान्तःकरणा-वच्छिन्ने अहमस्वाप्समित्यादिप्रत्यक्षानुभवाच्च । मोक्षसाधनाश्रयस्य सुखदुःखाद्यनुभवरूप-संसाराश्रयस्याहमर्थस्य जीवाभासत्वे बन्धमोक्षादिवैय्यधिकरण्यापत्तेः समष्ट्याख्यजीवस्य सुप्तस्य तदुपाधेर्लीनत्वात्पुनरुत्थानानुपपत्तेः । न च संस्कारस्य कारणात्मना स्थितेः पुनरुत्थानोपपत्तिः । उपाधिकारणस्य उपाधिकार्यकरत्वाभावात् । अन्यथा घटेन चूर्णेनापि जलाहरणापत्तेः ।

किं च मम कल्पकत्वे तव मोक्षार्थं प्रवृत्ययोगः, तव कल्पकत्वे त्वत्कल्पितास्मद्बोधार्थं तव प्रवृत्यनुपपत्तिः । न च स्वप्नवदपर्यनुयोगः । एवमपर्यनुयोज्यत्वे निर्मर्यादतया कथा-नधिकारप्रसङ्गात् । न च चैत्रमैत्रादिसर्वाभिमानिनो जीवस्य कल्पकत्वेन तव ममेत्यादि-विकल्पानुपपत्तिः । त्वदभिमतोपदेष्टृणां गौडपादादीनां बहूनामुपलम्भेन नायं मुख्योऽहं मुख्य इति मुख्यत्वनिर्णयासम्भवेन मोक्षार्थं श्रवणादिषु प्रवृत्यनुपपत्तिः ।

किं च ब्रह्मण एव जीवत्वेन तस्यैव बन्धमोक्षाविति तन्नित्यमुक्तत्वादिबोधकश्रुति-विरोधः । न च मुक्तेः स्वस्वरूपत्वेन बन्धस्य चाविद्यकत्वेन तदविरोधः । न हि मृगतृष्णिकाकल्पितोदकेन स्वभावशुष्का मरुभूमिरार्द्रीभवतीति वाच्यम् । तव बन्ध-द्वैविध्याभावेन ज्ञानेनोच्छेतव्यकल्पितबन्धास्पृष्टचैतन्याभावे नित्यमुक्तत्वबोधकश्रुतेर्निरर्थ-कत्वानुद्धारात् ।

किञ्चैकस्यैव कल्पितस्य वा जीवस्याहं त्वमिति प्रत्यक्त्वपराक्त्वव्यवहारानुपपत्तिः । एतेनानेकशरीरैकजीववादाङ्गीकारेण नानुपपत्तिरिति निरस्तम् । तमेव प्रति प्रत्यक्त्व-पराक्त्वयोरयोगात् । न हि मैत्रं प्रति त्वमिति धीविषयस्य चैत्रस्य तमेव प्रति अहमिति धीविषयत्वम् । न च भिन्नभिन्नान्तःकरणाभेदाध्यासेन तत्तदन्तःकरणमादाय प्रत्यक्त्वादि-व्यवहारोपपत्तिः । जीवानुपाधेरन्तःकरणस्य देहादिवत् तथा व्यवस्थापकत्वासम्भवात् । अन्यथा कायव्यूहवद् योगिनो ऽहं त्वमित्यादिव्यवहारापत्तेः ।

किं च चैत्रसुखदुःखादीनां मैत्रेणानुसन्धानापत्तिः । एवं चैत्रस्य शुक्तिसाक्षात्कारेण रजतभ्रमनिवृत्तावन्येषामपि तन्निवृत्तिः स्यात् । किं च मुक्तावपि चैत्राद्यन्यतमान्तः-करणावच्छेदेन साक्षात्कारे उत्पन्ने तदवच्छेदेनैव संसारनिवृत्तिः स्यात् । न तु तदितरान्तः-करणावच्छेदेनापि । न च तत्साक्षात्कारस्य सविलासमूलाज्ञाननिवृत्तिरूपतया तत्कालेऽन्तः-करणस्याभावेन वैषम्यमिति वाच्यम् । पूर्वपरकालवृत्तित्वघटितयोर्निवर्तकनिवृत्योरैक्या-सम्भवात् ।

किञ्च श्रुतिषु ‘अविद्यायामन्तरे वर्तमाना’ इत्यादौ अविद्या, ‘रमणीयचरणा’ इत्यादौ कर्मबन्धः, ‘सति संपद्य न विदुरि’त्यादौ सुषुप्तिः, ‘वेदान्तविज्ञानसुनिश्चितार्था’ इत्यादौ तत्वज्ञानं, ‘परामृतात्परिमुच्यन्ति सर्वे’ इत्यादौ मुक्तिश्च चेतनधर्मः कथमनेकेषूच्यते ।

यत्तु ‘साक्षी चेता केवलो निर्गुणश्च’ ‘पुरत्रये क्रीडति यस्तु जीवः प्रविश्यामूढो मूढ इव व्यवहरन्नास्ते स एष इह प्रविष्टमानः स्वाङ्गेभ्यः’ ‘मायया सन्निरुद्धः’ ‘अनादिमायया सुप्तो यदा जीवः प्रबुद्ध्यते’ इत्यादिश्रुतिः, ‘देही कर्मानुगोऽवशः’ ‘शरीराणि विहाय जीर्णान्यन्यानि’ ‘गृह्णाति नरोऽपराणि’ (वासांसि जीर्णानि यथा विहाय नवानि गृह्णाति नरोऽपराणि । तथा शरीराणि विहाय जीर्णान्यन्यानि संयाति नवानि देही ॥) इत्यादि-स्मृतिश्च मानमिति । तन्न । पुरत्रये ईशक्रीडनस्योक्तत्वात् । ‘तदनुप्रविश्य सच्चत्यच्चाभव’-दिति ईशस्यैव प्रवेशोक्तेः । सर्वज्ञोऽपि यथा सर्वजीवः प्रतिदेहमास्ते तथाऽस्ते इत्यर्थात् । उक्तं हि ‘लोकवत्तु लीलाकैवल्यमि’ति । एकवचनं तु दृष्ट्वेमं स्वजनं कृष्ण युयुत्सुं समुपस्थितमित्यादिवदुपपद्यते ।

किञ्च ‘नित्यो नित्यानां चेतनश्चेतनानाम् एको बहूनां यो विदधाति कामान्’ ‘न त्वेवाहं जातु नासं न त्वं नेमे जनाधिपाः । न चैव न भविष्यामः सर्वे वयमतः परम् ॥ उपदेक्षन्ति ते ज्ञानं ज्ञानिनस्तत्वदर्शिनः । तेषामादित्यवज्ज्ञानं प्रकाशयति यत्परम् ॥ ये यथा मां प्रपद्यन्ते तांस्तथैव भजाम्यहम् । येषां त्वन्तगतं पापं जनानां पुण्यकर्मणाम् । ते द्वन्द्वमोहनिर्मुक्ता भजन्ते मां दृढव्रताः ॥ निर्मानमोहा जितसङ्गदोषा अध्यात्मनित्या विनिवृत्तकामाः । द्वन्द्वैर्विमुक्ताः सुखदुःखसंज्ञैर्गच्छन्त्यमूढाः पदमव्ययं तत् ॥ ‘पूता मद्भावमागताः’ ‘मम साधर्म्यमागता’ इति जीवबहुत्वमानविरोधात् । न हि तत्वज्ञानमोक्षादयश्चिदाभासस्य सम्भवन्ति । तस्य मोक्षानर्हस्य सर्वास्तिकसिद्धसर्वज्ञेन भगवतोपदेशासम्भवात् । प्रकृतिर्मायया ख्याता व्यक्ताव्यक्तस्वरूपिणी । पुरुषश्चाप्युभावेतौ लीयते परमात्मनीति स्मृतेः । अत एव प्रत्यक्त्वपराक्त्वत्वमहमित्यादिव्यवहारप्रयोज-कान्तःकरणाभेदाध्यासबलाद् बहुत्वस्य प्राप्तत्वेन पूर्वोत्तरवाक्योदाहृतश्रुत्यादीनामतत्परत्वमिति निरस्तम् । एकस्मिन्नेवानेकेषां विरुद्धानां युगपदभेदारोपासम्भवाच्च । अन्तःकरणस्य सर्वज्ञ-कर्तृकोपदेशानर्हत्वात् । न च जीवबहुत्वस्य प्राप्तत्वेन मुक्त्यंश एवाप्राप्तत्वपर्यवसानमिति वाच्यम् । बहुत्वबोधकानां निरवकाशमानानां सावकाशैकवचनमात्रानुरोधेनाप्रामाण्यकल्पना-नौचित्यात् तद्बहुत्वस्य प्रत्यक्षाप्राप्तत्वात् । सर्वप्रत्ययवेद्यस्वरूपात्मकमोक्षस्यापि त्वन्मते नित्यसिद्धत्वाच्च । अस्वतन्त्रानुमानेन गृहीतस्य श्रुत्याऽनुवादासम्भवस्योक्तत्वात् । न च जीवबहुत्वस्य प्राप्तत्वेन मुक्त्यंश एवाप्राप्तत्वमिति वाच्यम् । मुक्तौ बहुत्वस्याप्राप्तत्वे-नानुवादाद्यसम्भवात् । प्रत्युत मुक्त्यंशस्यैव त्वन्मते प्राप्तत्वात् । न हि नित्यसिद्ध-स्वप्रकाशस्वरूपातिरिक्तमुक्तिरस्ति ।

किं चैकस्यैव जीवस्य सर्वकल्पकत्वे जीवस्य कारणत्वं निषिध्येश्वरकारणत्वविधायकैः श्रुत्यादिभिर्विरोधः । सर्वज्ञत्वसर्वकर्तृत्वादिबोधकश्रुतीनां निर्विषयत्वं च स्यात् । ईश्वरस्य च जीवभिन्नस्य चाभावात्, जीवे सर्वकर्तृत्वादिकं त्वनुभवबाधितम् । ननु समष्ट्यभिमानिनो जीवस्य सर्वज्ञत्वसर्वकर्तृत्वादिस्वीकारः । सर्वाभिमानिनस्तु सार्वज्ञानुभवोऽस्त्येव । अत एव ‘तान्यहं वेद सर्वाणि न त्वं वेत्थ परन्तपे’त्याद्युुपपद्यते इति चेन्न । तदभिमानित्वं ह्यज्ञानादिदोषेण । तच्च सर्वज्ञे भगवति बाधितम् । न च स्वरूपाज्ञानं भगवतोऽस्ति । भगवतः सर्वाभिमानित्वे ‘बहूनि मे व्यतीतानि जन्मानि तव चार्जुने’त्यादिव्यवहारासङ्गतेः । ईश्वरस्य समष्ट्यभिमानित्वे ‘मामेव ये प्रपद्यन्ते मायामेतां तरन्ति ते’ ‘इदं ज्ञानमुपाश्रित्य मम साधर्म्यमागताः’ ‘बहवो ज्ञानतपसा पूता मद्भावमागताः’ ‘मय्येव मन आधत्स्व मयि बुद्धिं निवेशय’ ‘मामेकं शरणं व्रजे’त्याद्यसङ्गतं स्यात् । (न च वृक्षाकाशस्थानीयस्य जीवस्य वनाकाशस्थानीयेश(प्राप्त्यादिः)प्रपत्त्यादिर् युक्ता । वनाकाशवत्तस्यापि बद्धत्वेन तत्साम्यतायाः सिद्धत्वेन ज्ञानाद्यसाध्यत्वात्) (?) । एतेनान्तःकरणाभेदाध्यासात्सार्वज्ञ्या-द्यननुभवस् तद्विपरीतानुभवश्चोपपन्न इति निरस्तम् । जीवानुपाधेरन्तःकरणस्य तथा व्यवस्थापकत्वासम्भवात् । न हि कायव्यूहवतः देहादिभेदेन किंचिद्विषयकानुभावा-ननुभवयोर्यौगपद्यमस्ति ।

किंचोपदेष्टव्यस्यान्यस्याभावेनोपदेशासम्भवः । न च स्वप्न इवोपदेष्टुः कल्पितस्य उपदेष्टृत्वादिसम्भवः । उपदेष्टृत्वं हि न कल्पितमात्रस्य । किन्तु तत्त्ववित्त्वेन कल्पितस्य । तथा चोपदेशात् प्रागेव तत्वज्ञाने उपदेशवैय्यर्थ्यं मोक्षापत्तिश्च । न चैवं स्वप्नेऽपि तुल्यम् । तदा हि शब्दविशेषवक्तृत्त्वेनैव गुरुकल्पनम् । ‘यदेव भगवान् वेद तन्मे ब्रूहि’ ‘उपदेक्ष्यन्ति ते ज्ञानं ज्ञानिनस्तत्वदर्शिनः’ इति श्रुतिस्मृतिविरोधापत्तेः ।

ननु सामान्यतो मोक्षोपयोगिज्ञानविषयवित्त्वेनाज्ञाततत्त्ववित्त्वेन तत्वमस्यादिवाक्य-वक्तृत्वेन वा कल्पितस्योपदेष्टृत्वसम्भवेनोदाहृतवाक्याविरोधात् । अन्यथा तवापि मते तत्ववित्वेन प्रमित एवाचार्यत्वेनानुसरणीय इति प्रथमत एव तत्वज्ञाने तत्काल एव मोक्षा-पत्त्युपदेशवैय्यर्थ्यादिकं स्यादिति चेन्न । निर्विशेषवादे सामान्यविशेषविभागायोगात् । सविशेषवादिनां नः क्षतेरभावाच्च । त्वन्मते हि यावद्विशेषज्ञः शिष्यस् तान् विशेषानेव गुरावारोपयतीति उपदेशादिवैय्यर्थ्यम् । अस्माकं तु शिष्याज्ञातमोक्षोपयोगिज्ञानविशेष-विषयकज्ञानवत्वं गुरोः सम्भवतीति न दोषः ।

किञ्च ब्राह्मणत्वेन कल्पितस्य म्लेच्छस्य यागादिकर्तृत्वं त्वादृशं प्रति वेदान्तोपदेष्टृत्वं च स्यात् । किञ्च स्वस्य शिष्यकल्पितत्वं शिष्यस्य वा कल्पितत्वं जानतो ऽन्यतरमोक्षार्थं प्रवचनादौ प्रवृत्तिर्न स्यात् । वस्तुनस्तथात्वं जानतस्तत्वज्ञत्वाभावात् । एतेन स्वप्नगुरुवत् कल्पितत्वेन गुरोरपर्यनुयोज्यत्वमिति निरस्तम् । तत्वज्ञानहेतुत्वेन वेदस्य मीमांस्यत्ववद् गुरोरपि पर्यनुयोज्यत्वात् । अन्यथा आरोपितसार्वज्ञस्य परस्यापि उपदेष्टृत्वापत्तेः । न च तर्केण वेद इव तत्तद्रूपकल्पनया गुरावपि तत्परिहारः । तर्कादिना विचारे आरोपासम्भवात् ।

किञ्च कल्पको यदि निश्चिताद्वैतश्चेत् शास्त्रवैय्यर्थ्यम् । अनिश्चिताद्वैतश्चेत् शास्त्रस्य प्रमामूलकत्वं न स्यात् । उपदेष्टुः प्रतारकत्वं च स्यात् । न च प्रमामूलकत्वाभावेऽप्य-बाधितविषयत्वेन शास्त्रप्रामाण्योपपत्तिः । प्रमामूलकत्वाभावे अबाधितार्थकत्वस्यैवानुपपत्तेः । आप्तवाक्यं हि प्रामाणमबाधितार्थकं च ।

किं च मुख्यो जीवो अहमन्यो वेति सन्देहेन बह्वायाससाध्यमोक्षार्थं प्रवृत्तिर्न स्यात् । ननु प्रतिशरीरमहमिति बद्धोऽहमिति निश्चयस्य स्वानुभवसाक्षिकत्वेन प्रवृत्तिसम्भव एकेनैव जीवेन मैत्रादिशरीराणां सजीवत्वसम्भवः प्रागेवोक्तः । किञ्च चैत्रमैत्रादिषु कोऽसाविति प्रश्नस्य किं केनचित् क्रोडीकृतं चैतन्यं विषयः, किं वा निरस्तसमस्तभेदम् । नाद्यः । तस्य कल्पितत्वेनाकल्पकत्वात् । न द्वितीयः । तस्यैकत्वेन तदनिश्चयासिद्धेः । वस्तुतः शुद्धचितोऽसंसारित्वेऽपि आवरणविक्षेपशक्तिद्वयशालिस्वाश्रिताविद्यावशात् संसारित्वकल्प-कत्वविमोक्षार्थंयतमानत्वाद्युपपत्तिरिति चेन्न । त्वदीयैकजीववादं श्रुत्वा कल्पकोऽहमन्यो वेति सन्दिहानस्य प्रवृत्त्यभावापादनात् । एकेनेत्यादि निरस्तम् । किञ्चेत्याद्ययुक्तम् । न हि निरस्तसमस्तभेदत्वादिना प्रश्नविषयः, किं तु लोके जीवत्वेनाभिमन्यमानेषु कः कल्पक इत्यर्थः । शुद्धस्य नित्यमुक्तस्याविद्यावशत्वासम्भवात् । उपदेशकाभावाच्च । न हि स्वयं मूढः स्वमन्यान् वोपदिशति ।

किं चानादौ संसारे कस्यचित्तत्वज्ञानं मुक्तिश्चाभून्न वा । आद्ये इदानीं संसारोपलब्धिर्न स्यात् । जीवस्यैकत्वात् । अन्त्ये सम्प्रदायासम्भवेन तत्वज्ञानासम्भवः । नन्व-साम्प्रदायिकत्वं नोत्पत्तिविरोधि । अपूर्वजातीयानुत्पत्तिप्रसङ्गात् । किं तु कारणसत्वम् । तन्नेदानीम् । उपदेष्ट्रादिकारणस्य कल्पनासुदृढस्य सत्त्वात् । जीवैक्यस्य प्रमाणसिद्धत्वेन संसारोपलम्भ एवातः पूर्वं तत्वज्ञानानुदये प्रमाणमिति चेन्न । अनादौ संसारे अनुत्पन्न-जातीयमपूर्वमुत्पद्यते इति केनाप्यनभ्युपगमात् । किन्तु उत्पन्नो पूर्वजातीयमेवापूर्व-मग्रेऽप्युत्पद्यते । कर्मणां तज्जन्यापूर्वाणां च नियतत्वात् ।

किञ्च तत्त्ववित्त्वेन श्रुत्यादिसिद्धानां शुकवामदेवादीनां मुक्तिर्नाभून् मम कथं भविष्यतीत्यनाश्वासेन मोक्षार्थं निश्शङ्कप्रवृत्तिर्न स्यात् । न च प्रामाण्याद्भविष्यति । अन्यथा तेषां महानुभावानां मुक्तत्वेऽपि मम भविष्यति न वेति शङ्कापिशाच्या प्रवृत्ति-प्रतिबन्धः स्यादिति वाच्यम् । श्रुतिप्रामाण्यबलादेव हि सिद्धो जीवभेदः, पूर्वं बहूनां मुक्तिश्चाभ्युपेयताम् । श्रूयते हि ‘तद्यो यो देवानां प्रत्यबुध्यत स एव तदभवत्तथर्षीणां तथा मनुषाणां’ ‘अजो ह्येको जुषमाणोऽनुशेते जहात्येनां भुक्तभोगामजोऽन्यः’ ‘नित्यो नित्यानां चेतनश्चेतनाना’मित्यादि । स्मर्यते च ‘बहवो ज्ञानतपसा पूता मद्भावमागताः । इदं ज्ञानमुपाश्रित्य मम साधर्म्यमागताः’ इत्यादि । न च लौकिकवाक्यानां सार्वलौकिकभ्रम-सिद्धभेदानुवादकत्वेन तत्परत्वाभाव इति वाच्यम् । भ्रमसिद्धार्थानुवादकत्वे श्रुतीनाम-प्रामाण्यापत्तेः । ‘मद्भावमागताः’ ‘मम साधर्म्यमागताः’ इति प्रत्यक्षाप्राप्तमोक्षगत-भेदव्याप्यबहुत्वसङ्ख्याबोधनाच्च । ‘अतीतानागताश्चैव यावन्तः सहिताः क्षणाः । ततोऽप्यनन्तगुणिता जीवानां राशयः पृथक्’ इत्यादिस्मृतिभिर् जीवानामपरिमितत्वबोधेन प्रतिकल्पम् एकैकमुक्त्याऽपि न संसारसमाप्तिरिति ।

**॥ इति एकजीवाज्ञानकल्पितत्वभङ्गः ॥**

