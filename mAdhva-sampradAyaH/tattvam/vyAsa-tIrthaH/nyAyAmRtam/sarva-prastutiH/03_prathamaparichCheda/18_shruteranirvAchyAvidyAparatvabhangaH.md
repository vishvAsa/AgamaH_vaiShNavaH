+++
title = "१८ श्रुतेरनिर्वाच्याविद्यापरत्वभङ्गः"

+++


## ‘‘अनृतेन हि प्रत्यूढा’’ इत्यत्रानृतशब्दो दुष्कर्मपरः

**५७. श्रुतेरनिर्वाच्याविद्यापरत्वभङ्गः**

# **न्यायामृतम्**

‘‘अनृतेन हि प्रत्यूढा’’ इत्यत्रानृतशब्दो दुष्कर्मपरः । परिणामिप्रधानपरो वा । ‘‘ऋतं पिबन्ता’’वित्यादौ सत्कर्मणि ऋतशब्ददर्शनात् । ‘‘ऋतं सत्यं तथा धर्म’’ इति स्मृतेश्च । ‘‘अनृतं परिणामत’’ इति स्मृतेश्च । अज्ञाना-विद्यातमोनीहारादिशब्दा अपि प्रकृतिपराः । न च सा मिथ्या । ‘‘तम आसीत्’’, ‘‘गौरनाद्यन्तवती नित्या सततविक्रिये’’त्यादिश्रुतिभिः सत्यत्वा-न्नित्यत्वाच्च । न चास्याः श्रुतेर् अपूर्वपारमार्थिकसत्त्वपरत्वसम्भवे व्यावहारिक-सत्त्वपरत्वं वा असद्वैलक्षण्यपरत्वं वा युक्तम् । मायाशब्दोऽपि क्वचित्प्रकृति-परः । क्वचिच्च विचित्रेश्वरशक्त्यादिपरः, ‘‘त्रिगुणात्मके’’त्यादिस्मृतेः । ‘‘विश्वमायानिवृत्ति’’रित्यादौ निवृत्तिस्तरणमेव । ‘‘मायामेतां तरन्ति ते’’ इति स्मृतेः । न ह्यज्ञानं मायाशब्दार्थः । मायिनो ब्रह्मणोऽज्ञानित्वे सर्वज्ञत्व-निरवद्यत्वादिश्रुतिविरोधात् । मायाशब्दस्य ‘मय ज्ञान’ इति धातुजत्वाच्च । वेदनिघण्टौ ‘माया वयुनं ज्ञानम्’ इति पाठाच्च । मायाविशब्दस्य विचित्र-शक्तियुक्त इवाज्ञानिन्यप्रयोगाच्च । ‘‘योगमायां समादिशद्’’ इति भागवते, ‘‘ऋते मायां विशालाक्षीम्’’ इति रामायणे च चेतने, ‘जलं संस्तभ्य मायया’ इति भारते जलस्तम्भनशक्तौ च प्रयोगाच्च । हरिवंशे–

मयश्च शम्बरश्चैव महामायाधरौ तथा ।

पार्जन्यवारुणी माये व्यधत्तां वारिविक्षरे ॥

इति पार्जन्यवरुणास्त्रयोर्मायाशब्दप्रयोगाच्च । तत्रैव ‘मायामास्थाय युध्य-स्वे’ति प्रकृतमायायाम्, ‘आस्थाय तामसीं विद्याम्’ इति विद्याशब्दप्रयोगाच्च । ‘एकस्त्वमेव भगवन्निदमात्मशक्त्या मायाख्यया’’ इति भागवते शक्तिर्मायेति व्याख्यातत्वाच्च । अत एव न मिथ्याभूतं मायाशब्दार्थः, शुक्तिरूप्यादौ तदप्रयोगात् । सत्यमन्त्रौषधादिमत्येव मायाविशब्दप्रयोगाच्च । मायामृगस्यापि मारीचस्य कामरूपित्वेन रामशरवेध्यत्वेन च सत्यत्वात् । देवासुरसङ्ग्रामादौ च मायाशस्त्रादेश् छेदाद्यर्थक्रियाकारित्वेन सत्यत्वात् । मिथ्याभूते ऐन्द्रजालिकादौ मायाधीनप्रतीतिकत्वेन मायाशब्दस्यामुख्यत्वात् । न च मायायाः सत्यत्वे ज्ञाननिवर्त्यत्वोक्तिविरोधः । सत्यस्यैव तन्निवर्त्यत्वात् । अत एव नाविद्यात्वोक्तिविरोधः, विद्यानिवर्त्यत्वात् । ‘दैवी ह्येषा गुणमयी मम माये’त्यादौ गुणमयत्वाद्युक्तिरपि सत्यत्वानुगुणैव । शुक्त्याद्यज्ञाने रूप्यादौ त्रिगुणत्वादर्शनात् । तस्मान्न श्रुतिः सत्यप्रकृतीश्वरशक्त्याद्यतिरिक्तपराभि-प्रेतानिर्वाच्याविद्यापरा ।

## **अद्वैतसिद्धिः**

एवं श्रुतयश्च । तत्र छान्दोग्ये अष्टमाध्याये – ‘तद्यथापि हिरण्यनिधिं निहितमक्षेत्रज्ञा उपर्युपरि सञ्चरन्तो न विन्देयुरेवमेवेमाः सर्वाः प्रजा अहरहर्गच्छन्त्य एतं ब्रह्मलोकं न विन्दन्त्यनृतेन हि प्रत्यूढा’ इति श्रुतिर्ब्रह्मज्ञानप्रतिबन्धकत्वेनानृतं ब्रुवाणा तादृगज्ञाने प्रमाणम् । न च ऋतशब्दस्य ‘ऋतं पिबन्ता’वित्यत्र सत्कर्मणि प्रयोगदर्शनाद् ‘ऋतं सत्यं तथा धर्म’ इति स्मृतेश्च ऋतशब्दस्य सत्कर्मपरत्वादनृतशब्दस्य दुष्कर्मपरत्वमिति वाच्यम् । उत्तरत्र ‘य आत्माऽपहतपाप्मे’त्यादिना आत्मनोऽपहतपाप्मत्वप्रतिपादनेन दुष्कर्मप्रत्यूढत्व-विरोधात् । सुषुप्तौ कर्ममात्रनाशे दुष्कर्मणोऽप्यभावात् । कारणात्मनाऽवस्थाने चाज्ञान-स्यावश्यकत्वात् । कर्मण आवरणत्वानुपपत्तेश्च । ब्रह्मवेदनप्रतिबन्धकतया ह्यनादिब्रह्मावरकं ज्ञाननिवर्त्यं वाच्यम् । तथा च कर्मेव प्रधानमपि नानृतपदाभिधेयम् । तयोर्ज्ञानानिवर्त्य-त्वात् । ज्ञाननिवर्त्यत्वे च ‘भूयश्चान्ते विश्वमायानिवृत्ति’रित्यादिश्रुतिर्मानम् ।

न च अत्र निवृत्तिस्तरणमात्रम् । ‘मायामेतां तरन्ति ते’ इति स्मृतेरिति वाच्यम् । ज्ञानहेतुकतरणस्य निवृत्त्यतिरिक्तस्यासम्भवेन उभयोर्नाशमात्रार्थत्वात् । न च ‘तम आसी’दित्यस्य सत्त्वप्रतिपादकस्य बाधकं विना पारमार्थिकसत्त्वपरत्वेन कथमावरण-स्यानृतत्वमिति वाच्यम् । ‘नासदासीन्नो सदासी’दित्यनेन पारमार्थिकत्वतुच्छत्वयोर्निषेधेन व्यावहारिकसत्त्वपरत्वात् । न च अनेन माया प्रतिपाद्यते, मायाशब्दार्थश्च नाज्ञानम्, मायिनो ब्रह्मणोऽज्ञानित्वे सर्वज्ञत्वनिरवद्यत्वादिश्रुतिविरोधादिति वाच्यम् । उपाधेः प्रतिबिम्बपक्षपातित्वेनेश्वरासार्वज्ञ्याद्यापादनायोगात् । सार्वज्ञ्याद्यैश्वर्यस्य मायानिबन्धनत्वाच्च । न च ‘मय ज्ञान’ इति धात्वर्थानुसारान् माया कथमज्ञानमिति वाच्यम् । ‘एवमेवैषा माया स्वाव्यतिरिक्तानि परिपूर्णानि क्षेत्राणि दर्शयित्वा जीवेशावाभासीकरोति माया चाविद्या च स्वयमेव भवती’ति श्रुत्या मायाऽविद्ययोरैक्यप्रतिपादनान्माया अज्ञानमेव । ‘घट चेष्टाया’-मिति धातुजस्यापि घटशब्दस्य चेष्टावाचकत्वाभाववदत्रापि ज्ञानवाचकत्वाभावात् । ‘माया प्रज्ञा वयुन’मिति ज्ञानपर्याये निघण्टुकारवचनं च ज्ञानाकारपरिणामित्वादज्ञानस्योपपन्नम् । वृत्तिज्ञानस्याज्ञानाभिन्नत्वाद् अज्ञानस्यैवानिर्वचनीयविचित्रशक्तियोगान्न विचित्रशक्तिमति मायाशब्दप्रयोगानुपपत्तिः । क्वचिन्मणिमन्त्रादौ तत्प्रयोगस्तूपचारात् । न च शुक्तिरूप्यादौ मायाशब्दाप्रयोगान् न मृषार्थोऽयमिति वाच्यम् । वज्रादौ पृथिवीत्वादिव्यवहाराभावेऽपि पृथिवीत्ववद् व्यवहाराभावेऽपि मायात्वानपायात् । ऐन्द्रजालिकादौ बहुशो मायाशब्द-प्रयोगदर्शनाच्च । मायाया अज्ञानान्यत्वे ज्ञाननिवर्त्यत्वविरोधाच्च । नीहारतमःशब्दावप्यस्मि-न्मते अज्ञानस्यावारकत्वाद्युज्येते, नान्यमते । अनृतनीहारादिशब्दानां दुष्कर्मपरत्वे श्रुत्यन्तरोक्तजीवेशभेदकत्वोपादानत्वादिविरोधश्च । तस्मात् ‘अनृतेन प्रत्यूढाः’, ‘नीहारेण प्रावृताः’, ‘तम आसीत्’, ‘मायां तु प्रकृतिं विद्यात्’, ‘अजामेकां लोहितशुक्लकृष्णाम्’, ‘अविद्यायामन्तरे वर्तमानाः’, ‘भूयश्चान्ते विश्वमायानिवृत्ति’रित्याद्याः श्रुतयो वर्णिता अज्ञाने प्रमाणमिति स्थितम् ॥

### **न्यायामृततरङ्गिणी**

ननु छान्दोग्ये दशमे(अष्टमे)ऽध्याये दहरप्रकरणे ‘‘त इमे सत्याः कामा अनृतापिधानास्तेषां सत्यानां सतामनृतमपिधानं यो यो ह्यस्येतः प्रैति न तमिह दर्शनाय लभतेऽथ ये चास्येह जीवा ये च प्रेता यच्चान्यदिच्छन्न लभते सर्वं तदत्र गत्वा विन्दतेऽत्र ह्यस्यैते सत्याः कामा अनृतापिधानास्तद्यथापि हिरण्यनिधिं निहितमक्षेत्रज्ञा उपर्युपरि सञ्चरन्तो न विन्देयुरेवमेवेमाः सर्वाः प्रजा अहरहर्गच्छन्त्य एतं ब्रह्मलोकं न विन्दन्त्यनृतेन हि प्रत्यूढा’’ इत्यत्र अनृतशब्दवाच्यमिथ्या-भूताज्ञानबद्धत्वं चेतनानां प्रतीयत इति श्रुतिरविद्यायां मानमित्यत आह ॥ अनृतेन हीति ॥ ऋतशब्दस्य ऋतं पिबन्तौ सुकृतस्य लोक इत्यादौ सत्कर्मपरत्वादनृतशब्दो दुष्कर्मपर इत्याह ॥ ऋतमिति ॥ अनृतशब्दस्य परिणामिपरत्वे प्रमाणमाह ॥ अनृतमिति ॥ ननु उत्तरत्र प्रजापतिवाक्ये य आत्मापहतपाम्पा विजरो विमृत्यु-रित्यादिनाऽपहतपाप्मत्वोक्तेः कथं तस्य दुष्कर्मपरत्वमिति चेन्न । अपहतपाप्मन्य-ज्ञानसम्बन्धस्याप्यभावात् । आविर्भूतस्वरूपापेक्षया तदुक्तौ तु दुष्कर्मण्यपि समानम् ।

नन्वविद्यायामनेक आगमः, तथा चोक्तं पञ्चपादिकायां येयं श्रुतिस्मृतीतिहास-पुराणेषु नामरूपव्याकृतमविद्या माया प्रकृतिरग्रहणमव्यक्तं तमः कारणं लयः शक्तिर्महासुप्तिर्निद्राक्षरमाकाशमिति च तत्र तत्र बहुधा गीयते चैतन्यस्य स्वत एवा-वस्थितलक्षणब्रह्मरूपतावभासं प्रतिबध्य जीवत्वापादिकाऽविद्या कर्म पूर्वप्रज्ञा संस्कारचित्रभित्तिः सुषुप्ते प्रकाशाच्छादनविक्षेपसंस्कारमात्ररूपस्थितिरनादिरविद्येति । अत्र अविद्याकर्मपूर्वप्रज्ञेति भ्रान्तिकर्मपूर्वानुभवसंस्कारा उच्यन्ते । विवरणेऽप्युक्तम् । समाने वृक्षे पुरुषो निमग्नोऽनीशयाशोचति मुह्यमान इति स्वभावसिद्धेश्वरस्यानीश्वरत्वं तद्भावाप्रतिपत्तिरेव वस्तुनोऽनपायात्ततश्चेश्वरभावाप्रतिपत्तेः शोकस्य च निमित्तं मोहं दर्शयति । तथा न तं विदाथ य इमा जजानान्यद्युष्माकमन्तरं बभूव । नीहारेण प्रावृता जल्प्या चासुतृप उक्थशासश्चरन्ति । नीहारं तमोऽज्ञानमित्यनर्थान्तरम् । तेन प्रावृतत्वमेव जीवानां ब्राह्मापरिज्ञाने जल्प्यत्वाद्यध्यासे च निमित्तं दर्शयति । तथा अविद्यायामन्तरे वर्तमाना नान्यच्छ्रेयो वेदयन्ते प्रमूढा इति श्रेयोरूपब्रह्मापरिज्ञाने क्रियाकारकाद्यध्यासे च निमित्तभूतामविद्यां दर्शयति । अज्ञानेनावृतं ज्ञानमित्याद्याः स्मृतयश्चेति ।

मन्त्रार्थस्तु माधवीयभाष्ये हे नरा यः विश्वकर्मा इमानि भूतानि जजान उत्पादितवान् तं विश्वकर्माणं न विदाथ न जानीमस् तत्र हेतुर् युष्माकम् अन्यदेव अन्तरं व्यवधानं बभूव । तदुच्यते नीहारेण नीहारसदृशेन अज्ञानेन प्रावृताः किञ्च जल्प्या अहं मनुष्योऽहं देव इत्याद्यनृतजल्पनशीला असून् प्राणान् तर्पयन्ति देह-पोषका उक्थशास उक्थशब्देन स्तोत्रशस्त्रादिकं लक्ष्यते नानाविधपक्षेषूक्तं प्रउग-निष्कैवल्यादिकं शंसन्ति । ऐहिकामुष्मिकभोगमात्रपरा इत्यर्थः ।

तदेतन्निराकरोति ॥ अज्ञानेत्यादिना ॥ सन्त्येवोदाहृतवाक्येष्वज्ञानादिशब्दाः । परन्तु ते प्रकृतिपरामर्शा इत्यर्थः । ननु मिथ्याभूता प्रकृतिरेवास्माकमविद्येत्यत आह ॥ न चेति ॥ उदाहृतवाक्येषु प्रकृतिमिथ्यात्वप्रतिपादकशब्दाभावादित्यर्थः । प्रत्युत वाक्यान्तरे प्रकृतेः सत्यत्वमेवोच्यत इत्याह ॥ तम इति ॥ गौः प्रकृतिः । ननु तस्याभिध्यानाद्योजनात्तत्वभावाद्भूयश्चान्ते विश्वमायानिवृत्तिरित्यत्र ज्ञान-निवर्त्यत्वेन श्रुताया मायाया मिथ्यात्वसिद्धिरित्यत आह ॥ विश्वेति ॥ तरण-मिति ॥ मायायां सत्यामेव तत्कृतपराभवाभाव इत्यर्थः ॥ मायिन इति ॥ न चोपाधेः प्रतिबिम्बपक्षपातित्वेनेश्वरासार्वज्ञानापादकत्वमिति वाच्यम् । त्वन्मते बिम्बातिरिक्तस्य प्रतिबिम्बस्याभावेन तत्पक्षपातो न सम्भवतीति वक्ष्यमाणत्वात् ॥ मायाशब्दस्येति ॥ चिन्तिपूजीत्यत्र च कारादङ्प्रत्ययो व्याख्यातव्यः ।

ननु एवमेवैषा माया स्वाव्यतिरिक्तानि परिपूर्णानि क्षेत्राणि दर्शयित्वा जीवेशावाभासेन करोति माया चाविद्या च स्वयमेव भवतीति श्रुत्या माया-विद्ययोरैक्यप्रतिपादनादज्ञानमेव मायेति चेन्न । जीवस्य परब्रह्मबोधतिरोधायिका भगवच्छक्तिरत्र प्रतिपाद्यते न तु त्वदभिमतानिर्वचनीया माया ॥ वेदेति ॥ न च ज्ञानाकारपरिणामित्वादज्ञानस्यापि ज्ञानत्वमुपपन्नमिति वाच्यम् । उपादानोपादेययोः साम्यदर्शनेन तथा परिणामसिद्धेः ॥ व्याख्यातत्वादिति ॥ आत्मशक्त्या मायाख्ययेत्यनेनेत्यर्थः ॥ तदप्रयोगादिति ॥ प्रामाणिकानामिति शेषः । तेन न वज्रादौ पृथिवीशब्दाप्रयोगसाम्यम् ॥ सत्येति ॥ अस्मायामेधास्रजोविनिरिति मत्वर्थे विन्प्रत्ययविधानादित्यर्थः । ननु मन्त्रौषधादिनिर्मिते सर्पादौ मिथ्याभूते मायाशब्दप्रयोगान्न तस्य सत्यवाचित्वनियम इत्यत आह ॥ मिथ्याभूत इति ॥ गौणत्वहेतुभूतमुख्यसम्बन्धस्योपपादनम् ॥ मायाधीनेति ॥ ज्ञाननिवर्त्य-त्वोक्तीति ॥ न च तरणोक्त्यनुपपत्तिः । तत्रेश्वरीयबन्धकशक्तेस्तरणोक्तेः । अत्र तु प्रकृतेर्विनाश इति भेदात् ॥ सत्यस्यैवेति ॥ रूप्यादौ ज्ञाननिवर्त्यत्वादर्शना-दित्यर्थः । नन्वेकस्य विरुद्धसत्त्वादिगुणवत्त्ववचनमनिर्वचनीयत्वमावेदयतीत्यत आह ॥ दैवी हीति ॥ सत्त्वादीनां परस्परं सम्भिन्नत्वेन तद्विरोधोऽसिद्धः । अजामेकां लोहितशुक्लकृष्णां बह्वीं प्रजां जनयन्तीं सरूपामिति तत्सामानाधिकरण्यश्रुतेरिति भावः । सत्त्वं सत्यत्वम् । ननु मायायास्त्वयाप्यङ्गीकारात्कथं तन्निराकरणमित्यत आह ॥ तस्मादिति ॥

व्यासाद्रिसृततर्काम्बुपूरैः पक्षयुगं युजि ।

न्यायामृततरङ्गिण्यां पराविद्या ह्यनागमा ॥

### **न्यायामृतकण्टकोद्धारः**

एवमज्ञानेऽनुमानं निराकृत्य श्रुतिमपि निराकरोति ॥ अनृतेन हीति ॥ ‘‘तद्यथापि हिरण्यनिधिं पिहितम् अक्षेत्रज्ञा उपर्युपरि सञ्चरन्तो न विन्देयुः, एवमेवेमाः सर्वाः प्रजा अहरहर्गच्छन्त्य एतं ब्रह्मलोकं न विन्दत्यनृतेन हि प्रत्यूढा’’ इत्यत्रेत्यर्थः । ऋतशब्दस्य सत्कर्मपरत्वे स्मृतिश्रुती प्रमाणमाह ॥ ऋतमिति ॥ तथा चानृतशब्दो दुष्कर्मपरो युज्यत इति भावः । अनृतशब्दस्य परिणामिपरत्वे प्रमाणमाह ॥ अनृतमिति ॥

‘‘ऋ गताविति धातोस्तु पूर्वावगतवत्सदा ।

 स्थितेर्ब्रह्मर्तमित्युक्तमनृतं परिणामतः ॥’’ इति स्मृतिर्द्रष्टव्या ।

न च दुष्कर्मप्रत्यूढत्वप्रतिपादने उत्तरत्र ‘य आत्मा’ इत्यादिनाऽपहतपाप्मत्वादि-प्रतिपादकेन विरोध इति वाच्यम् । अज्ञानपरत्वेऽपि तद्विरोधात् । न हि सत्य-सङ्कल्पस्याज्ञानं सम्भवति ।

किञ्च ‘य आत्मे’त्यत्र परमात्मा प्रतिपाद्यते । सत्यसङ्कल्पादितल्लिङ्गात् । ‘‘अनृतेन हि प्रत्यूढा’’ इत्यत्र जीवाः । न विन्दन्तीत्यादितल्लिङ्गात् । तथा च जीवानां दुष्कर्मप्रत्यूढत्वस्य परमात्मनोऽपहतपाप्मत्वादिना न विरोधः । न च जीवब्रह्मणोरभेदः । कल्पितभेदस्य त्वयाप्यङ्गीकारात् । तस्यासिद्ध्याऽन्योन्याश्रयाच्च । न च सुषुप्तौ अनृतप्रत्यूढत्वमुच्यते । न च तदा दुष्कर्मकार्यमात्रविनाशादिति वाच्यम् । कार्यमात्रविनाशस्य सुप्तित्वानभ्युपगमात् । सर्वेन्द्रियव्यापारविगममात्रेण सुप्तित्वो-पपत्तेश्च । न च ब्रह्मवेदनप्रतिबन्धकतया ब्रह्मज्ञाननिवर्त्यम् आवश्यकं बोध्यम् । न च प्रकृतिदुष्कर्मणी तादृशे तयोर्ज्ञानानिवर्त्यत्वादिति वाच्यम् । ‘‘ज्ञानाग्निः सर्वकर्माणि’’ इति स्मृत्या दुष्कर्मणोऽपि ज्ञाननिवर्त्यत्वाभिधानात् । प्रकृतेरपि आवश्यत्वावस्थाविशेषेण निवृत्त्युपपत्तेश्च ॥ अज्ञानेति ॥ ‘‘अज्ञानेनावृतं ज्ञानं तेन मुह्यन्ति जन्तवः ।’’ ‘‘अविद्यायामन्तरे वर्ममानाः’’ ‘‘नीहारेण प्रवृता चरन्ती’’त्यादावित्यर्थः । न च प्रकृतिरेवाज्ञानम् । तस्य मिथ्यात्वाङ्गीकारात् । अस्याश्च सत्यत्वादित्याह ॥ न चेति ॥ नन्वियं श्रुतिरपरमार्थिकसत्वादिपरेत्यत आह ॥ न चेति ॥ ब्रह्मसत्यत्वश्रुतेरपि तथात्वप्रसङ्ग इति भावः ।

ननु श्रुतिपुराणादौ मायाशब्दश्रवणात् तस्य मिथ्याभूतवस्तुवाचित्वात् तेनाज्ञानसिद्धिः स्याद् इत्यत आह ॥ मायाशब्दोऽपीति ॥ ननु भूयश्चान्ते विश्वमायानिवृत्तिरिति ज्ञाननिवर्त्यत्वश्रवणात्कथं माया प्रकृतिरीश्वरशक्तिर्वेत्यत आह ॥ विश्वेति ॥ न च ज्ञानहेतुकतरणस्य निवृत्त्यतिरिक्तस्यासम्भवेन तरणशब्देन निवृत्तिरेवेति वाच्यम् । स्वकार्याक्षमत्वापादकत्वेन उत्तेजकेन मणिस्तीर्ण इतिवन् निवृत्त्यभावेऽपि ज्ञानहेतुक-तरणोपपत्तेः । निवृत्तिपरत्वेऽपि अवस्थाविशेषेण निवृत्त्यभ्युपगमान्न विरोधः । न च ज्ञानमेव मायाशब्दार्थः किं न स्यादित्यत आह ॥ न हीति ॥ न चाज्ञानस्य प्रतिबिम्बपक्षपातित्वेन नेश्वरसार्वज्ञ्यादिविरोधित्वमिति वाच्यम् । अस्याज्ञानसिद्ध्युत्तर-कल्प्यत्वेनान्योन्याश्रयात् । प्रतिबिम्बोपाधेर्बिम्बत्वादर्शनाच्च । न च सार्वज्ञ्याद्यैश्वर्यं मायानिबन्धनमिति वाच्यम् । ‘‘एष सर्वेश्वर’’ इत्याद्युक्त्या ‘‘एष नित्यो महिमा ब्राह्मणस्य’’ इति तस्य नित्यत्वोक्त्या मायाधीनत्वासम्भवात् । उपपादयिष्यते चैतत् सगुणवादे ।

॥ मायाशब्दस्येति ॥ न चैवमेवमेवैषा माया स्वाव्यतिरिक्तानि परिपूर्णानि क्षेत्राणि दर्शयित्वा जीवेशावभासीकरोति । माया चाविद्या च स्वयमेव भवतीति श्रुत्या मायाविद्ययोरैक्यप्रतिपादनाद् अज्ञानमेव मायाशब्दार्थः । घटशब्दस्य ‘‘घट चेष्टायाम्’’ इति चेष्टार्थकधातुजत्वेऽपि चेष्टावाचकत्वाभाववद् अत्राप्युपपत्तेः । निघण्टुवचनं च ज्ञानाकारपरिणामित्वाज् ज्ञानमित्यभिप्रायेणोपपन्नमित्यत आह ॥ मायाशब्दस्येति ॥ प्रयोगानुसारेण रूढिः कल्प्या । तथा च ज्ञानिनि कदापि मायाविशब्दाप्रयोगान् न मायाशब्दो ज्ञाने रूढः । नापि यौगिकः । विरोधादिति भावः । श्रुतौ चाविद्याशब्दो अस्य विद्येति योगेन ईश्वरविचित्रशक्तिपरत्वेऽपि न किञ्चिदनुपपन्नम् । अवभासेनेत्युक्त्या जीवेशभेदज्ञाने कारणत्वमुक्तम् । तच्च नास्माकं विरोधि । घटदृष्टान्तोपादानं च विषयम् । चेष्टाभाववति घटशब्द इव अज्ञाने मायाशब्दाप्रयोगात् । एवं च निघण्टुवचनं नान्यथा व्याख्येयम् ।

नन्वज्ञानादौ यथा न मायाशब्दप्रयोगः, तथा शक्त्यादावपि न प्रयोग इति कथं शक्तिपरत्वं तस्येत्यत आह ॥ योगेति ॥ नन्वस्तु मायाशब्दस्य शक्त्यादौ प्रयोग-स्तथापि ज्ञानार्थकधातुव्युत्पन्नस्य कथं तत्परत्वमित्यत आह ॥ तत्रैवेति ॥ तथा च ईश्वरशक्त्यादेर्ज्ञानादिरूपत्वात् तदर्थकस्यापि तस्य तत्परत्वं युक्तमिति भावः ॥ एक इति ॥ व्याख्यानतोऽपि विशेषप्रतिपत्तिर्न हि सन्देहादलक्षणमिति न्यायेन व्याख्यानस्य संशयादिनिरासकत्वेन च प्रबलत्वात् । भागवते च शक्तिपरत्वेन व्याख्यातत्वात् । तत्परत्वमेव नान्यपरत्वमिति भावः ॥ अत एवेति ॥ व्याख्यानस्य बलत्वादेवेत्यर्थः ।

ननु मिथ्याभूतेऽपि मायाशब्दप्रयोगात् तदपि मायाशब्दार्थ इत्यत आह ॥ शक्ति-रूप्यादाविति ॥ न च वज्रादौ पृथिवीत्यादिव्यवहाराभावेऽपि पृथिवीत्ववदिहापि मायेति व्यवहाराभावेऽपि मायात्वं स्यादिति वैषम्यात् । न हि वज्रादौ पृथिवीव्यवहारो नास्ति । तथात्वे पार्थिवत्वलोहलेख्यत्वव्याप्तौ वज्रे व्यभिचारकथनमसङ्गतं स्यात् । न चेन्द्रजालिके मिथ्याभूते मायाशब्दप्रयोगोऽस्तीति वाच्यम् । तत्रैन्द्रजालिकप्रदर्शनमन्त्रादावेव माया-शब्दस्य मुख्यत्वेन तज्जन्यज्ञानविषये मायाशब्दस्यौपाचारिकत्वात् । अन्यथोक्त-व्याख्यानादिविरोधात् । अत एव वक्ष्यति ॥ मिथ्याभूत इति ॥ मिथ्याभूतस्य गुणवत्त्वानुपपत्तेः ।

### **न्यायामृतप्रकाशः**

नन्वनृतेन हि प्रत्यूढा इत्यत्रानृतशब्दवाच्यमिथ्याभूताज्ञानबद्धत्वं चेतनानां प्रतीयत इति श्रुतिरेवाविद्यायां मानमित्यत आह ॥ अनृतेन हीति ॥ ऋतशब्दस्य ‘‘ऋतं पिबन्तौ सुकृतस्य लोक’’ इत्यादौ सत्कर्मपरत्वादनृतशब्दो दुष्कर्मपर इत्याह ॥ अनृतेति ॥ अनृतशब्दस्य परिणामिपरत्वे प्रमाणमाह ॥ अनृतमिति ॥

‘‘ऋ गताविति धातोस्तु पूर्वावगतवत्सदा ।

 स्थितेर्ब्रह्मर्त्तमित्युक्तमनृतं परिणामतः ॥’’

इति स्मृतेरित्यर्थः । तथा चानृतेन प्रकृत्या लिङ्गदेहरूपप्रकृत्या वा प्रत्यूढा बद्धाः सन्त एतं ब्रह्मलोकं न विन्दन्तीति पूर्वेण सम्बन्धः । नन्वज्ञानेनावृतं ज्ञानम्, अविद्यायामन्तरे वर्तमानाः, नीहारेण प्रावृताः, तम आसीदित्यादौ मिथ्याभूताज्ञानमविद्यादिशब्दवाच्यं श्रूयत इत्यत आह ॥ अज्ञानेत्यादि ॥ नन्वस्तु तर्हि मिथ्याभूता प्रकृतिरविद्येत्यत आह ॥ न चेति ॥ उदाहृतवाक्येषु प्रकृतिमिथ्यात्वप्रतिपादकशब्दाभावादित्यर्थः । प्रत्युत वाक्यान्तरे प्रकृतेः सत्यत्वमेवोच्यत इत्याह ॥ तम आसीदिति ॥ गौः प्रकृतिर् अनाद्यन्तवती आद्यन्तवती न भवतीत्यर्थः । अन्तशून्यत्वोक्त्या ज्ञाननिवर्त्यत्वाभावाख्यमिथ्यात्वाभाव-स्याभिधानादित्यर्थः । नित्यत्वाज् ज्ञाननिवर्त्यत्वशून्यत्वात्सत्यत्वाच्च न सा मिथ्येत्वन्वयः ।

ननु तम आसीदित्यादिश्रुतीनां व्यावहारिकसत्वपरत्वस्य सद्वैलक्षण्यपरत्वस्य वोपपत्तेर्न पारमार्थिकसत्यत्वपरत्वमित्यत आह ॥ न चेति ॥ क्वचिदिति ॥ मम माया दुरत्यये-त्यादौ शक्त्यादीत्यादिपदेनास्त्रमन्त्रौषधादिग्रहणम् । प्रकृत्यादिपरत्वे ज्ञापकमाह ॥ त्रिगुणेति ॥ ननु ‘‘भूयश्चान्ते विश्वमायानिवृत्ति’’रिति ज्ञाननिवर्त्यत्वेन श्रुताया मायाया मिथ्यात्वसिद्धिरित्यत आह ॥ विश्वेति ॥ यद्यज्ञानं मायाशब्दार्थस्तर्हि ‘‘मायिनं तु महेश्वर’’मित्यादौ मायित्वेनोद्दिष्टस्य ब्रह्मणोऽज्ञानित्वप्राप्तेः । अस्त्विति चेत्तत्राह ॥ मायिन इति ॥ मय ज्ञान इत्यस्मादण्प्रत्यये सति निष्पन्नमायाशब्दस्य ज्ञानवाचित्वान्ना-ज्ञानं मायाशब्दार्थ इत्याह ॥ मायाशब्दस्येति ॥ मय ज्ञान इत्यस्मादण्प्रत्यये णित्त्वा-दुपधावृद्धौ स्त्रियां टापि सवर्णदीर्घे सति मायेति रूपं द्रष्टव्यम् । यदि प्रयोगवशान्माया-शब्दस्य विचित्रशक्त्यादिपरत्वं तर्हि तत एवाज्ञानादिपरत्वमस्त्वित्यत आह ॥ मायावि-शब्दस्येति ॥ विचित्रशक्त्यादीत्यत्रादिशब्दोक्तार्थं दर्शयति ॥ योगमायामिति ॥ चेतने दुर्गायाम् ॥ वारिविक्षरे इति ॥ क्षर विनाशसन्ततदानयोरिति धातोर् वारीणि विशेषतः क्षरतः दत्त इति वारिविक्षरे इत्यर्थः । तत्रैव हरिवंश एव ॥ व्याख्यातत्वादिति ॥ आत्मशक्त्या मायाख्ययेत्यनेनेत्यर्थः । अत एवेत्युक्तं विशदयति ॥ शुक्तीति ॥ मिथ्याभूते रूप्यादौ रूप्यं मिथ्येति रूप्यं मायेति मायाशब्दाप्रयोगादित्यर्थः । ननु मिथ्याभूतमायोपेते मायाविशब्दप्रयोगो दृश्यत इति चेत्तत्राह ॥ सत्येति ॥

ननु ‘‘मायामृगं दयितयेप्सित’’मित्यादौ मारीचस्य मायामृगत्वमुच्यते । तच्च मिथ्याभूतमेवेत्यत आह ॥ मायामृगस्यापीति ॥ कामेति ॥ तथा च मायामृगत्वं न मिथ्याभूतम् । मनोजवः कामरूपमित्युक्तरूपविशिष्टासुरसिद्धिरेवेत्यर्थः ॥ रामशरेति ॥ ‘‘तेनाहतः शरवरेणे’’ति रामशरवेध्यत्वोक्तेस्तस्य च मिथ्याभूतेऽसम्भवादित्यर्थः । ननु देवासुरसङ्ग्रामादौ मायाशस्त्रादिकं कथ्यते तच्च मिथ्याभूतमेवेत्यत आह ॥ देवासुरेति ॥ मायाशस्त्रादेर्मायाशब्दवाच्यमन्त्रादिनिर्मितशस्त्रादेरित्यर्थः । ननु ऐन्द्रजालिकपुरुषेण मन्त्रौषधा-दिना निर्मिते मिथ्याभूते सर्पादौ मायाशब्दप्रयोगान्न तस्य सत्यत्वमित्यत आह ॥ मिथ्याभूत इति ॥ ऐन्द्रजालिकादौ मायाशब्दस्यामुख्यत्वाद्गौणत्वादित्यर्थः । गौणत्वे हेतुभूतमुख्यसम्बन्धस्योपपादनं मायाधीनेति । सङ्ग्रामादौ निर्मितस्य सत्यशस्त्रादिप्रतीते-र्मिथ्याभूतैन्द्रजालिकसर्पादिप्रतीतेश्च मायाशब्दोक्तमन्त्रौषधाद्यधीनत्वादित्यर्थः ॥ ज्ञान-निवर्त्यत्वोक्तीति ॥ ‘‘तस्याभिध्यानाद्योजनात्तत्त्वभावाद्भूयश्चान्ते विश्वमायानिवृत्ति’’रिति श्रुतावित्यर्थः । यद्यप्यत्र निवृत्तिः स्मरणमेव ‘‘मायामेतां तरन्ती’’ति स्मृतेरित्युक्तत्वादेषा शङ्कैव नोदेति तथापि तत्र मायामेतामिति स्मृतौ ईश्वरीयबन्धकशक्तितरणमेवाभिप्रेतम्, अत्र पुनः प्रकृतेर्विनाश एव स च प्रकृतेः सत्यत्वे न सम्भवति सत्यस्य चानिवृत्तेरित्यर्थः । तथा च तदन्यथानुपपत्त्या मिथ्यात्वं कल्पनीयमित्यर्थः ।

अर्थापत्तेरन्यथोपपत्तिमाह ॥ सत्यस्यैवेति ॥ सत्यस्यैव ज्ञाननिवर्त्यत्वं न मिथ्या-भूतस्य रूप्यादौ तददर्शनादिति प्राङि्नपुणतरमुपपादितमिति भावः । श्रुत्यादौ मायाया अविद्यात्वोक्त्यन्यथानुपपत्त्या मिथ्यात्वसिद्धिरित्यत आह ॥ अत एवेति ॥ अत एवेत्युक्तमेव विशदयति ॥ विद्येति ॥ तच्च सत्यस्यैवास्तीत्यर्थः । ननु ‘‘दैवी ह्येषा गुणमयी मम माये’’त्यादौ एकस्या एव मायायाः परस्परविरुद्धसत्वादिगुणत्रयात्म-कत्वोक्त्याऽर्थादनिर्वचनीयत्वमेवावगम्यते । अतो मिथ्यात्वसिद्धिरित्यत आह ॥ दैवी हीति ॥ सत्तानुगुणा सत्यत्वानुगुणा सत्यत्वानुकूलैव न तु तत्प्रतिकूलेत्यर्थः । सत्वादीनां परस्परं मिश्रत्वेनाविरोधः सिद्ध एव । ‘‘अजामेकां लोहितशुक्लकृष्णां बह्वीः प्रजा जनयन्तीं सरूपा’’मिति तत्सामानाधिकरण्यश्रुतेरिति भावः । प्रत्युत गुणमयीत्युक्तं त्रिगुणात्मकत्वरूपं त्रैगुण्यं मायायाः सत्व एव युक्तं न मिथ्यात्वे कुत इत्यत आह ॥ शुक्त्यादीति ॥ मिथ्याभूत इति शेषः ।

ननु भवद्भिरपि मायायाः श्रुतिप्रतिपाद्यत्वाङ्गीकारात्कथं तन्निराकरणमित्यत आह ॥ तस्मादिति ॥ शक्त्यादीत्यादिपदेन दुर्गामन्त्रौषधादिग्रहणम् । तथा चानेनास्मन्मते श्रुतिः सत्यभूतप्रकृत्यादिपरेत्युक्तं भवति ।

### **न्यायकल्पलता**

ननु छान्दोग्ये दशमे(अष्टमे)ऽध्याये दहरप्रकरणे ‘‘त इमे सत्याः कामा अनृतापि-धानास्तेषां सत्यानां सतामनृतमपिधानं यो यो ह्यस्येतः पै्रति न तमिह दर्शनाय लभतेऽथ ये चास्येह जीवा ये च प्रेता यच्चान्यदिच्छन्न लभते सर्वं तदत्र गत्वा विन्दतेऽत्र ह्यस्यैते सत्याः कामा अनृतापिधानास्तद्यथापि हिरण्यनिधिं निहितमक्षेत्रज्ञा उपर्युपरि सञ्चरन्तो न विन्देयुरेवमेवेमाः सर्वाः प्रजा अहरहर्गच्छन्त्य एतं ब्रह्मलोकं न विन्दन्त्यनृतेन हि प्रत्यूढा’’ इत्यत्र अनृतशब्दाभिधेयमिथ्याभूताज्ञानबद्धत्वं चेतनानां प्रतीयत इति श्रुतिरविद्यायां मानमित्यत आह ॥ अनृतेन हीति ॥ ऋतं पिबन्तौ सुकृतस्य लोक इत्यादौ ऋतशब्दस्य सत्कर्मपरत्वादनृतशब्दो दुष्कर्मपर इत्याह ॥ ऋतमिति ॥ अनृतशब्दस्य विकारिपरत्व-मभिप्रेत्यापि तत्र प्रमाणं वक्ति ॥ अनृतमिति ॥ ऋ गताविति धातोस्तु पूर्वावगत-वत्सदा । स्थितेर्ब्रह्मर्तमित्युक्तमनृतं परिणामत इति स्मृतेरिति ज्ञेयम् । ननु उत्तरत्र प्रजा-पतिवाक्ये य आत्माऽपहतपाप्मा विजरो विमृत्युरित्यादिनाऽपहतपाप्मत्वोक्तेः कथं तस्य दुष्कर्मपरत्वमिति चेन्न । अपहतपाप्मनि अज्ञानसम्बन्धस्याप्यभावात् । आविर्भूतस्वरूपा-पेक्षया तदुक्तौ तु दुष्कर्मण्यपि समानम् । एतेन सुषुप्तौ कार्यमात्रनाशे दुष्कर्मणोऽप्यभाव इति निरस्तम् । धर्माधर्माद्यभावे पुनरुद्बोधायोगात् ।

१((वस्तुतस्तु दहर उत्तरेभ्य इति दहराधिकरणे य आत्माऽपहतपाप्मा विजरो विमृत्यु-र्विशोकोऽविजिघत्सोऽपिपासः सत्यकामः सत्यसंकल्पः सोऽन्वेष्टव्यः स विजिज्ञासितव्यः सर्वांश्च लोकानाप्नोति सर्वांश्च कामान् यस्तमात्मानमनुविद्य विजानातीति ह प्रजापतिरुवा-चेत्युत्तरेभ्यो गुणेभ्यो दहराकाशे परमात्मैवेति विज्ञेयम् । सापेक्षनिरपेक्षयोश्च निरपेक्षं स्वी-कर्तव्यम् । सत्यकामोऽपरो नास्ति तमृते विष्णुमव्ययम् । सत्यकामत्वमन्येषां भवेत्तत्काम्य-कामितेति स्कान्दवचनात् ॥))

नन्विद्यायामनेके आगमाः । तथा चोक्तं पञ्चपादिकायाम् । येयं श्रुतिस्मृतीतिहास-पुराणेषु नामरूपव्याकृतमविद्या माया प्रकृतिरग्रहणमव्यक्तं तमः कारणं लयः शक्तिर्महासुप्ति-र्निद्राऽक्षरमाकाशमिति च तत्र तत्र बहुधा गीयते चैतन्यस्य स्वत एवावस्थितलक्षणब्रह्मरूप-तावभासं प्रतिबध्य जीवत्वापादिकाऽविद्याकर्मपूर्वप्रज्ञासंस्कारचित्रभित्तिः सुषुप्ते प्रकाशाच्छादन- विक्षेपसंस्कारमात्ररूपस्थितिरनादिरविद्येति । अत्र अविद्याकर्मपूर्वप्रज्ञेति भ्रान्तिकर्मपूर्वानुभव-संस्कारा उच्यन्ते । विवरणेऽप्युक्तम् । समाने वृक्षे पुरुषो निमग्नोऽनीशया शोचति मुह्यमान इति स्वभावसिद्धेश्वरस्यानीश्वरत्वं तद्भावाप्रतिपत्तिरेव वस्तुनोऽनपायात् ततश्चेश्वरभावा-प्रतिपत्तेः शोकस्य च निमित्तं मोहं दर्शयति । तथा न तं विदाथ य इमा जजानान्य-द्युष्माकमन्तरं बभूव । नीहारेण प्रावृता जल्प्या चासुतृप उक्थशासश्चरन्ति । नीहारं तमोऽज्ञानमित्यनर्थान्तरम् । तेन प्रावृतत्वमेव जीवानां ब्रह्मापरिज्ञाने जल्प्यत्वाद्यध्यासे च निमित्तं दर्शयति । तथा अविद्यायामन्तरे वर्तमाना नान्यच्छ्रेयो वेदयन्ते प्रमूढा इति श्रेयोरूपब्रह्मापरिज्ञाने क्रियाकारकाद्यध्यासे च निमित्तभूतामविद्यां दर्शयति । अज्ञानेनातृतं ज्ञानमित्याद्याः स्मृतयश्चेति ॥

मन्त्रार्थस्तु माधवीये । हे नरा यः विश्वकर्मा इमानि भूतानि जजान । उत्पादितवान् तं विश्वकर्माणं न विदाथ न जानीथ । तत्र हेतुर् युष्माकम् अन्यदेव अन्तरं व्यवधानं बभूव । तदुच्यते नीहारेण नीहारसदृशेन अज्ञानेन प्रावृताः । किञ्च जल्प्या अहं मनुष्योऽहं देव इत्याद्यनृतजल्पनशीलाः । असून्प्राणान् तर्पयन्ति ते असुतृपः देहपोषकाः । उक्थशास उक्थशब्देन स्तोत्रशस्त्रादिकं गृह्यते । नानाविधपक्षेषूक्तम् । प्रउगनिष्कैवल्यादिकं शंसन्ति । ऐहिकामुष्मिकभोगमात्रपरा इत्यर्थः ।

तदेतन्निराकरोति ॥ अज्ञानेत्यादिना ॥ सन्त्येवोदाहृतवाक्येष्वज्ञानादिशब्दाः । परन्तु ते प्रकृतिपरा इत्यर्थः । ननु मिथ्याभूता प्रकृतिरेवास्मकमविद्येत्याशङ्क्य निराकरोति ॥ न चेति ॥ उदाहृतवाक्येषु प्रकृतिमिथ्यात्वप्रतिपादकशब्दाभावादित्यर्थः । प्रत्युत वाक्यान्तरे प्रकृतेः सत्यत्वमेवोच्यत इत्याह ॥ तम इति ॥ गौः प्रकृतिः । ननु तस्याभिध्याना-द्योजनात्तत्वभावाद्भूयश्चान्ते विश्वमायानिवृत्तिरित्यत्र ज्ञाननिवर्त्यत्वेन श्रुताया मायाया मिथ्यात्वसिद्धिरित्यत आह ॥ विश्वेति ॥ मायाया मिथ्यात्वे निवर्त्यत्वानुपपत्तेर्निवृत्ति-शब्दार्थमाह ॥ तरणमिति ॥ मायायां सत्यामेव परमेश्वरानुग्रहेण तत्कृतपराभवाभाव इत्यर्थः । मामेव ये प्रपद्यन्त इत्यादिगीतोक्तेरिति भावः । प्रपत्तिः शरणागतिः ॥ मायिन इति ॥ मायाशब्दस्य व्रीह्यादित्वाद् व्रीह्यादिभ्यश्चेति मत्वर्थे इनिप्रत्ययः । ननूपाधेः प्रतिबिम्बपक्षपातित्वेनेश्वरासर्वज्ञ्यानापादकत्वमिति चेन्न ।
सार्वज्ञ्यादेरनौपाधिकत्वापातात् । त्वन्मते बिम्बातिरिक्तस्य प्रतिबिम्बस्याभावेन तत्पक्षपातो न सम्भवतीति वक्ष्यमाणत्वाच्च ॥ मायाशब्दस्येति ॥ चिन्तिपूजिकथिकुम्भिचर्चश्चेति सूत्रे चकारादनुक्तसमुच्चयार्थादङ्प्रत्ययो व्याख्यातव्यः । न च घटचेष्टायामिति धातुजन्यस्यापि घटशब्दस्य चेष्ठावाचकत्वाभाव-वदत्रापि ज्ञानवाचकत्वाभाव इति युक्तम् । क्रियावाचित्वमाख्यातुमेकैकोऽर्थः प्रदर्श्यते । प्रयोगतोऽनुगन्तव्या अनेकार्था हि धातव इति वचनात् । मायाशब्दस्य मिथ्याभूते प्रयोगाभावं च वक्ष्यति ।

ननु एवमेवैषा स्वाव्यतिरिक्तानि परिपूर्णानि क्षेत्राणि दर्शयित्वा जीवेशावाभासेन करोति माया चाविद्या च स्वयमेव भवतीति श्रुत्या मायाऽविद्ययोरैक्यप्रतिपादनादज्ञानमेव मायेति चेन्न । जीवस्य परब्रह्मबोधतिरोधायिका भगवच्छक्तिरत्र प्रतिपाद्यते । न तु पराभिमता-निर्वचनीया माया । स्वाधीनानि क्षेत्राणि महदहङ्कारादीनि दृष्ट्वा सृष्ट्वा जीवेशौ आभासयति । शक्तिशक्तिमतोरभेदात् । जीवबद्धत्वेन ईशम् अप्रतिहेतेच्छत्वेनेत्यर्थः ॥ वेदेति ॥ न च ज्ञानाकारपरिणामित्वादज्ञानस्यापि ज्ञानत्वमुपपन्नमिति वाच्यम् । उपादानोपादेययोः साम्य-दर्शनेन परिणामसिद्धेः ॥ वारिविक्षर इति ॥ वारि जलं विक्षरतः विसृजतस्ते तथोक्ते । क्षरविनाशसततदानयोरिति धातोः ॥ व्याख्यातत्वादिति ॥ आत्मशक्त्या मायाख्ययेत्य-नेनेत्यर्थः ॥ तदप्रयोगादिति ॥ प्रामाणिकानामिति शेषः । तेन न वज्रादौ पृथिवीशब्दा-प्रयोगसाम्यम् ॥ सत्येति ॥ अस्मायामेधास्रजो विनिरिति मत्वर्थे विन्प्रत्ययविधाना-दित्यर्थः । ननु मन्त्रौषधादिनिर्मिते सर्पादौ मिथ्याभूते मायाशब्दप्रयोगान्न तस्य सत्य-वाचित्वनियम इत्यत आह ॥ मिथ्याभूत इति ॥ गौणत्वहेतुभूतमुख्यार्थसम्बन्धमुप-पादयितुमुक्तम् ॥ मायाधीनेति ॥ सत्यस्यैवेति ॥ तथा च रूप्यादौ ज्ञाननिवर्त्यत्वा-दर्शनात् । मिथ्यात्वे हेतुर्विरुद्ध इत्यर्थः । न च मायाया ईश्वरशक्तित्वे तत्तरणोक्तिविरोधः । ईशानुग्रहेण तदीयबन्धकशक्तेस्तिरोधानोक्तेर्
विश्वमायानिवृत्तिरित्यत्र । उक्तं हि श्रीभागवते यद्येषोपरता देवी माया वैशारदीमतिः । सम्पन्न एवेति विदुर्महिमि्न स्वमहीयत इति । नैनं जीवं संसारयामीति निवृत्तव्यापारा उपरता । बन्धको भवपाशेन भवपाशाच्च मोचक इति स्कान्दोक्तेश्च । अत्र तु प्रकृतिबन्धस्य विनाश इति भेदात् । प्रकृतेर्नित्यत्वं च गौरनाद्यन्त-वतीति श्रुतिसिद्धम् । नन्वेकस्य विरुद्धसत्वादिवचनमनिर्वचनीयत्वमावेदयतीत्यत आह ॥ दैवी हीति ॥ सत्वादीनां परस्परं सम्भिन्नत्वेन तद्विरोधोऽसिद्धः । अजामेकां लोहितशुक्ल-कृष्णां बह्वीं प्रजां जनयन्तीं सरूपामिति तत्सामानाधिकरण्यश्रुतेरिति भावः । सत्वं कालत्रयाबाध्यत्वलक्षणं सत्यत्वम् । एषेति भगवद्दृष्टत्वान्न मिथ्यात्वम् । ननु मायायास्त्वया-प्यङ्गीकारात्कथं तन्निराकरणमित्यत आह ॥ तस्मादिति ॥

श्रीमद्व्यासयतीन्द्रार्यसत्कल्पतरुसंश्रिति ।

**न्यायकल्पलता**यां हि पराविद्या त्वनागमा ॥

### **न्यायामृतसौगन्ध्यं**

नापि श्रुतिस्तत्र मानम् । ‘अनृतेन हि प्रत्यूढाः’ इत्यत्रानृतशब्दो हि दुष्कर्मपरः । ‘ऋतं पिबन्तौ’ इत्यादौ ऋतशब्दस्य सत्कर्मणि प्रयोगदर्शनात् । अविद्यानीहारादिशब्दाः प्रकृतिपराः । न तु सा मिथ्या । ‘तम आसीत्’ ‘गौरनाद्यन्तवती नित्या सततविक्रिये’-त्यादिश्रुतिभिः सत्यत्वनित्यत्वोक्तेः । मायाशब्दोऽपि क्वचित् प्रकृतिपरः, क्वचिद् विचित्रेश्वर- शक्त्यादिपरः । ‘विश्वमायानिवृत्तिरि’त्यादौ निवृत्तिस्तरणमेव । ‘तरति शोकमात्मविदि’ति श्रुतेः । ‘मायामेतां तरन्ति ते’ इति स्मृतेश्च । तरणं तु सत्यस्यैव । न हि मरुमरीचिका-जलस्य तरणमस्ति । न ह्यज्ञानं मायाशब्दार्थः । मायिनो ब्रह्मणोऽज्ञत्वे सर्वज्ञत्वनिरव-द्यत्वादिश्रुतिविरोधात् । वेदनिघण्टौ ‘माया वयुनं ज्ञानमि’ति पाठाच्च । मायाविशब्दस्य विचित्रशक्तिमति प्रयोगच्च । ‘योगमायां समादिशत्’ इति भागवते, ‘ऋते मायां विशालाक्षी-मि’ति रामायणे च चेतने, ‘जलं संस्तभ्य मायये’ति भारते जलस्तम्भनशक्तौ च प्रयोगात् । हरिवंशे च–

मयश्च शंबरश्चैव महामायाधरौ तथा ।

पार्जन्यवारुणी माये व्यधत्तां वारिविक्षरे ॥

इति पार्जन्यवारुणास्त्रयोस्तत्प्रयोगाच्च । तत्रैव ‘मायामास्थाय युद्ध्यस्वे’ति प्रकृत-मायायां, ‘आस्थाय तामसीं विद्यामि’ति विद्याशब्दप्रयोगाच्चेति ।

न मिथ्याभूतं मायाशब्दार्थः, शुक्तिरूप्यादौ तदप्रयोगात् । सत्यमन्त्रौषधादिमत्येव मायाविशब्दप्रयोगाच्च । मायामृगस्य मारीचस्य कामरूपित्वेन रामशरवेध्यत्वेन च सत्य-त्वात् । मिथ्याभूते ऐन्द्रजालिकादौ मायाधीनप्रतीतिकत्वेन मायाशब्दस्यामुख्यत्वात् । न च मायायाः सत्यत्वे ज्ञाननिवर्त्यत्वोक्तिविरोधः । सत्यस्यैव तन्निवर्त्यत्वात् । क्वचिद-विद्यात्वोक्तिर्विद्यानिवर्त्यत्वात् । ‘दैवी ह्येषे’त्यादौ गुणमयत्वाद्युक्तिः सत्वानुगुणैव ।

एतेन ज्ञानहेतुकतरणस्य निवृत्यतिरिक्तस्यासम्भव इति निरस्तम् । ‘गौरनाद्यन्तवती’-त्यादिश्रुत्यनुरोधान् नाशातिरिक्तस्यैव तरणपदार्थत्वात् ।

एतेन ‘तम आसीदि’त्यस्य ‘नासदासीन्नो सदासीदि’त्यनेन पारमार्थिकत्वतुच्छत्वयो-र्निषेधेन व्यावहारिकसत्वपरत्वमिति निरस्तम् । ‘नासदासीदि’त्यस्य पञ्चभूतनिषेधपरत्वात् ।

यत्तु ‘ऋतेऽर्थं यत् प्रतीयते’ इत्यादिस्मृत्या मृषार्थस्य मायापदशब्दशक्यत्वं बोध्यते दुर्घटकारिणि निरूढलक्षणेति । तन्न । तत्र प्रतीत्यप्रतीतिभ्याम् आगन्तुकत्वस्योक्तत्वात्, मायाशब्दस्य प्रकृतिपरत्वात् कार्यकारणयोरभेदात् ।

यत्तु मन्त्रौषधादौ मिथ्यार्थनिमित्तत्वान् मायापदप्रयोग उपचारात्, क्वचिद्व्यवहाराभावो व्यञ्जकाभावात्, व्यञ्जके सति वज्रादौ पृथिवीत्वादेरिव रूप्यादावपि मायात्वं व्यवह्रियत एव । किञ्च कष्टं कर्मेत्यनुभवेन क्रियामात्रस्य दुःखजनकत्वेऽपि इदानीं मे दुःखमिति संवदानव्यवहारः प्रकृष्टदुःख एव तद्व्यवहारात् तथा चमत्कारविशेषाधायकत्वेन प्रकृष्टमायाया-मेव मायापदप्रयोगः (मायात्वव्यवहारः) । अत एव ‘माया ह्येषा मया सृष्टा’ ‘नैवं मां द्रष्टुमर्हसी’ति नारदं प्रति भगवद्वाक्ये दृश्यमानस्य विश्वरूपप्रतिपन्नोपाधौ निषेध्यत्वे मायात्वं हेतूकृतम् इति ।

तन्न । मायाशब्दस्य मिथ्यार्थे कुत्रापि प्रयोगाभावात् । रूप्यादौ तवैव हि तथा व्यवहारः । विचित्रमन्त्रादिमति मायाविपदप्रयोगस्य (आज्ञानिकत्वेन?) औपचारिकत्वा-नौचित्यात् । १((दृष्ठियथाप्राप्त तन्न्यायैवेत्यत्र)) माया प्रकृतिः कार्यकारणयोरभेदात् । कष्टं कर्मेत्यत्र नान्तरीयकदुःखाधिजनककर्मण एवोक्तत्वात् । सति दुःखे व्यवहारो हि भवत्येव । न हि दुःखम् अज्ञातं तिष्ठति । प्रकृष्टदुःखे तु ममाधिकं दुःखमिति व्यवहारात् । अन्यथा दुःखे तारतम्यव्यवहारो न स्यात् । माया ह्येषेत्यत्र तु पूर्वमुक्तस्य विराट्स्वरूपस्य मायापदेनोक्तेः कार्यकारणयोरभेदात् । इदमेव मदीयं मुमुक्षुज्ञेयं स्वरूपम् इत्येवं मां द्रष्टुं नार्हसि किन्तु इतःपरम् अप्राकृतरूपमस्तीति भावः । दिव्यविग्राहाभिप्राये तु मया एषा मायारूपा सृष्टा प्रकटिता पश्यसि ॥

**॥ श्रुतेरनिर्वाच्याविद्यापरत्वभङ्गविवरणम् ॥**

