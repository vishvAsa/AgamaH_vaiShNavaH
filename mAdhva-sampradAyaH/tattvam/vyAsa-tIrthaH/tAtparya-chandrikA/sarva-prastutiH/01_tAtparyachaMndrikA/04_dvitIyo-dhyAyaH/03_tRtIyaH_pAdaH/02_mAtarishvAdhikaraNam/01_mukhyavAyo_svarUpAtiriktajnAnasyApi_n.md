+++
title = "०१ मुख्यवायोः स्वरूपातिरिक्तज्ञानस्यापि नित्यत्वमितिनिरूपणम्"

+++


## अन्ये तु

## **तात्पर्यचन्द्रिका**

अन्ये तु ॥ छान्दोग्ये वायोर्भूतस्योत्पत्त्यश्रवणात्तैत्तिरीये तु तच्छ्रवणाच्छत्योर्विरोध इति पूर्वपक्ष इत्याहुः । तन्न । उक्तयनुक्तयोरविरोधादित्युक्तत्वात् । भूतपरत्वेऽस्याधिकरणस्य ‘‘आकाशाद्वायु’’रित्याकाशजे वायावाकाशसाम्यस्याप्यभावेन सुतरामधिकाशङ्काभावेनातिदेशायोगाच्च । यद्यपि ‘‘वायुश्चान्तरिक्षं चैतदमृत’’मिति द्वयोरप्यमृतत्वमुक्त्वा ‘‘सैषाऽनस्तमिता देवता यद्वायु’’रिति वायोर्विशिष्यानस्तमितत्वोक्तिरधिका । तथापि सा देवताविषया । त्वन्मते त्विदं भूतविषयम् । न चास्याधिकरणस्य देवताविषयत्वे प्रकरणविरोधः । उक्तरीत्या वियदधिकरणे ‘‘तत्तेजोऽसृजत तत्तेज ऐक्षत तदपोऽसृजत ता आप ऐक्षन्ते’’ति वाक्यद्वयविषय उत्तराधिकरणद्वये च देवताया अपि प्रकृतत्वात् । परं त्विदं देवतामात्रविषयम् । पूर्वमुत्तरद्वयं चोभयविषयमिति भेदः । केचित्तु अधिकाशङ्काभावान्नेदमधिकरणान्तरम् । किन्तु पूर्वाधिकरणशेषभूतं सद्भूतविषयमेवेत्याहुः । तन्न । अस्मद्रीत्याऽधिकाशङ्काचतुष्टयसद्भावात् । ‘‘सैषानस्तमिते’’ति श्रुतौ देवतापदस्य ‘‘कुविदङ्गे’’त्यृचि देवोपास्यत्वस्य श्रवणाच्च । अधिकाशङ्काभावे पूर्वन्यायेनैव सिद्ध्यैकाधिकरणत्वेऽप्यस्य सूत्रस्य वैयर्थ्याच्च ॥ छ ॥ मातरिश्वाधिकरणम् ॥ २ ॥

### **प्रकाशिका**

अन्ये त्विति ॥ ‘‘उक्तयनुक्तयोर्विरोधाभावा’’दिति टीकोक्तमेव हेतुमाह ॥ उक्तयनुक्तयोरिति ॥ ‘‘तत्र विरोधेन पूर्वपक्ष इति तावदयुक्त’’मित्यादिना पूर्वत्रोक्तत्वादित्यर्थः । ‘‘किं च नित्यविभुवियदुत्पत्ता’’वित्यादिटीकार्थमाह ॥ भूतपरत्व इति ॥ भाष्यभामत्योरुक्तमाशङ्कते ॥ यद्यपीति ॥ अधिकेति ॥ एतेन यदुक्तं श्रुतप्रकाशे ‘‘अनस्तमितशब्दस्यामृतशब्दतुल्यार्थतया पृथक्परिहरणीयत्वाभावा’’दिति तन्निरस्तम् । ‘‘वायुश्चान्तरिक्षं चैतदमृतमिति वायोरमृतत्वमुक्त्वा पुनः पवनस्य विशेषेणाह सैषानस्तमिता देवता यद्वायुरिति ॥ तस्मादभ्यासान्नापेक्षिकं वायोरमृतत्वमपि त्वात्यन्तिकमेवे’’ति भामत्युक्तस्यापरिहारात् । देवताविषयेत्येव समाधानं युक्तम् । श्रुतप्रकाशोक्तं हेतुमाह ॥ अधिकाशङ्काभावादिति ॥ वैयर्थ्याच्चेति ॥ एतेन यदुक्तं श्रीभाष्यतद्व्याख्यानयोः ‘‘वियन्मातरिश्वनोरुभयोरप्युत्पत्तिर्वक्तव्या । तत्रैकसूत्रेण वक्तुं शक्येऽपि पृथग्योगकरणं ‘‘तेजोऽतस्तथा ह्याहे’’ति मातरिश्वपरामर्शार्थ’’मिति तन्निरस्तम् । वियत्तुल्यन्यायतया मातरिश्वनोऽप्युपलक्षणतयोत्पत्तिसिद्धावप्युत्तरसूत्रपरामर्शमात्रार्थं पृथक् सूत्रकरणस्यानुचितत्वात् । वायोस्तेजस्तथा ह्याहेति सूत्रणेऽपि सामञ्जस्यात् । अत इत्यस्य वायुपरामर्शित्वाभावाच्चेति भावः ॥

### **चन्द्रिकाविवृतिः**

छान्दोग्य इति ॥ तत्तेजोऽसृजते-त्यादिना तेजस एवादिसृष्टत्त्वोक्तेर्वायोर्नोत्पत्तिरिति भावः ॥ वायुभूतविषयेऽभ्यधिकाशङ्कां परैर्दर्शितां दूषयितुमनुवदति ॥ यद्यपि वायुश्चेति ॥ अन्तरिक्षमाकाशः ॥ भूतविषयमिति ॥ तथा चैतदधिकरणविषयभूतवायौ अभ्यधिकाशङ्का नोक्तेति भावः ॥ प्रकरणविरोध इति ॥ पूर्वोत्तराधिकरणेषु वियत्तेज आदिभूत एवेत्यभिप्रायेणेयं शङ्का ॥ उक्तरीत्येति ॥ अत्र तत्तेज ऐक्षत ता आप ऐक्षन्तेति वाक्यशेषोदाहरणं पूर्वसृष्टतेजआदीनां चेतनत्त्वख्यापनायेति ध्येयम् ॥ ननु पूर्वोत्तराधिकरणयोर्भूत-देवतोभयविषयत्त्वम् एतदधिकरणस्य देवतामात्रविषयत्वमङ्गीकृतमिति पुनर्भेदेन प्रकरणविरोध एवेत्यत आह ॥ परं त्विदमिति ॥ अयं च भेदः भेदमात्रं पूर्वोत्तराधिकरणैः सह समानविषयत्वाविरोधीति न प्रकरणविच्छेदप्रयोजकमिति भावः ॥ एवमेव इयांस्तु परं त्वित्यादिग्रन्थेष्ववतारिकाभिप्रायौ सर्वत्र द्रष्टव्यौ (?) ॥ कैश्चिदप्येतदधिकरणसूत्रस्य भूतविषयत्त्वाङ्गीकारोऽनुपपन्नः ॥ न च वायुशब्दस्य देवतायामयोगाद् वायुशब्दोपेतवाक्यं भूतविषयतयाऽस्माभिर्विचारितमिति वाच्यम् । देवतापदसामानाधि-करण्यसर्वदेवतोपास्यत्त्वान्यथानुपपत्त्या तद्वाक्यद्वयस्थवायुशब्दस्य देवतापरत्वेनाप्रयोगासिद्धेरित्यभिप्रेत्याह ॥ सैषा नस्तमितेति ॥ छ ॥

