+++
title = "०१ विज्ञानमनस्तत्वयोरपि व्युत्क्रमेनैव लयः"

+++


## पूर्वोक्तस्य व्युत्क्रमेण लय इत्यस्य ..

# **अन्तराविज्ञानाधिकरणम्**

## **तात्पर्यचन्द्रिका**

**विज्ञानमनस्तत्वयोरपि व्युत्क्रमेनैव लयः**

ॐ अन्तरा विज्ञानमनसी क्रमेण तल्लिङ्गादिति चेन्नाविशेषात् ॐ ॥

पूर्वोक्तस्य व्युत्क्रमेण लय इत्यस्य क्वचिदपवादशङ्कानिरासात्सङ्गतिः । अत्र किं भाष्योदाहृता सर्वत्रापि व्युत्क्रमेण लयश्रुतिः ‘‘यच्छेद्वाङ्मनसी प्राज्ञस्तद्यच्छेज्ज्ञान आत्मनि’’ इति मनोविज्ञानयोः सृष्टिक्रमेण लयप्रतिपादकश्रुत्या विरुद्धा न वेति चिन्ता । तदर्थं विज्ञानतत्वे लीयमानं मनस्तत्वं किं विज्ञानतत्वस्य कारणमुत नेति । तदर्थं ‘‘मनसश्च विज्ञान’’मिति सृष्टिश्रुतौ मनोविज्ञानशब्दौ किं मनस्तत्वविज्ञानतत्त्वपरौ किं वाऽन्तःकरणावबोधपराविति । तदर्थं तौ शब्दौ किं तत्वयोरेव मुख्यौ किं वान्तःकरणावबोधयोरपीति । ‘‘लोकदृष्ट्यनुसारा’’दितिन्यायविवरणोक्तां पूर्वपक्षयुक्तिं विवृणोति ॥ लोकानुकूलं चैतदित्यादिना ॥ समसामर्थ्यस्यापि सम्भवादिति ॥ सृष्टौ मनसः पूर्वमवस्थानात्प्रलये विज्ञानस्य पश्चादवस्थानात्समसामर्थ्यं सम्भाव्यत इत्यर्थः । ‘‘भजञौ भागसेवयो’’रिति वचनाद्भागार्थस्य भजतेर्भावे क्तप्रत्ययान्ताद्भक्तशब्दाद्वा क्तिन्प्रत्ययान्ताद्भक्तिशब्दाद्वा ‘‘तस्येद’’मिति सम्बन्धसामान्ये विहिताण्प्रत्ययान्तस्य भाक्तशब्दस्य भागविषयावाचकत्वं युक्तमित्यभिप्रेत्याह ॥ अयञ्च व्यपदेश इन्द्रियावबोधाख्यभागविषय इति ॥ यद्यपि मनश्शब्दस्य मनस्तत्वमन्तःकरणरूपमिन्द्रियं चेत्येको राशिरर्थः । उभयत्रापि प्रयोगात् । एवं विज्ञानशब्दस्यापि विज्ञानतत्वमवबोधश्चेत्येको राशिरर्थः । तथापि ‘‘मनसश्च विज्ञान’’मिति वाक्यस्थौ मनोविज्ञानशब्दाविन्द्रियावबोधरूपभागयोरेव वर्तेते । न तु मनस्तत्वविज्ञानतत्वयोरिति ‘‘मनसश्च विज्ञान’’मिति व्यपदेशो भागविषय इत्यर्थः । ‘‘अंतस्तद्व्यक्तयपेक्षये’’त्यादिभाष्यं प्रकृतानुपयोगीत्याशङ्क्य मैवम् । तत्वानां सर्वसृष्टिर्हि ‘‘परादव्यक्तमुत्पन्न’’मित्यादिभाष्योदाहृतस्मृत्युक्तक्रमेणैव । क्वचित्तत्वानामेवायं पूर्वपक्ष्यभिप्रेतो विपरीतक्रमः श्रूयते चेत्सा श्रुतिर्ब्रह्माण्डान्तः सृष्ट्यभिप्राया । बहुश्रुतिसङ्ग्रहरूपा स्मृतिस्तु बाह्यसृष्ट्यभिप्राया । यद्वा विपरीतक्रमश्रुतिर्ज्ञानिनं प्रति स्वदेहे तत्वाभिमानिदेवानामापरोक्ष्यक्रमाभिप्राया । द्वारपालादिदर्शनानन्तरमन्ते राज्ञ इवाधमदेवतादर्शनानन्तरमन्ते हरेर्दर्शनादिति परिहारद्वयकथनार्थत्वादुत्तरभाष्यस्येत्यभिप्रेत्योत्तरभाष्यं व्याचष्टे ॥ क्वचित्तत्वानामेवेत्यादिना ॥

सूत्राक्षरार्थस्तु ॥ तद्व्यपदेशस्तु मनसश्च विज्ञानमिति मनोविज्ञानयोः कार्यकारणव्यपदेशस्तु । भाक्तः स्याद् इन्द्रियावबोधरूपभागविषयः स्यात् । चराचरात्मकसर्वविषयेष्वपि मनोभावरूपेणालोचनेनावबोधस्य भावित्वाद् उत्पद्यमानत्वादिति । समासान्तर्गतं तद्भावं प्रति विशेषणस्यापि चराचरव्यपाश्रयत्वस्य पृथगुपादानं तु यद्यपि तद्व्यपदेशः मनोविज्ञानशब्दरूपो व्यपदेशश् चराचरव्यपाश्रयष् टीकोक्तरीत्या राशिद्वयविषयः । तत्वयोरचरत्वात् । इन्द्रियावबोधयोस्तु चञ्चलत्वेन चरत्वात् । तथापीह भागविषयः । इति योजनान्तरप्रदर्शनार्थमिति द्रष्टव्यम् ।

अन्ये तु । ‘‘आत्मन आकाश’’ इति तैत्तिरीयश्रुतिः ‘‘एतस्माज्जायते प्राणो मनः सर्वेन्द्रियाणि च । खं वायुर्ज्योतिरापः पृथिवी विश्वस्य धारिणी’’त्याथर्वणश्रुतिविरुद्धा । अत्र ह्यात्मानं भूतानि च अन्तरा तदन्तराले इन्द्रियमनसी आत्मजन्यत्वेनाम्नायेते । तस्मात्तैत्तिरीयोक्तक्रमभङ्ग इति प्राप्ते करणानां ‘‘अन्नमयं हि सोम्य मन’’ इत्यादिश्रुत्या भौतिकत्वेन भूतानंतरमेवोत्पत्तिः । आथर्वणे चाम्नानक्रममात्रम् । अर्थक्रमस्य बलीयस्त्वात् । न तूत्पत्तिक्रमः । तस्माद्भूतोत्पत्तिक्रमभङ्गो नेति सिद्धान्त इत्याहुः । तन्न । ‘‘मनस्तत्वाच्च खादिक’’मिति भाष्योक्तस्मृत्या तथा आकाशादूर्ध्वं तन्मात्राणि भूतादौ लीयते । भूतादिर्महति लीयते । महानव्यक्ते लीयत इत्यादिलिङ्गैः । तथा आथर्वण एव ‘‘खं वायु’’रित्याद्युत्तरवाक्य इव ‘‘एतस्माज्जायते प्राण’’ इत्यादावपि पाठक्रमेण च मन आद्यनन्तरमेवाकाशोत्पत्तेः सिद्धेः । अन्नमयत्वश्रुतिस्तु ‘‘अन्नमशितं त्रेधा विधीयत’’ इति वाक्यशेषात्पार्थिवेनान्नेन मनस उपचयमाह । न तु पृथिवीभूतान्मनस्तत्वोत्पत्तिम् । किं चाथर्वण आत्मनो भूतानां चान्तराले प्राणस्यापि श्रुतत्वात्सूत्रे तत्त्यागेन विज्ञानमनसोरेवोपादानं तथा ‘‘विज्ञानतत्वं महत’’ इत्यादिषु विज्ञानतत्वे रूढस्य विज्ञानशब्दस्य ‘‘विज्ञायतेऽनेने’’ति भामत्युक्तमिन्द्रिये यौगिकत्वं तथा यौगिकेन विज्ञानशब्देनैव मनसोऽप्युक्तिसम्भवेन सूत्रे पृथङ्मनःशब्दः । तथा मद्रीत्या ‘‘विज्ञानमनसी’’ इत्यस्य द्वितीयान्तस्य विज्ञानमनसी अन्तरा विनेत्यनध्याहारेणैवान्वयसम्भवे अन्तरेत्यस्याध्याहृताभ्यामात्मानं भूतानिचेत्याभ्यां द्वितीयांताभ्यां विज्ञानमनसी इत्यस्य प्रथमान्तस्याध्याहृतेनाम्नायेते इत्यनेनान्वयः । तथा क्रमस्यान्तरालार्थेनान्तराशब्देनैवोक्तया पुनः सूत्रे क्रमशब्दः । तथा क्रमशब्दस्य पूर्वसूत्रप्रकृतलयक्रमपरत्वत्यागेन सृष्टिक्रमपरत्वं तथा अस्याधिकरणस्य सृष्टिक्रमप्रकरणादुत्कर्षः । तथा सौत्राविशेषशब्दस्य भामत्यां क्लेशेनोक्तक्रमभङ्गपरत्वं च न युक्तम् ॥

### **प्रकाशिका**

टीकानुक्तेराह ॥ पूर्वोक्तस्येति ॥ ‘‘अक्षरात्परमादेवेति श्रुतेर्वक्ष्यमाणलिङ्गदर्शनस्य च विरोध’’ इति टीकोक्तश्रुतिः केत्यतस्तद्विवृण्वंष्टीकोक्तपूर्वोत्तरपक्षसूचितचिन्तापरंपरां वदन् विषयसंशयटीकां तात्पर्यतो व्यनक्ति ॥ अत्र किं भाष्येति ॥ पूर्वसूत्रभाष्येत्यर्थः ॥ वाङ्मनसीति ॥ ‘‘वाङ्मनसि लीयत इति स्मरे’’दिति टीकोक्तार्थः । भाष्यानुक्तेराह ॥ लोकदृष्टीति ॥ टीकोक्तं सूत्रारूढं करोति ॥ भजञाविति ॥ ‘‘स्यात्प्रचीड्च सम्पर्के भजञौ भागसेवयो’’रिति कविकल्पद्रुमवचनादित्यर्थः । ञकार उभयपदार्थः । औकारश्चानिडर्थः । ‘‘भागविषय’’ इति टीकार्थं व्यनक्ति ॥ यद्यपीति ॥ सूत्रेति ॥ द्वितीयसूत्रेत्यर्थः । आद्यसूत्रार्थो व्यक्त इति भावः । चराचरतद्भावभावित्वादिति स्यादित्याशङ्क्याह ॥ समासेति ॥ अन्ये त्विति ॥ तन्मते ‘‘अन्तरे’’त्येकं सूत्रमेकमधिकरणम् । चराचरेत्यधिकरणान्तरम् । तत्राद्यार्थं भाष्याद्युक्तमनूद्य निराह ॥ आत्मन इति ॥ आम्नानक्रममात्रमिति ॥ न तूत्पत्तिक्रमः विवक्षित इत्यन्वयः । कुत इत्यतो मध्ये हेतुमाह ॥ अर्थेति ॥ कारणोत्पत्त्यनन्तरमेव कार्योदयादिति भावः । भूतादौ भूतानां कारणेऽहंतत्व इत्यर्थः ॥ लिङ्गैरिति ॥ मनस्तत्वादाकाशजन्मदर्शनं स्मार्तं लिङ्गम् । अहंतत्वस्य भूतानां च मध्ये तन्मात्राणां शब्दादीनां लयदर्शनं श्रौतं लिङ्गम् । आदिपदोपात्रमेव लिङ्गान्तरम् । तैरित्यर्थः । सूत्राक्षरास्वारस्यं चाह ॥ किञ्चेति ॥ ‘‘सूत्रे आत्मानं भूतानि चेति योज्यम् । आत्मानं भूतानि चान्तरा । अन्तराले । आत्मनो भूतानां च मध्य इत्यर्थः । विज्ञानमनसी इन्द्रियमनस्तत्वे । आम्नायेते । क्रमेण तयोरपि सृष्टिरङ्गीकार्या । कुत एतस्माज्जायते प्राणो मनस्सर्वेन्द्रियाणि च । खं वायुरिति तल्लिङ्गात् । अतस्तैत्तिरीयोक्तभूतोत्पत्तिक्रमभङ्ग इति चेन्न । अविशेषात् । प्रथमं प्राणादिकं जायते पश्चात्र्वादिकमित्याथर्वणे विशेषाश्रवणा’’दिति भाष्येऽविशेषादित्यस्यार्थ उक्तः । भामत्यां तु ‘‘विशिष्यते भिद्यते भज्यत इति यावदिति विशेषो भङ्गः । अविशेषात् । उत्पत्तिक्रमभङ्गाभावा’’दित्यर्थ उक्तः । तत्र सर्वत्राप्यस्वारस्यमाह ॥ आथर्वण इति ॥ उपादानं न युक्तमित्यन्वयः । विज्ञानशब्देनैव योगेन कथंचित्प्रामाण्यस्यापि ग्रहणं भविष्यतीत्यतो योग एवायमयुक्तोऽस्य रूढत्वादित्याह ॥ तथा विज्ञानतत्वमिति ॥ तथाशब्दस्समुच्चये । इत्यादिषु भाष्योक्तस्मृत्यादिषु । ‘‘विज्ञायतेऽनेनेति व्युत्पत्त्या विज्ञानशब्देनेन्द्रियाणि बुद्धिं च ब्रूम’’ इति भामत्युक्तमित्यर्थः ॥ मनश्शब्द इति ॥ युक्त इत्यन्वयः ॥ सौत्राविशेषशब्दस्येति ॥ अविशेषादित्यत्र प्रतियोगिवाचिविशेषशब्दस्येत्यर्थः । सौत्रविशेषेत्येव वा पाठः ॥ क्लेशेनेति ॥ ‘‘विशिष्यते भिद्यते भज्यत इति याव’’दिति क्लेशेनेत्यर्थः ॥ क्रमभङ्गेति ॥ भूतोत्पत्तिक्रमभङ्गपरत्वमित्यर्थः । एतेन ‘‘भूतप्राणयोरन्तराले विज्ञानमनसी विज्ञानसाधनत्वेन विज्ञानशब्दितेन्द्रियमनसी अपि क्रमेणोत्पद्येते । कुतः । तल्लिङ्गात् । तैत्तिरीयश्रुतिप्रसिद्धक्रमकसादिभूतैस्सह पाठरूपाल्लिङ्गादिति चेन्न । एतस्माज्जायत इत्यनेन प्राणादिपृथिव्यंतानां सर्वेषामव्यवधानेन ब्रह्मजत्वप्रतिपादनस्याविशिष्टत्वात् स एव विधेयो न क्रम’’ इति केषाञ्चित्सूत्रार्थोऽपि प्रत्युक्तः । अनेकाध्याहारादिदोषात् ॥ छ ॥ अन्तराविज्ञानाधिकरणम् ॥ ९ ॥

### **चन्द्रिकाविवृतिः**

॥ ॐ अन्तरा विज्ञानमनसी ॐ ॥ चिन्मनोविज्ञानतत्वविषये चिन्ताक्रमेणैव पूर्वपक्षसिद्धान्तनिष्कर्षं दर्शयितुमाह ॥ अत्र किं भाष्योदाहृतेत्यादिना ॥ अत्र तादर्थ्यं सम्यगूह्य निष्कर्षो ज्ञातव्यः ॥ प्राय इति ॥ मनस्तत्वनाशानन्तरमिति शेषः ॥ स्मृतिस्त्विति ॥ परादव्यक्तमुत्पन्नमित्यादिका स्मृतिरित्यर्थः ॥ कार्यकारणव्यपदेशः कार्यकारणभावव्यपदेशः ॥ मनोभावरूपेणेति ॥ मनसो भाव आलोचनाख्य उल्लासोऽस्ति स सर्वबोधोपयोगिवृत्तिरूपज्ञानोपयोगीत्यर्थः ॥ तद्भावं प्रतीति ॥ मनोभावो ह्यालोचनम् । तच्च चराचरविषयमिति कृत्वा समासान्तर्गतभावं प्रति चराचरेत्यादिविशेषणमित्यर्थः ॥ पृथगुपादानं त्विति ॥ चराचरव्यपाश्रयतद्भावभावित्त्वादिति वक्तव्ये चराचरव्यपाश्रयस्त्विति पृथगुपादानं योजनाविशेषद्योतनार्थमित्यर्थः ॥ तदेव योजनान्तरं दर्शयति ॥ यद्यपीति ॥ छ्वछ्वआत्मन एतस्मादितिछ्वछ्व पदोक्तभूतानि खं वायुरित्यादिनोदितानि ॥ इन्द्रियमनसीति ॥ तथा च सौत्रविज्ञानपदं करणव्युत्पत्या इन्द्रियपरमिति भावः । मध्ये प्राणं त्यक्त्वा इदमुक्तम् । अत एव वक्ष्यति च दूषणम् । भूतानन्तरं मन उत्पत्तिसिद्धेरिति शेषः । क्रममात्रमिति ॥ स इदं सर्वमसृजतेति तत्सर्वेषामुक्तिमात्रमित्यर्थः । तन्मात्राणि भूततन्मात्राणि । मन आद्यनन्तरमेव आकाशोत्पत्तेः सिद्धेरिति । आत्मन आकाशः सम्भूत इत्यादितैत्तरीयश्रुतावपि मन आद्युत्पत्तिरपि मध्ये ज्ञातव्य एवातो न विरोध इति भावः ॥ ननु भूतेभ्यः पूर्वमेव कथं मन आदीन्द्रियसृष्टिरङ्गीक्रियतेऽन्नमयमित्यादिना मनआदीनां पृथिव्यादिभूतजत्त्वश्रवणादित्यत आह ॥ अन्नमयत्त्वश्रुतिस्त्विति ॥ पार्थिवेनान्नेन प्रसिद्धान्नेन ॥ पृथङ्मनःशब्द इति ॥ श्रुताविन्द्रियाणीत्युक्तावपि मनोग्रहणमन्तरत्त्वबाह्यत्त्वविवेकार्थम् । न च तादृशविवेककरणं सूत्रकारस्येदानीमुद्देश्यमिति भावः ॥ अन्तरालार्थेनेति ॥ मन्मतेत्वंतराशब्दो विनार्थ इति न क्रममेति ॥ प्रपूर्वाधिकरणादिषु सृष्टिक्रमो विचारितः । अत इदमप्यधिकरणं तत्रैव कर्तव्यमिति भावः ॥ छ ॥

