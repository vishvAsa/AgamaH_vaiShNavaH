+++
title = "०१ विष्णोः सर्वकर्तृत्वसमर्थनम्"

+++


## अधिकरणसङ्गतिमाह

# **तदभिध्यानाधिकरणम्**

## **तात्पर्यचन्द्रिका**

**विष्णोः सर्वकर्तृत्वसमर्थनम्**

ॐ तदभिध्यानादेव तु तल्लिङ्गात्सः ॐ ॥

अधिकरणसङ्गतिमाह ॥ एवमिति ॥ अत्र पूर्वोक्तं विष्णोः सर्वसंहर्तृत्वं किं रुद्रस्य सर्वसंहर्तृत्वश्रुतिविरुद्धं न वेति चिन्ता । तदर्थं ‘‘प्राणानां ग्रन्थिरसि रुद्रो मा विशान्तक’’ इति रुद्रस्य संहर्तृत्वश्रुतिः किं स्वातन्त्र्येण सर्वसंहर्तृत्वपरा उत कतिपयसंहारे रुद्रस्य द्वारत्वमात्रपरेति । तदर्थं पितुरन्यस्यैव मारकत्वदर्शनयुक्त्यनुगृहीता रुद्रस्य संहर्तृत्वश्रुतिः किं ‘‘यमप्येति भुवनं सांपराये स नो हरि’’रिति विष्णोः सर्वसंहर्तृत्वश्रुतितः प्रबलोत नेति । तदर्थं लोके पितुरमारकत्वे पितृत्वमेव तन्त्रं (उत्पादकस्यामारकत्वे किमुत्पादकत्वमेव प्रयोजकम्) किं वा ममतादिदोषयुक्तत्वमिति । यद्यपि सृष्टेरनन्तरा स्थितिस् तथापि विष्णोः स्थितिहेतुतायामविवादात्पितुरन्यस्यैव मारकत्ववत्स्थापकत्वस्यादृष्टेश्च सृष्ट्यनन्तरं लयविचारो युक्तः । ‘‘पितुरन्यस्यैव मारकत्वदृष्टे’’रिति न्यायविवरणोक्तां पूर्वपक्षयुक्तिं विवृणोति ॥ पितुरन्यस्यैवेत्यादिना ॥ अत्र पितृशब्देन न केवलं जनको विष्णुः किन्तु रक्षकश्च । न च रक्षकस्य संहर्तृत्वं युक्तमिति सूचितम् । ‘‘तस्याभिध्याना’’दित्यस्येच्छावत्त्वरूपेऽभिध्यातृत्वे श्रुतित्वेऽपि जन्मादिसूत्रोक्ते प्रयत्नवत्त्वरूपे कर्तृत्वे लिङ्गत्वात्सूत्रे लिङ्गशब्दो युक्त इत्यभिप्रेत्य इच्छायाः प्रयत्ने लिङ्गत्वं प्रश्नपूर्वकं दर्शयति ॥ किं चात इत्यादिना ॥ तत्वभावादित्यस्य व्याख्या यथार्थध्यानादिति । ननु ‘‘किमु सादेर्जगत’’ इति पूर्वभाष्येऽनुषक्तेन ‘‘तत्कर्तृत्वं प्रतीयत’’ इत्यनेनैव जगत्संहर्तृतोक्ता । सैव ‘‘इत्येतस्मादेव संहारकर्ते’’ त्युत्तरभाष्ये संहारकर्तृत्वे हेतुत्वेनोच्येत । तदयुक्तम् । साध्यावैशिष्ट्यादित्याशङ्क्य पूर्ववाक्योक्तया शक्तयोत्तरवाक्योक्तः प्रयत्नः साध्यते । अतो न दोष इत्याह ॥ कर्ता विष्णुरिति प्रतीयते । शक्तस्यैव तत्सम्भवादिति ॥ अत्रेति भाष्यप्रतीकम् । तस्यार्थः परतन्त्रेऽपीति ॥ पूर्वत्र सम्बध्यत इति ॥ पूर्वत्रापि सम्बध्यत इत्यर्थः । अन्यथा ‘‘न तु सर्वात्मनेरित’’मित्यस्य पूर्वस्य विशेषणस्य ‘‘एकदेशक्रिया चे’’त्यनेन विशेष्येणानन्वयादसङ्गतिः स्यात् । उत्तरं च समस्तमिति विशेषणं विशेष्यसाकाङ्क्षत्वादनन्वितं स्यादिति भावः । ‘‘लोकपितृवैरूप्याद्विष्णो’’रिति न्यायविवरणोक्तां सिद्धान्तयुक्तिं विवृणोति ॥ ममत्वादिदोषराहित्येन लोकपितृवैलक्षण्यादिति ॥

### **प्रकाशिका**

‘‘प्रकृताधिभूताधिदैवानि विषय’’ इत्यादिटीकां तात्पर्यतो विवृणोति ॥ अत्रेति ॥ पूर्वोक्तं जन्मादिसूत्रोक्तम् । ‘‘प्राणानां ग्रन्थिरसी’’त्यादिभाष्यादिसूचितां चिन्तामाह ॥ प्राणानामिति ॥ ‘‘लोके पितुरन्यस्यैवे’’त्यादिटीकासूचितामाह ॥ पितुरिति ॥ मारकत्वेति ॥ सापेक्षत्वात्समासः । ‘‘ममत्वादिदोषे’’त्यादिसिद्धान्तटीकासूचितामाह ॥ लोके पितुरिति ॥ लयचिन्ताया असङ्गतत्वमाशङ्क्य निराह ॥ यद्यपीति ॥ ‘‘न स्वयमुत्पाद्य पालयितुर्विष्णोर्जगत्संहरणं न्याय्य’’मिति तत्वप्रदीपदिशा पितृशब्दार्थमाह ॥ अत्र पितृशब्देनेति ॥ पूर्वत्रेति ॥ पूर्वत्रापीति कुतो व्याख्येत्यत आह ॥ अन्यथेति ॥

### **चन्द्रिकाविवृतिः**

॥ ॐ तदभिध्यानात् ॐ ॥ रुद्रस्य द्वारत्त्वमात्रपरेति ॥ अनेन नच भाक्तार्थत्त्वेनाविरोध इति टीकावाक्याशयो वर्णितः ॥ अत्र जनकशब्दमगृहीत्वा पितृशब्दस्य जनकरक्षकसाधारणस्य ग्रहणेन सूचितमर्थं दर्शयति ॥ अत्र पितृशब्देनेति ॥ ननु लिङ्गादिति व्यर्थम् अभिध्यातृत्त्वे तस्याभिधानादित्यस्य श्रुतित्त्वात् ॥ न च सर्वजगद्विषयप्रयत्नवत्त्वरूपे कर्तृत्त्वे तदभिध्यानािङ्गमिति कृत्त्वा लिङ्गग्रहणमिति वाच्यम् ॥ तादृशकर्तृत्त्वसाधनस्यापि प्रयोजनाभावादित्याशङ्क्याह ॥ तस्याभिध्यानादित्यादिना ॥ जन्मादिसूत्रोक्तत्त्वात्तत्कर्तृत्त्वप्रयत्नवत्त्वरूपं साधनीयमिति भावः ॥

