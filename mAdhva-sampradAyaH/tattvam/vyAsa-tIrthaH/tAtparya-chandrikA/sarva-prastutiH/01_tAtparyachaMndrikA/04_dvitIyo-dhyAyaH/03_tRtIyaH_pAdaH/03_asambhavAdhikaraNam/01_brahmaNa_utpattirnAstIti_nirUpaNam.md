+++
title = "०१ ब्रह्मण उत्पत्तिर्नास्तीति निरूपणम्"

+++


## एवमधिकरणद्वयेनाब्रह्मणोऽसम्भवदुत्पत्तिकस्यापि..

# **असम्भवाधिकरणम्**

## **तात्पर्यचन्द्रिका**

**ब्रह्मण उत्पत्तिर्नास्तीति निरूपणम्**

ॐ असम्भवस्तु सतोऽनुपपत्तेः ॐ ॥

एवमधिकरणद्वयेनाब्रह्मणोऽसम्भवदुत्पत्तिकस्यापि नभःप्रभृतेः सर्वस्योत्पत्तौ श्रुत्योक्तायां तर्हि तद्वदेव ब्रह्मणोऽप्युत्पत्तिरस्त्विति पूर्वपक्षोदयात्सङ्गतिः । अत्रोक्तं ब्रह्मणः सर्वस्रष्टृत्वादिकं ब्रह्मण उत्पत्तिमत्त्वश्रुतिविरुद्धं न वेति चिन्ता । तदर्थं ‘‘असतः सदजायते’’ति श्रुतिः किमसतः सकाशाद्ब्रह्मण उत्पत्तिपरा किं वा ब्रह्मणः सकाशाद्वायोरुत्पत्तिपरेति । तदर्थं ब्रह्मानुत्पत्तिश्रुतिरपि किं वाय्वाद्यनुत्पत्तिश्रुतिवत्पराधीनविशेषावाप्तिलक्षणोत्पत्तिसद्भावेऽपि स्वरूपोत्पत्तिमात्रस्य निषेधिका किं वा पराधीनविशेषावाप्तिरूपोत्पत्तेरपीति । ‘‘असदिति चे’’दित्यत्र ब्रह्मकारणत्वश्रुतेः ‘असतः सदजायते’ त्यादिप्रागभावकारणत्वश्रुतिसंवादियुक्तिविरोधो निरस्तः । ‘‘नासतो दृष्टत्वा’’दित्यत्र समयप्राप्तं शून्यस्य हेतुत्वं निरस्तम् । अत्र तु तस्या एव ‘‘असतः सदजायते’’त्यादिकया ब्रह्मणोऽसत्कार्यत्वश्रुत्यैव विरोधो निरस्यत इति भेदः ॥ अनादितया समस्येति ॥ देहानादित्वादिना चित्प्रकृतिसमस्येत्यर्थः । अनेन ‘‘चित्प्रकृतेश्च सममेत’’दिति न्यायविवरणोक्ता पूर्वपक्षयुक्तिर्विवृता ॥ स्वातन्त्र्याख्यो हेतुरिति ॥ ‘‘सत्त्वं स्वातन्त्र्यमुद्दिष्ट’’मिति भारतोक्तेरिति भावः । अनेन न्यायविवरणोक्तः स्वातन्त्र्यरूपो हेतुः सूत्रारूढो दर्शितः ॥ महत्त्वादिसद् गुणत्वादिति ॥ ‘‘सद्भावे साधुभावे च सदित्येतत्प्रयुज्यते’’ इति गीतोक्तेरिति भावः ॥ एकैवेत्यर्थ इति ॥ यद्यविभिन्नेत्यस्य भेदरहितेत्यर्थः स्यात्तर्हि तत्प्रतियोगिसमर्पकस्य ‘‘भेदैरपि विभा(व्य)ष्यते’’ इत्यस्य भेदोऽर्थः स्यात् । न च तद्युक्तम् । निर्भेदत्वात् । भेदैरिति बहुवचनायोगाच्च । एकेत्यर्थत्वे तु भेदैरित्यस्यापि द्वित्वत्रित्वादिसङ्ख्याभिरित्यर्थो भवति । तथा च निर्भेदेऽपि द्वित्वादिसङ्ख्यानां सत्त्वान्न दोष इति भावः ।

### **प्रकाशिका**

‘‘असम्भवदुद्भवयोर्नभोनभस्वतोरुत्पत्ता’’विति टीकायां द्विवचनमुपलक्षणमिति भावेन तत्सूचितां सङ्गतिमाह ॥ एवमिति ॥ सर्वस्येति ॥ ‘‘प्रकृतिः पुरुष’’ इत्यादि प्रागुक्तानुव्याख्यानात् ‘‘एवं सर्वस्यापि ब्रह्मेतरस्योत्पत्तौ सिद्धाया’’मित्युत्तराधिकरणटीकोक्तेश्चेति भावः । सङ्गतिर् अवसरप्राप्तिरूपाऽपवादरूपा वेत्यर्थः । ‘‘ब्रह्मात्र विषय’’ इत्यादिटीकां व्यनक्ति ॥ अत्रोक्तमिति ॥ अत्राद्या चिन्ता ‘‘असम्भव’’ इति सूत्रांशसूचिता । द्वितीया ‘‘अनुपपत्ते’’रित्यंशसूचिता । तृतीया त्ववधारणार्थकतुशब्दसूचिता । सदेव सोम्येत्याद्यनुत्पत्तिश्रुतिः । पौनरुक्तयं निराह ॥ असदिति चेदित्यत्रेति ॥ सत्त्वमिति ॥

सत्त्वं स्वातन्त्र्यमुद्दिष्टं तच्च कृष्णे न चापरे ।

अस्वातन्त्र्यात्तदन्येषामसत्त्वं विद्धि भारत ॥

इत्येकादशस्कन्धतात्पर्योक्तं वाक्यम् ॥ न्यायेति ॥ ‘‘न च सतः पराधीनविशेषवत्त्वम् । स्वातन्त्र्या’’दित्युक्त इत्यर्थः । ‘‘एकैवे’’ति व्याख्याने बीजं वदन्नेव ‘‘भेदै’’रित्यस्याप्यर्थमाह ॥ यदीति ॥

### **चन्द्रिकाविवृतिः**

ॐ असम्भवस्तु सतोऽनुपपत्तेः ॐ ॥ अब्रह्मणस्तु ब्रह्मण इति उक्तयाऽब्रह्मविषयविचारानन्तरं ब्रह्मविषयविचारस्यावसरसङ्गतिः सूचिता तर्हि तद्वदेवेत्यनेन पूर्वाधिकरणसिद्धान्तन्यायेन पूर्वपक्षोत्था-नादुपजीव्यादिसङ्गतिः सूचितेत्यभिप्रेत्याह ॥ एवमधिकरणद्वयेनेति ॥ चिन्तामुखेनैव पूर्वपक्षसिद्धान्त-निष्कर्षं दर्शयति ॥ अत्रोक्तं ब्रह्मण इत्यादिना ॥ एवमुत्तराधिकरणेष्वपि चिन्ताग्रन्थ एव निष्कर्षो ज्ञातव्यः ॥ गतार्थतां परिहरति ॥ असदिति चेदित्यत्रादिना ॥ अनादितया समस्येत्यनेन टीकायां परमात्मनः परानित्यनित्यपरनित्यकोटिप्रविष्टैर् जीवमुख्यप्राणश्रीतत्त्वैः सह परमात्मन अनादित्त्वं परमात्मनि सममिति प्रतीयेत तच्चायुक्तम् । न तावत्परमात्मजीवगतमनादित्वं समम् । परमात्मवज् जीवे ज्ञानदेहाभ्यामनादित्वाभावात् । नापि मुख्यप्राणपरमात्मगतमनादित्वमेकप्रकारम् । न परमात्मवन् मुख्यप्राणे देहानादित्त्वाभावादित्याशङ्क्याह ॥ देहानादित्त्वादिनेति ॥ भावबोधे तु प्रकारान्तरमुक्तम् । तत्पूर्वोक्ततानभोनभस्वतोरित्यादिदृष्टांता नुसारित्वाद्युक्तमेवेति स्वामिनः ॥ बहुवचनायोगाच्चेति ॥ इच्छादिभेदेन विभाव्यत इत्येव वदेदिति भावः ॥ निर्भेदेऽपि द्वित्वादिसंख्यानामिति ॥ एकस्मिन्नपि द्वित्त्वादिसंख्या गुहां प्रविष्टावित्यत्र समर्थितेति भावः ॥

