+++
title = "88 ब्रह्मशब्दाभ्यासस्य भागासिद्धिपरिहारः"

+++


## अत्र ब्रह्मशब्दाभ्यासो यद्यपि सूत्रोदाहृतमानन्दमयं ..

**ब्रह्मशब्दाभ्यासस्य भागासिद्धिपरिहारः**

## **तात्पर्यचन्द्रिका**

अत्र ब्रह्मशब्दाभ्यासो यद्यपि सूत्रोदाहृतमानन्दमयं प्रति श्रुत्योदाहृते श्लोके ‘‘असद्ब्रह्मेति वेद चेद् अस्ति ब्रह्मेति चेद्वेद’’ इति, तथा विज्ञानमयेऽपि ‘‘विज्ञानं देवास्सर्वे ब्रह्म ज्येष्ठमुपासते । विज्ञानं ब्रह्म चेद्वेद’’ इत्यस्ति । न चासदिति श्लोके आनन्दमयपुच्छविषयः । अन्नमयादीन्प्रत्युदाहृतश्लोकानामपि तदीयपुच्छविषयत्वा-पातात् । अन्नमयप्राणमयमनोमयेषु तु ‘‘येऽन्नं ब्रह्मोपासते ये प्राणं ब्रह्मोपासते आनन्दं ब्रह्मणो विद्वान्’’ इति ब्रह्मशब्दः सकृदेव श्रुतः । तथापि तन्मात्रेणैव तेषां ब्रह्मता । आनन्दमयविज्ञानमययोस्त्वभ्यासोऽप्यस्तीति स सूत्रितः । अत एव भाष्ये ‘‘तथापि न त आनन्दमयशब्देनोच्यन्ते । किन्तु विष्णुरेव । ब्रह्मशब्दाभ्यासात्’’ इत्युक्त्वा येऽन्नं ब्रह्मेत्यादिब्रह्मशब्दादित्येवोक्तम् । टीकायामपि आनन्दमये ब्रह्मशब्दाभ्यासादित्युक्त्वा ‘‘अन्नमयादीन्प्रत्युदाहृतश्लोकेषु तद्विषयत्वेन ब्रह्मशब्द-श्रवणात्’’ इत्येवोक्तम् । सुधायां तु‘‘येऽन्नं ब्रह्मेत्यादिरूपादभ्यासात्तैत्तिरीयके’’ इत्यनुव्याख्यानानुसारेण ‘‘एकविषयासकृदुक्तिलक्षणमुख्याभ्यासाभावेऽप्यसकृदुक्ति-मात्रमस्ति । तथा चान्नमयादिविषयत्वेन ब्रह्मशब्दस्य श्रुतत्वाभिप्रायोऽभ्यासशब्दः’’ इत्युक्तम् । यद्वा ब्रह्मशब्दवत् ‘‘अन्योऽन्तर आत्मा, एतमन्नमयमात्मानमुप-सङ्क्रामति, एतमन्नमयमात्मानमुपसङ्क्रम्य’’ इत्यादौ ब्रह्मशब्दसमानार्थात्मशब्द-सद्भावादभ्यासः ।

### **प्रकाशिका**

यद्येवं प्रतिज्ञाभागस्यान्नमयाद्युपलक्षकत्वं तर्हि प्रकरणद्वये ब्रह्म-शब्दाभ्याससत्त्वेऽपि प्रकरणत्रये तदभावात्सौत्रो हेतुर्भागासिद्ध इति शङ्कते ॥ अत्रेति ॥ श्रुत्या उपनिषदा । औत्युक्तमाशङ्कते ॥ न चेति ॥ ‘‘ब्रह्मपुच्छं प्रतिष्ठा’’ इति पुच्छत्वेन यद्ब्रह्मोक्तं तत्रैवासद्ब्रह्मेति श्लोक उच्यत इति शङ्कार्थः ॥ आपातादिति ॥ अन्यथा प्रायपाठविरोधः स्यात् । तच्च परैर्नाङ्गीकृतमिति भावः ॥ तन्मात्रेणेति ॥ ब्रह्मशब्द-मात्रेणेत्यर्थः । तर्हि ब्रह्मशब्दादित्येव वाच्यमित्यत आह ॥ आनन्देति ॥ अत एवेति ॥ सर्वत्रैकरूप्याभावादेवेत्यर्थः । ते चतुर्मुखादयः । सुधायामैकरूप्यमेवोक्तमित्याह ॥ सुधायां त्विति ॥

अभ्यासशब्दस्य मुख्यार्थमेवोपेत्य सर्वत्रैकरूप्यं समर्थयितुमभ्यासादित्यस्यात्मशब्दा-भ्यासादित्यभिप्रेत्य ब्रह्मवल्ल्यां भृगुवल्ल्यां चान्नमयादिसमानाधिकरणानात्मशब्दानाह ॥ यद्वेति ॥ ब्रह्मशब्दवदात्मशब्दसद्भावादित्यन्वयः । यद्यपि ‘‘तस्माद्वा एतस्मादन्नरसमयाद् अन्योऽन्तर आत्मा प्राणमयः’’ इति ‘‘अन्योऽन्तर आत्मा मनोमय’’ इत्येवंरूपेण प्राणमयादिप्रकरणोपक्रमेषु तथा ‘‘एतं प्राणमयमात्मानमुपसङ्क्रामति’’ इत्यादिरूपेण ब्रह्मवल्ल्युपसंहारे तथा ‘‘एतं प्राणमयमात्मानमुपसङ्क्रम्य’’ इति भृगुवल्ल्युपसंहारे च प्राणमयादिषु त्रिरात्मशब्दश्रवणमस्ति । अन्नमये तूपक्रमे आत्मपदाभावादुपसंहारयोरेव द्विरात्मपदश्रवणमिति द्वैरूप्यम् । तथाप्यसकृदुक्तिरूपाभ्यासस्य सत्त्वादेवमुक्तम् । ब्रह्मशब्दस्येवात्मशब्दस्यापि विष्णुत्वसाधकत्वमस्तीति ज्ञापयितुं ब्रह्मशब्दसमानाथे इत्युक्तम् । तथात्वं च भाष्ये स्पष्टमिति भावः ।

### **चन्द्रिकाबिन्दु**

आनन्दमयं प्रतीति ॥ तथा च नानन्दमये ब्रह्मशब्दाभ्यास इति वैयधिकरण्यशङ्का परिहृता । तत्प्रकरणत्वात्तदुदाहृतश्लोकार्थत्वादिति भावः ॥ अन्न-मयादीन् प्रतीति ॥ तथा च मनोवागगोचरत्वप्रसङ्ग इति भावः ॥ सकृदेवेति ॥ तथा तेषु हेतोरसिद्धिरिति भावः । तन्मात्रेण ब्रह्मशब्दमात्रेण । तेषाम् अन्नमयादीनाम् ॥ तथापीति ॥ उक्ताशेषार्थे भाष्याटीकासम्मतिमाह ॥ अत एवेति ॥

ननु सुधायां ‘अन्नमयानन्दमयादिसाधारण्येन ब्रह्मशब्दश्रवणात्’ इति कथमुक्तं, विज्ञानमयानन्दमययोरभ्याससम्भवादित्यत आह ॥ सुधायां त्विति ॥ ‘ब्रह्मेति परमात्मा’ इति आत्मपदोपेतस्मृत्यनुसारेण तस्मिन्नेव प्रसिद्धब्रह्मशब्दाभ्यासादिति सावकाशभाष्यं प्रकारान्तरेण व्याचष्टे ॥ यद्वेति ॥ इदं च टीकाननुसारि । टीकायां ‘असद् ब्रह्मेति वेद चेद् अस्ति ब्रह्मेति चेद्वेद’’ इत्यादिषु ब्रह्मशब्दाभ्यासाद् इति स्पष्टमुक्तत्वादिति ध्येयम् ।

### **पाण्डुरङ्गि**

नन्वानन्दमयादीनां ब्रह्मत्वे ब्रह्मशब्दाभ्यासस्य हेतूकरणमयुक्तम् । आनन्दमयादिशब्दोपेतवाक्ये ब्रह्मशब्दाभ्यासाभावेनासिद्धत्वादित्यत आह ॥ अत्रेति ॥ तदीयपुच्छविषयत्वापातादिति ॥ न चेष्टापत्तिः ॥ तथा सत्यविशेषादन्नमनोमय-पुच्छस्यापि ब्रह्मत्वं स्यात् । ‘‘अथर्वाङ्गिरसः पुच्छं प्रतिष्ठा’’ इत्युक्तमनोमयपुच्छस्य ब्रह्मत्वस्य त्वयाऽनङ्गीकारादिति भावः ॥ अन्नमयेति ॥ तथा च ब्रह्मत्वसाधने हेतूकृत-स्याभ्यासस्यांशेऽसिद्धिरिति भावः ॥ स सूत्रित इति ॥ आनन्दमयविज्ञानमयगत-ब्रह्मशब्दाभ्यासेन ब्रह्मत्वे तात्पर्ये निश्चिते प्रायपाठेनान्नमयादिष्वपि श्रुतब्रह्मशब्दस्य ब्रह्मपरत्वनिश्चये तावन्मात्रेणान्नमयादीनां ब्रह्म(त्व)सिद्धिरित्याशयः । अनेन सौत्रोऽभ्यास उपलक्षणमित्युक्तं भवति । नन्वानन्दमये ब्रह्मशब्दाभ्यासस्यान्नमयादौ ब्रह्मशब्दश्रवण-मात्रस्यैव ब्रह्मत्वसाधकत्वमिति टीका नोपपद्यते । तथा सति सुधाविरोधात् । सुधाया-मन्नमयादीनां पञ्चानामपि ब्रह्मत्वेऽमुख्याभ्यासस्य साधकत्वेनोक्तत्वात् । तथाच सुधा-विरोध इत्यत आह । सुधायां त्विति ॥ तथाच श्रुतोपलक्षितसाधारणामुख्याभ्यास-परत्वान्नासाधारणमुख्याभ्यासस्य क्वाचित्कोक्तिविरोध इति भावः ।

नन्वसकृदुक्तिमात्रमिति कथम् । एकविषयताऽप्यस्तीत्यन्यत्रोक्तत्वादिति चेत्तस्याय-मभिप्रायः । क्वचिदेकविषयताऽप्यस्तीति नाभ्यासस्य हेतुत्वम् । किन्तु ब्रह्मपदश्रवणमेव । अभ्यासस्तु क्वचित्तिष्ठतीति कृत्वोक्तः । तथाच टीकासुधयोः फलत एकार्थत्वान्न विरोध इति भावः । अस्मिन्पक्षे सूत्रोक्तस्याभ्यासादिति हेतोर् गौणता समायाति । इममेवा-स्वारस्यं मनसि निधायाह ॥ यद्वा ब्रह्मशब्दवदिति ॥ यद्यपि ‘‘स वा एष पुरुषोऽन्न-रसमयः’’ इति परामर्शानुरोधात् ‘‘तस्माद्वा एतस्मादात्मनः’’ इत्यन्नमयघटकात्मशब्द-मुपादाय सर्वत्रात्मशब्दाभ्यासो वक्तुं शक्यः । तथाप्यभ्यासे त्रितयोक्तेरसकृदुक्त्यन्तरत्वे-नातिशयसूचनार्थमुत्तरानुवाकस्थात्मशब्द उपात्तः । इदं चानुवाकद्वयस्य वक्ष्यमाण-रीत्यैकस्थानत्वविवक्षया । अत्र ‘ब्रह्मशब्दसमानार्थ’ इत्युक्त्या ब्रह्मात्मशब्दयोरेक-विषयासकृदुक्तिरूपत्वादभ्यासत्वे सुतरामतिशय इति सूचितम् । यद्यपि गुणविशेषवाचिनां सर्वेषामपि शब्दानामपर्यायत्वादपर्यायशब्दानामभ्यासत्वेऽतिप्रसङ्गः । तथापि लोकेऽभिधान- सिद्धपर्यायत्वमभ्युपेत्येदमुक्तम् ।

यद्वा ‘‘अन्योऽन्तर आत्मा विज्ञानमयः । एतमानन्दमयमात्मानम्’’ इत्यात्मशब्दस्य विभक्तिभेदेनार्थविशेषोपस्थापकत्वेऽपि प्रातिपदिकमात्रविवक्षया यथाऽभ्यासत्वं तथा ‘‘यच्चाप्नोति यदादत्ते यच्चात्ति’’ इत्याद्यर्थभेदेनापर्यायत्वेऽपि ‘‘आत्मब्रह्मादयः शब्दाः’’ इत्यादिभाष्योदाहृतस्मृत्यनुसारेण स्वशब्दपर्यायात्मशब्दादिति वक्ष्यमाणन्यायेनावान्तर-भेदविवक्षया शब्दान्तरव्यावृत्तानतिभिन्नार्थत्वविवक्षया पर्यायत्वेनाभ्यासोपपत्तेः ।

------------------------------------------------------------------------

भाष्ये तु ब्रह्मशब्दपदेन ब्रह्मवाचकः..

## **तात्पर्यचन्द्रिका**

भाष्ये तु ब्रह्मशब्दपदेन ब्रह्मवाचकः शब्दो विवक्षितः । अत एव भाष्ये ‘‘परमात्मा’’ इत्यात्मपदोपेतस्मृत्युपादानम् । यद्वा ‘‘अन्नं ब्रह्मेति व्यजानात्’’ इत्युत्तरानुवाकेऽप्यन्नमयादौ ब्रह्मशब्दसद्भावादभ्यासः ।

### **प्रकाशिका**

भाष्यविरोधं निराह ॥ भाष्ये त्विति ॥ स्मृतीति ॥ ‘‘ब्रह्मेति परमात्मेति भगवानिति शब्द्यते’’ इति स्मृत्युपादानमित्यर्थः । नन्वेवं ‘‘येऽन्नं ब्रह्मोपासते इत्यादिब्रह्मशब्दात्’’ इति भाष्यमसङ्गतम् । किं त्वन्योऽन्तर आत्मेत्यादीत्येवोच्येतेति चेन्न । आदिपदेनास्यापि सङ्ग्रहात् । तदर्थापरित्यागेनास्यार्थस्योक्तत्वात् । अत एव ब्रह्मशब्दवदित्युक्तम् । नन्वानन्दमयादेश्चतुर्मुखादिगौणात्मत्वमुपेत्य तत्र श्रुतात्मशब्दोऽपि तस्यैवेति ‘‘यस्यानुवित्तः प्रतिबुद्ध आत्मा’’ इत्यात्मपदश्रवणादीक्षणीयो न गौण आत्मेति निरासो न युक्त इत्यात्मशब्दस्य पूर्वपक्ष आक्षेपादाक्षिप्तेन कथं सिद्धान्तनिर्णयः । न चाभ्यासेन निर्णयः। गौणात्मन्येवायमात्मशब्द इति वदता तदभ्यासोऽपि गौणात्मन्येव । न तु परमात्मसाधक इति वक्तुं शक्यत्वात् । अन्यथा ‘‘अदृश्यत्वमुखेनानाक्षेपेऽदृश्यत्वेन विष्णुलिङ्गेन विष्णुरेवान्तस्थ इति शङ्का स्यात्’’ इत्यादि तत्र तत्राग्रेतनचन्द्रिकावाक्य-विरोधापातात् । तेनाक्षिप्तस्य सिद्धान्तासाधकत्वावगतेः ।

तस्मादन्यस्मादेव साधकादानन्दमयादेर्ब्रह्मत्वं प्रसाध्य तत्रत्यात्मशब्दस्य परमात्म-शब्दत्वं समर्थ्य प्राक्तनाक्षेपोऽपि समाधेय इति चेन्न । भाष्योक्तब्रह्मशब्दाभ्यासस्यैव साधकत्वमभिप्रेत्यात्मशब्दमुखाक्षेपस्य दर्शितत्वात् । आत्मशब्दस्य साधकत्वे तु तन्निष्ठ-सूत्रादिकमाक्षेप्यम् ।

यद्वा आत्मशब्दस्य परमात्मनि मुख्यत्वान्मुख्यार्थत्यागेनामुख्यार्थग्रहणे बाधका-भावान्मयट्प्रत्ययादेः प्राचुर्याद्यर्थत्वेन बाधकानां निरसिष्यमाणत्वादित्यात्मशब्दस्य भगव-त्साधकत्वस्य प्रसाध्यत्वाभिप्रायेण तस्य साधकत्वोक्तिसम्भवाच्च । अत एव भाष्ये आत्म-शब्दस्य भगवच्छब्दत्वं तत्र तत्र साध्यते । अत्राप्यग्रे ‘‘न च ब्रह्मशब्दः’’ इत्यादिना तत्साधनम् । अत एव कम्पनादित्यत्र ‘‘य एतद्विदुः’’ इत्याक्षिप्तमपि लिङ्गं तत्र टीकायां ‘‘नन्वेवं सावकाशत्वे श्रुतिलिङ्गयोर्य एतद्विदुरित्युक्तं लिङ्गं विहाय किं लिङ्गान्तरग्रहणेन । मैवम् । तदविहायैव लिङ्गान्तरस्याप्युक्तत्वात् । एतदन्यत्राप्यनुसन्धेयम्’’ इति साधक-मुक्तम् । अत एव ‘‘अन्तर उपपत्तेः’’ इत्यादावाक्षिप्तस्यामृतत्वादेः सिद्धान्ते हेतूकरण-मित्याद्यूह्यम् । ‘‘न चान्नमयादीनामब्रह्मत्वे किञ्चिन्मानम् । ‘‘येऽन्नं ब्रह्मोपासते ये प्राणं ब्रह्मोपासते आनन्दं ब्रह्मणो विद्वान् विज्ञानं ब्रह्म चेद्वेद अस्ति ब्रह्मेति चेद्वेद अधीहि भगवो ब्रह्मेति तस्मा एतत्प्रोवाच । अन्नं प्राणं चक्षुः श्रोत्रम्’’ इत्यादिना ब्रह्मशब्दे-नोक्तत्वाच्च’’ इति तैत्तिरीयभाष्यपर्यालोचनयाऽनुवाकद्वयाभिप्रायेणान्नमयादिषु ब्रह्मशब्दस्य मुख्य एवाभ्यासो लभ्यत इत्याह ॥ यद्वेति ॥ ननूत्तरानुवाकेऽन्नप्राणादिशब्दा एव श्रुता नान्नमयादय इति कथमन्नमयादिषु स्थानद्वयेनापि तदभ्यास इति चेन्न । तदुपसंहारे ‘‘अन्नमयमुपसङ्क्रम्य’’ इत्यादौ मयटः श्रवणेन पूर्वत्रान्नादिशब्देऽपि तस्यावश्यकत्वात् । अन्यथाऽन्नमयादीन्प्रत्युदाहृतश्लोकेषु मयटोऽभावेनान्यत्वप्रसङ्गात् श्लोकानामुक्तार्थासाङ्गत्य-प्रसङ्गात् । भृगुवल्ल्या ब्रह्मवल्ल्युक्तार्थे समाख्यारूपत्वस्याग्रे साधयिष्यमाणत्वाच्चान्नादेरन्न-मयादेरेकत्वमित्यभिप्रायात् ।

### **चन्द्रिकाबिन्दु**

यद्वेति ॥ ब्रह्मवल्ल्यामुक्तान्नमयादीनामेव भृगुवल्ल्यामन्नादित्वे-नोक्तत्वादिति भावः ।

### **पाण्डुरङ्गि**

न चैवं भाष्यटीकयोः ‘‘येऽन्नं ब्रह्मोपासते ये प्राणं ब्रह्मोपासते’’ इति वाक्योदाहरणमयुक्तम् । तत्रात्मशब्दाभावादिति वाच्यम् । तद्वाक्यस्य प्रतीकग्रहण-रूपत्वेनोपपत्तेः । अस्मिन्पक्षे ‘‘ब्रह्मशब्दाभ्यासात्’’ इति भाष्यं ब्रह्मवाचकात्मशब्दा-भ्यासादिति गौणं व्याख्येयम् । तथा तट्टीका गौणी व्याख्येया । एवं च भाष्यटीकयो-र्गौणत्वं भवतीत्यतस्तद्भयात्पक्षान्तरमाह ॥ यद्वेति ॥ अत्राप्यनुवाकद्वयस्थब्रह्मशब्दस्यान्नं ब्रह्मेत्यन्नशब्दोपपदस्योपादानादभ्यासत्वम् । अनेन ‘येऽन्नं ब्रह्मेत्यादिरूपादभ्यासा-त्तैत्तिरीयके’ इत्याद्यनुव्याख्यानमपि प्रकारान्तरेण व्याख्यातं भवति । एवमुत्तरानुवाकेऽप्ये-कैकत्रानेकशो ब्रह्मशब्दश्रवणादभ्यासत्वं ज्ञेयम् । यद्यपि सर्जकत्वादीनामत्रोत्तरत्र चानेकेषां लिङ्गानामभ्यासोऽस्ति तथापि लिङ्गात् श्रुतेर्बलवत्त्वात् श्रुत्या पूर्वपक्षे तदभ्यास एवोक्तः । यद्वा शब्दमात्रस्यान्यत्रापि सम्भवाशङ्कायां तदभ्यासो हेतुत्वेनोक्तः । लक्षणस्यान्यत्रा-सम्भावितत्वात्सन्नप्यभ्यासो न विवक्षितः । अथवा मुख्योक्त्याऽन्यदप्यूह्यमिति लिङ्गाभ्यासो नोक्तः ।

