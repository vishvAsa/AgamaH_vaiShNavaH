+++
title = "110 निर्विशेषज्ञानार्थं सविशेषनिरूपणमित्यस्य निराकरणम्"

+++


## यच्चोक्तं सविशेषनिरूपणं मोक्षसाधननिर्विशेषज्ञानार्थमिति तन्न

**निर्विशेषज्ञानार्थं सविशेषनिरूपणमित्यस्य निराकरणम्**

## **तात्पर्यचन्द्रिका**

यच्चोक्तं सविशेषनिरूपणं मोक्षसाधननिर्विशेषज्ञानार्थमिति तन्न । ‘‘उदेति ह वै सर्वेभ्यः पाप्मभ्यो य एवं वेद’’ इति श्रुतसर्वपापनिवृत्तिरूपमुक्तिफलहानस्या-श्रुतफलान्तरकल्पनस्य चायोगात् । किञ्च किं सविशेषज्ञानं निर्विशेषज्ञानार्थं, किं वा तस्य ज्ञानविजातीयवृत्त्यन्तररूपम्, आरोपितविषयम्, उपासनापरपर्यायं ध्यानम् । नाद्यः । निर्विशेषशब्देन विशेषाभावविशिष्टस्योक्तौ त्वन्मते विशिष्टज्ञानस्य मोक्षाहेतुत्वात् । तदभावेनोपलक्षितस्योक्तौ च काकेन गृहे संस्थानविशेषस्येव विशेषाभावेन विशेष्यस्यैवोपलक्ष्यत्वे तस्य विशिष्टग्राहिणा ज्ञानेन प्रागेव ज्ञातत्वात् । अन्यस्य चोपलक्ष्यस्याभावात् । उपलक्ष्यत्वाकारेण च ज्ञानस्य त्वन्मते मोक्षा-साधनत्वात् । न च विशेषणाविषयं विशेष्यज्ञानं प्रागसिद्धमिति वाच्यम् । विशिष्टज्ञानस्य विशेषणज्ञानाभावार्थत्वायोगात् । तथा च–

विशिष्टब्रह्मधीसाध्या शुद्धधीरित्यसङ्गतम् ।

विशिष्टप्रत्यये यस्माद्विशेष्यं भासतेतराम् ॥ १ ॥

### **प्रकाशिका**

एवं सिद्धान्ते रूपाद्युक्तेर्द्वेधापि गतिकथनं निरस्य इदानीं यदपि सविशेषनिरूपणस्य फलमुक्तं तदपि श्रुतहानाश्रुतकल्पनादोषाभ्यां निरस्यति ॥ यच्चोक्त-मिति ॥ अस्तु वा सविशेषनिरूपणं निर्विशेषज्ञानार्थमिति । तथापि सविशेषज्ञानं वा तदर्थमुत सविशेषध्यानं वेति ध्यानस्वरूपं निरूपयन्नेव विकल्प्य निरस्यति ॥ किञ्चेति ॥ तस्य सविशेषस्य । निर्विशेषशब्देन विशेषाभावविशिष्टमुच्यते तदुपलक्षितं वेति विकल्पौ हृदि कृत्वा क्रमेण निरस्यति ॥ निर्विशेषेति ॥ उपलक्षणपक्षेऽपि विशेषाभावोपलक्ष्यं विशेष्यमात्रं वा ब्रह्मगतः कश्चन धर्मो वेति विकल्पौ हृदि कृत्वाऽऽह ॥ तदभावेनोप-लक्षितस्योक्तौ चेति ॥ विशिष्टग्राहिणा सविशेषग्राहिणा । विशिष्टग्राहिणा स्वरूपस्य ग्रहणेऽप्युपलक्ष्यत्वे तद्ग्रहणं नेत्यत आह ॥ उपलक्ष्यत्वाकारेणेति ॥ मोक्षासाधन-त्वादिति ॥ निर्विकल्पकज्ञानस्यैव तथात्वादिति भावः । ननु विशिष्टज्ञानेन विशेष्य-सिद्धावपि विशेषणाविषयकतया विशेष्यज्ञानार्थं तदित्यत आह ॥ न चेति ॥ उक्तं सङ्गृह्णाति ॥ तथा चेति ॥

### **पाण्डुरङ्गि**

सविशेषज्ञानस्य निर्विशेषज्ञानार्थत्वं किं मुक्तिफलार्थं वा फलान्तरार्थं वा । नोभयमपीत्याह ॥ उदेतीति ॥ तथा च निर्विशेषज्ञानार्थत्वस्योक्तत्वेन श्रुतमुक्ति-रूपफलं परित्यज्याश्रुतकल्पने ज्योतिष्टोमादेरपि श्रुतस्वर्गरूपं फलं परित्यज्याश्रुतकल्पना स्यादिति भावः । ननु न श्रुतहानाश्रुतकल्पने । सविशेषज्ञानस्य निर्विशेषज्ञानद्वारा श्रुतमुक्तिफलकत्वस्यैवाङ्गीकारादित्यत आह ॥ किञ्चेति ॥ निर्विषज्ञानार्थत्वेनोच्यमानं यत्सविशेषज्ञानं तत्किं ज्ञानमेवोत ध्यानमिति विकल्पार्थः ॥ किं वा तस्येति ॥ सविशेषस्येत्यर्थः । आद्येऽपि सकृज्ज्ञानं वोत ज्ञानसन्ततिरूपं वा निदिध्यासनं वा । नाद्य इत्याह ॥ नाद्य इति ॥ तत्रापि सकृत्सविशेषनिर्विशेषज्ञानसाधनमिति प्रथमेऽपि द्रष्टव्यम् ।

निर्विशेषज्ञानं नाम विशेषाभावविशिष्टज्ञानं वा विशेषाभावोपलक्षितज्ञानं वा विशेषणाविषयकं ज्ञानं वा । तत्राद्यमनूद्य दूषयति ॥ निर्विशेषशब्देनेति ॥ द्वितीयमनुवदति ॥ तदिति ॥ विशेषाभावेनोपलक्ष्यः किं विशेषो वोतान्यद्वा । आद्यं दूषयति ॥ काकेनेति ॥ तस्येति ॥ विशेषाभावेनोपलक्ष्यस्य विशेषस्येत्यर्थः । तथा चोपलक्षणीभूताद्विशेषाभावात् पूर्वमेव ज्ञातस्य न तदुपलक्ष्यत्वमिति भावः । द्वितीये द्वितीयं दूषयति ॥ अन्यस्य चेति ॥ किञ्च विशेषाभावेनोपलक्षितत्वेन तज्ज्ञानार्थं सविशेषज्ञानमिति वक्तव्यम् । अन्यथा स्वरूपमात्रस्य विशिष्टग्राहिणैव गृहीतत्वेन निर्विशेषज्ञानस्य वैयर्थ्यप्रसङ्गात् । विशेषा-भावोपलक्षितत्वेन निर्विशेषज्ञानं च विशिष्टज्ञानत्वान्न मोक्षसाधनमिति न तत्साधनत्वं सविशेषज्ञानस्येत्याशयवानाह ॥ उपलक्ष्यत्वाकारेण चेति ॥ विशेषणाविषयं ज्ञानं निर्विशेषज्ञानमिति तृतीयमनूद्य दूषयति ॥ न चेति ॥

------------------------------------------------------------------------

किञ्च सविशेषज्ञानं निर्विशेषज्ञानस्य न तावद्दृष्टद्वारा हेतुः

## **तात्पर्यचन्द्रिका**

किञ्च सविशेषज्ञानं निर्विशेषज्ञानस्य न तावद्दृष्टद्वारा हेतुः । तद्विशिष्टज्ञान-जन्येनाज्ञानध्वंसेन चित्तवशीकरणेन वा तदभावविशिष्टज्ञानस्य वा तदभावोप-लक्षितज्ञानस्य वा तद्विशेषणाज्ञानस्य वा क्वाप्यदर्शनात् । रूपादियुक्तपराग्भूत-सविशेषज्ञानेन तद्विपरीतनिर्विशेषज्ञानायोगाच्च । निषेधोपयोगिनो बुद्धिपूर्वकारोप-स्यापि शब्दप्रमाणानपेक्षत्वात् । न हि ‘अत्र घटोऽस्ति’ इत्युक्त्वा ‘अत्र स नास्ति’ इति वक्तव्यम् । नाप्यदृष्टद्वारा । विहितक्रियाजन्यत्वाददृष्टस्य । त्वन्मते च ज्ञानस्याविधेयत्वात् । नापि ज्ञानप्रतिबन्धकदुरितनिवृत्तिद्वारा । तस्य नित्यादिकर्मणैव निवृत्तेः । नित्यादिकर्मणामपीहैव शास्त्रे निरूपणापत्तेश्च । त्वन्मते ज्ञानस्या-ज्ञानमात्रनिवर्तकत्वाच्च ।

न च व्यावहारिकं दुरितं व्यावहारिकसविशेषब्रह्माज्ञानकार्यम् । येनाज्ञाननिवृत्त्या तत्कार्यं पापं निवर्तेत । एतेन सविशेषज्ञानसन्तानरूपं निदिध्यासनमदृष्टद्वारा वा दुरितनिवृत्तिद्वारा वा चित्तवशीकरणद्वारा वा निर्विशेषज्ञानार्थमिति निरस्तम् । श्रुतहान्याद्यापातात् । सविशेषनिदिध्यासनस्यापि निर्विशेषनिदिध्यासनवत्स्वविषया-परोक्षहेतुताया एव युक्तत्वाच्च । ‘‘दशमस्त्वमसि’’ इत्यादाविव शाब्दे ज्ञाने चित्त-वशीकरणानपेक्षणाच्च । आपरोक्ष्यहेतुचित्तैकाग्य्रादेश्च निर्विशेषपरोक्षज्ञानाधीनत-न्निदिध्यासनादेव सिद्धेः । चित्तवशीकरणाभावे सविशेषनिदिध्यासनस्यैवायोगाच्च ।

### **प्रकाशिका**

एवं सविशेषज्ञानं न निर्विशेषज्ञानार्थमित्युक्तम् । अस्तु वा तत् । तथापि सविशेषज्ञानं दृष्टद्वारा निर्विशेषज्ञानहेतुरुतादृष्टद्वारा प्रतिबन्धकदुरितनिवृत्तिद्वारा वा । आद्येऽपि किं दृष्टमज्ञानध्वंसश् चित्तवशीकरणं वेति विकल्पान्हृदि निधाय क्रमेण निरस्यति ॥ किञ्चेति ॥ ‘‘तदभावविशिष्टज्ञानस्य वा’’ इत्यादित्रितयं निर्विशेषज्ञान-शब्दार्थः । अयुक्तं चेदं, चित्तवशीकरणद्वारा तदर्थत्वमित्याह ॥ रूपादीति ॥ हिरण्यश्मश्रुत्वादिरूपादियुक्तत्वात्पराग्भूतेत्यर्थः । ननु निषेधज्ञाने प्रतियोग्यारोप-स्यावश्यकतया विशेषाभावज्ञानाय सविशेषज्ञानं युक्तमेवेत्यत आह ॥ निषेधेति ॥ तदेवाह ॥ न हीति ॥ तथा च ब्रह्म निर्विशेषमिति वक्तुं रूपादिविशेषकथनं न युज्यत इति भावः । द्वितीयं निरस्यति ॥ नापीति ॥ अस्तु ज्ञानं विहितक्रियेत्यत आह ॥ त्वन्मते चेति ॥ तृतीयं निरस्यति ॥ नापीति ॥ दुरितनिवर्तकत्वं च ज्ञानस्य किं साक्षादुताज्ञाननिवृत्तिद्वारा । नाद्य इत्याह ॥ तस्येति ॥ द्वितीय आह ॥ न च व्यावहारिकमिति ॥ एतेनेत्युक्तमेवाह ॥ श्रुतेति ॥ सर्वपापराहित्यरूपश्रुतफलहानिरश्रुत-फलकल्पना चेत्याद्युक्तदोषानिवृत्तेरित्यर्थः । अयुक्तं चान्यनिदिध्यासनेनान्यज्ञानमित्याह ॥ सविशेषेति ॥ चित्तवशीकरणोपयुक्ततया तन्निदिध्यासनं न तु साक्षान्निर्विशेषज्ञानायेति चेत् तत्किं शाब्दज्ञाने वाऽपरोक्षज्ञाने वा । नाद्य इत्याह ॥ दशम इति ॥ न द्वितीय इत्याह ॥ आपरोक्ष्येति ॥ चित्तैकाग्य्रादेः प्रागेव सिद्धत्वान्न विशेषज्ञानसाध्यत्वमित्याह ॥ चित्तेति ॥

### **पाण्डुरङ्गि**

नन्वत्र विशिष्टज्ञानस्य विशेषणाविषयविशेष्यज्ञानार्थत्वस्यादृष्टत्वेऽपि ब्रह्मविषयविशिष्टज्ञानस्य केवलविशेष्यज्ञानार्थत्वमस्त्वित्यरुचेराह ॥ किञ्चेति ॥ सविशेष-ज्ञानस्य निर्विशेषज्ञानं प्रति हेतुत्वं परम्परया साक्षाद्वा । आद्येऽपि किं दृष्टद्वारा वा हेतुर-दृष्टद्वारा वा ज्ञानप्रतिबन्धकदुरितनिवृत्तिद्वारा वा । नाद्य इत्याह ॥ न तावदिति ॥ दृष्टद्वारमप्यज्ञानध्वंसश्चित्तवशीकरणं वा । नोभयमपीत्याह ॥ तद्विशिष्टेति ॥ एवं निर्विशेषज्ञानमित्यत्र विशेषाभावविशिष्टज्ञानं वा तदभावोपलक्षितज्ञानं वा तद्विशेषणाज्ञानं वा । न त्रयमपीत्याह ॥ तदभावेति ॥ अन्यथाऽदृष्टकल्पनाप्रसङ्ग इति भावः ।

नन्वादावेव निराकारेऽन्तःकरणप्रवेशासम्भवेन प्रथमतः साकारेऽन्तःकरणं प्रवेश्य पश्चान्निराकारेऽन्तःकरणं प्रवेश्यत इत्यनेन प्रकारेण तस्य तत्र हेतुत्वमत आह ॥ रूपादीति ॥ तथा चानयोः परस्परं विरुद्धत्वान्न कार्यकारणभाव इति भावः । नन्वभाव-ज्ञाने प्रतियोग्यधिकरणसंसर्गारोपस्य कारणत्वेन निर्विशेषज्ञानं प्रति सविशेषज्ञानस्य प्रतियोग्यधिकरणसंसर्गारोपत्वेन रूपेण साधनता भविष्यतीत्यत आह ॥ निषेधोपयोगिन इति ॥ निषेधबुद्धावारोपस्य हेतुत्वं न तु शब्दजन्यारोपस्येति भावः । ननु शाब्दनिषेधबोधे शब्दारोप एव हेतुरित्यत आह ॥ न हीति ॥ द्वितीयं दूषयति ॥ नापीति ॥ ज्ञानस्यापि विहितक्रियात्वाददृष्टजनकतेत्यत आह ॥ त्वन्मत इति ॥ ज्ञानसामान्यस्याविधेयत्वेऽपि तद्विशेषस्य विधेयत्वस्यास्माभिरङ्गीकारेऽपि न तत्परेणाङ्गीकर्तुं शक्यत इत्यभिप्रायेण त्वन्मत इत्युक्तम् । तृतीयं प्रत्याह ॥ नापीति ॥ तस्येति ॥ निर्विशेषज्ञानप्रतिबन्धक-दुरितस्येत्यर्थः ।

किञ्च यदि निर्विशेषज्ञानप्रतिबन्धकदुरितनिवर्तकत्वात्सविशेषनिरूपणं तर्हि नित्यकर्मादेरपि निरूपणं कर्तव्यं स्यात् । तस्यापि तज्ज्ञानप्रतिबन्धकदुरितनिवर्तकत्वा-विशेषादित्याह ॥ नित्यादीति ॥ ननु नित्यादिकर्मणां धर्ममीमांसायामेव निरूपितत्वान्न तेषामिह निरूपणम् । सविशेषस्य त्वन्यत्रानिरूपितत्वादिह तन्निरूपणं क्रियत इत्यत आह ॥ त्वन्मत इति ॥ ज्ञानमज्ञानस्यैव निवर्तकमिति त्वदभ्युपगमादिति भावः । ननु निर्विशेषज्ञानप्रतिबन्धकीभूतदुरितस्य सविशेषाज्ञानकार्यत्वेन सविशेषज्ञानेन सविशेषा-ज्ञाननिवृत्तौ उपादाननिवृत्तावुपादेयनिवृत्तेरावश्यकत्वाद्दुरितस्यापि निवृत्तिः सम्भवतीति तद्द्वारा निर्विशेषज्ञानार्थत्वं स्यादित्यत आह ॥ न चेति ॥ सर्वस्य ब्रह्माज्ञानकार्यत्वेन न सविशेषाज्ञानकार्यत्वमिति भावः । सविशेषज्ञानसन्ततिरूपं निदिध्यासनं निर्विशेषज्ञानार्थ-मित्याद्यद्वितीयपक्षं दूषयति ॥ एतेनेति ॥ श्रुतेति ॥ श्रुतपापनिवृत्तिरूपफलत्यागाश्रुत-निर्विशेषज्ञानार्थत्वस्वीकारापातादित्यर्थः । सविशेषनिदिध्यासनस्यापि स्वविषयापरोक्ष्यस्य प्रयोजनान्तराभावाच्चित्तवशीकरणद्वारा निर्विशेषज्ञानार्थत्वमित्यत आह ॥ दशम इति ॥ नन्वापरोक्ष्यस्य चित्तैकाग्य्रहेतुकत्वात् सविशेषध्यानाभावे चित्तैकाग्य्राभावेन निर्विशेषापरोक्ष्यं न स्यादित्यत आह ॥ आपरोक्ष्यहेत्विति ॥ चित्तवशीकरणाभाव इति ॥ तथा च सविशेषज्ञानात् पूर्वं विद्यमानस्य न तदधीनत्वमिति भावः ।

