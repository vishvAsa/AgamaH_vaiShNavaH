+++
title = "52 अभ्यासस्य तात्पर्यनिर्णायकत्वे पूर्वपक्षोक्तदोषोद्धारः"

+++


## दुरधिगमेऽसम्भावितेऽर्थे तात्पर्याभावाशङ्कानिरासार्थमसकृदुक्तिश्चार्थवती

**अभ्यासस्य तात्पर्यनिर्णायकत्वे पूर्वपक्षोक्तदोषोद्धारः**

## **तात्पर्यचन्द्रिका**

दुरधिगमेऽसम्भावितेऽर्थे तात्पर्याभावाशङ्कानिरासार्थमसकृदुक्तिश्चार्थवती । यत्र शपथरूपत्वं वा प्रकृतोपयोगिप्रमेयान्तरकथनेन पुनस्तदुपसंहाररूपत्वं वाऽधिक-विवक्षादिकं वा नास्ति केवलं ज्ञातज्ञापकता तत्र पौनरुक्त्यं दोषः । ‘‘समिधो यजतीडो यजति’’ इत्यादावसकृदुक्तेर्भिन्नप्रकारत्वेनैकप्रकारासकृदुक्तिरूपतात्पर्य-लिङ्गाभ्यासाभावात् ‘‘पञ्च प्रयाजाः’’ इति सङ्ख्याभेदस्य समिधादिनामभेदस्य च सत्त्वाच्चाऽविशेषपुनः श्रुतिरूपाभ्यासात्कर्मभेदः । यत्र त्वसकृदुक्तिरेकप्रकारा, उक्तं च बाधकं नास्ति, तत्राभ्यासात् ‘‘अहो दर्शनीया अहो दर्शनीया’’ इत्यादिसिद्धार्थ-वाक्य इव ‘‘एह्येहि फुल्लाम्बुजपत्रनेत्र, बध्यतां बध्यतां बालः’’ इत्यादि साध्यार्थ-वाक्येऽपि तात्पर्यधीर्दृष्टैव ।

### **प्रकाशिका**

उपक्रमादिसप्तकस्य साधारण्येन तात्पर्यधीहेतुत्वमुक्त्वा प्रत्येकं तत्सिषाधयिषुरुपक्रमोपसंहारयोर्वक्तव्यविशेषाभावादभ्यासस्य प्रागुक्तदोषमुद्धरंस्तद्धीहेतुत्व-माह ॥ दुरधिगम इति ॥ यदुक्तं पौनरुक्त्यं न क्वचिद्दोषः स्यादिति तदुद्धरति ॥ यत्रेति ॥ ‘‘सत्यं सत्यं पुनः सत्यं, सत्यं भिदा सत्यं भिदा’’ इत्यादाविवेत्यर्थः ॥ प्रकृतेति ॥ ‘‘सर्वधर्मोपपत्तेश्च’’ इत्यादाविवेत्यर्थः । तत्र हि प्रकृतसर्वगुणपूर्णत्वोपयोगियुक्त्य-विरोधमुक्त्वा गुणपूर्णत्वस्य निगमनात् ॥ अधिकेति ॥ ‘‘अर्भकौकस्त्वात्’’ इत्यत्र शङ्कितस्यैव ‘‘अल्पश्रुतेः’’ इत्यत्र पुनःशङ्का, अंशस्यापि व्याप्तत्वं वक्तुं यथा तथेत्यर्थः । आदिपदात् ‘‘व्याख्याता व्याख्याताः’’ इत्यादाविव प्रागुक्तप्रमेयावधारणरूपं प्रयोजनं यत्र नास्तीत्यादि गृह्यते । यदपि समिधो यजतीत्यादावभ्यासात्कर्मभेदो न स्यादित्युक्तं तत्राह ॥ समिध इति ॥ एकप्रकारेति ॥ ‘‘एकप्रकारासकृदुक्तिरभ्यासः’’ इति टीकोक्तेरिति भावः । तथा च तस्य तत्र व्यभिचारो नेति भावः ।

न च तत्रापि यजत्यंशे तादृग्रूप्यमस्तीति वाच्यम् । एकदेशमात्रेण तथात्वस्याति-प्रसङ्गित्वादिति भावः । कथं तत्र कर्मभेद इत्यत आह ॥ पञ्चेति ॥ ‘‘तिस्र आहुती-र्जुहोति सप्तदश प्राजापत्यान्पशूनालभते’’ इत्यादाविव सङ्ख्यया वा ‘‘अथैष ज्योतिः’ इत्यादाविव सामि–समिदादिनामभेदेन वा कर्मभेदेऽभ्युच्चयत्वेन ‘‘एकस्यैव पुनः श्रुतिर-विशेषात्’’ इति सूत्रेऽभ्यासेन कर्मभेद उक्त इत्यर्थः । ननु कुत एवमभ्यासद्वैविध्यम् । मीमांसकोक्ताभ्यास एवास्तु । तस्य सिद्धार्थ एव तात्पर्यधीहेतुत्वं न साध्यार्थे वाक्ये इत्येवोच्यतामित्यत आह ॥ यत्र त्विति ॥ अभ्यासात्तात्पर्यधीरित्यन्वयः ॥ उक्तं चेति ॥ शपथरूपत्वादिकं सङ्ख्याभेदादिकं वेत्यर्थः । ‘अहो’ इत्यादि लौकिकं वाक्यम् ।

### **चन्द्रिकाबिन्दु**

अभ्यासस्य तात्पर्यनिश्चायकत्वे पुनः श्रुतिवैयर्थ्याभावात् कर्मभेदसिद्धिर्न स्यादित्यत आह ॥ समिधो यजतीति ॥ अभ्यासो द्विविधः । एकप्रकारासकृदुक्तिरूपो ऽसकृदुक्तिमात्ररूपश्चेति । द्वितीय एव विधिः पुनश्श्रवणरूप इत्यप्युच्यते । आद्योऽभ्यासः समिधादिवाक्ये नास्त्येव । समिधो यजति तनूनपातं यजतीति भिन्नप्रकारत्त्वेन एकप्रकारासकृदुक्तिरूपाभ्यासाभावेन तात्पर्यनिश्चयो न तत्र क्रियते । द्वितीयस्तु अविशेषितविधिः पुनश्श्रवणरूपो ऽभ्यासोक्तिः । तस्मात् पञ्च प्रयाजा इज्यन्त इति वाक्यात् समिधादिनामभेदाच्च कर्मभेद इति भावः । अविशेषित-विधिपुनश्श्रवणरूपद्वितीयाभ्यासस्य कर्मभेदकत्वमेव न तु तात्पर्यनिश्चायकत्त्वमिति भ्रमं वारयति ॥ यत्र त्विति ॥ एकप्रकारेति ॥ अविशेषितविधिपुनश्श्रवणरूपाभ्यासस्यापि एकप्रकारत्त्वेन भाव्यम् । पञ्चत्त्वख्यापकार्थवादनामभेदादिलक्षणोक्तबाधकमपि नास्तीति चेत् तत्रैकप्रकारविधिपुनश्श्रवणरूपाभ्यासेनापि द्वितीयेन तात्पर्यनिश्चय एव भवेदिति भावः । तात्पर्यनिश्चायकद्वितीयाभ्यासस्य स्थलमुदाहरति ॥ एह्येहीत्यादि ॥

### **पाण्डुरङ्गि**

अभ्यासो न तात्पर्यनिश्चायकः । असकृदुक्तेर्वैयर्थ्यादित्युक्तम् । तत्र वैयर्थ्यमेवासिद्धम् । तात्पर्याभावशङ्कानिरासरूपप्रयोजनसद्भावादित्याह ॥ दुरधिगम इति ॥ तात्पर्यशङ्कोपपादनार्थं दुरधिगमेऽसम्भावित इति विशेषणम् । न केवलमेकोक्ति-रर्थवती चार्थः । नन्वेवं पौनरुक्त्यं क्वापि दोषो न स्यात् । सर्वत्रापि तात्पर्याभावशङ्का-निरासकत्वस्य वक्तुं शक्यत्वादित्यत आह ॥ यत्रेति ॥ नन्वसकृदुक्तेस्तात्पर्यनिश्चायकत्वं न सम्भवति । तथात्वे समिधो यजतीत्यादावप्यसकृदुक्तेर्वैयर्थ्यापत्त्या तदन्यथानुपपत्त्या कर्मभेदसिद्धिर्न स्यादित्यत आह ॥ समिधो यजतीति ॥ समित्त्वेट्त्वादिभिन्नप्रकार-त्वेनेत्यर्थः । तात्पर्यलिङ्गाभ्यासेति ॥ तात्पर्यलिङ्गभूतो योऽभ्यासस् तदभावादित्यर्थः । अयं भावः । अभ्यासस्य तात्पर्यनिश्चायकत्वं सम्भवति । न चैवं समिधो यजतीत्यादौ तत्प्रसङ्गः । तत्रैकप्रकारासकृदुक्तिरूपाभ्यासाभावात् । तादृशस्यैव तात्पर्यनिश्चायकत्वात् । तत्र विद्यमानस्याविशेषपुनःश्रवणस्य तात्पर्यानिश्चायकत्वात् । तथाचैकप्रकारा-सकृदुक्तिरूपाभ्यासस्य तात्पर्यनिश्चायकत्वे समिधो यजतीत्यादावविशेषपुनः श्रवणरूपा-सकृदुक्तिवैयर्थ्यान्यथानुपपत्त्या कर्मभेदः सम्भवतीति नैतदभ्यासस्य तात्पर्यनिश्चायकत्वे बाधकमिति ।

अविशेषपुनःश्रुतिरूपाभ्यासादिति ॥ अविशेषक्रियापदाभ्यासादित्यर्थः । न चानन्दमयाधिकरण उक्ताभ्यासाभावेऽपि तात्पर्यवत्समिध इत्यादावपि किं न स्यादिति वाच्यम् । तत्रापि ब्रह्मशब्दमात्रस्यैव हेतुत्वात् । अभ्यासशब्दस्य चोपलक्षितेषु भागासिद्धिवारणेनोपलक्ष्यत्वज्ञापनार्थत्वात् । ननु न सङ्ख्याभेदस्य कर्मभेदप्रयोजकत्वम् । ‘‘एकादश प्रयाजाः’’ इत्यादावेकादशत्वसङ्ख्याया आवृत्त्यैवोपपत्तिवत्प्रकृतेऽपि पञ्चत्व-सङ्ख्याया आवृत्त्यैवोपपत्तेः । नापि नामभेदात्कर्मभेदः । एकस्थानेऽनेकनामवत्त्वसम्भवेन ततः कर्मभेदासम्भवात् । तथा च कथमनयोः कर्मभेदप्रयोजकत्वमिति चेन्मैवम् । सङ्ख्याभेदस्य कर्मभेदप्रयोजकत्वमवश्यमङ्गीकर्तव्यम् । अन्यथा ‘‘सप्तदशप्राजापत्या-न्पशूनालभते तिस्र आहुतीर्जुहोति’’ इत्यादौ सप्तदशत्वादेरप्यावृत्त्यैवोपपत्तौ सप्तदश-पश्वालम्भनं न स्यात् । न च ‘‘एकादश प्रयाजाः’’ इत्यत्र कथमिति वाच्यम् । तत्र पञ्चभिर्वाक्यैः पञ्चप्रयाजाविधानेनैकादशत्वविधायकत्वाभावेनागत्याऽऽवृत्तिपरत्वाङ्गी-कारात् ।

नामभेदस्यापि कर्मभेदप्रयोजकत्वमावश्यकम् । एकस्यानेकनामकथनवैयर्थ्यात् । ‘‘अथैष ज्योतिः’’ इत्यादौ नामभेदेन कर्मभेदस्य स्वीकृतत्वाच्च । ननु चाविशेषपुनःश्रुति-रूपाभ्यासस्यैव तात्पर्यनिश्चायकत्वमङ्गीकर्तव्यम् । न चैवं ‘‘समिधो यजति’’ इत्यादावपि तादृशाभ्याससद्भावेन तत्राभ्यासस्य तात्पर्यनिश्चायकत्वापत्त्या कर्मभेदो न सिध्द्येदिति वाच्यम् । सिद्धार्थ एव वाक्ये तादृशाभ्यासस्य तात्पर्यनिश्चायकत्वेन साध्यार्थवाक्ये तात्पर्यनिश्चायकत्वाभावेन कर्मभेदोपपत्तेः । एवं च किमेकप्रकारासकृदुक्तिरूपाभ्यासस्य तात्पर्यनिश्चायकत्वकल्पनयेत्यत आह ॥ अ(य)त्र त्विति ॥ उक्तं च बाधकं पञ्चप्रयाजा इज्यन्त इति सङ्ख्याभेदसमिदादिनामभेदरूपबाधकमित्यर्थः । दर्शनीया सुन्दरी ।

