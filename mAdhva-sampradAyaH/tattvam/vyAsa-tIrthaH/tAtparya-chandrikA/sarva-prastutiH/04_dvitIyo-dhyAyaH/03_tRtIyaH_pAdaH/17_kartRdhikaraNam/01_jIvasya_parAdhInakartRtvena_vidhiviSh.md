+++
title = "०१ जीवस्य पराधीनकर्तृत्वेन विधिविषयत्वसमर्थनम्"

+++


## अस्त्वानन्दादीनां सतामेवाभिव्यक्तिः

# **कर्तृधिकरणम्**

## **तात्पर्यचन्द्रिका**

**जीवस्य पराधीनकर्तृत्वेन विधिविषयत्वसमर्थनम्**

ॐ कर्ता शास्त्रार्थवत्त्वात् ॐ ॥

अस्त्वानन्दादीनां सतामेवाभिव्यक्तिः । कर्तृत्वस्य तु न । तस्य कदाप्यभावादिति पूर्वपक्षोत्थानात्सङ्गतिः । अत्र जीवस्य कर्तृत्वश्रुतिः किं हिताकरणादियुक्तयनुगृहीतया तदकर्तृत्वश्रुत्या बाधितोत नेति चिन्ता । (अत्र श्रुतिसमन्वयेनोक्तं ब्रह्मणः स्रष्टृत्वादिकमयुक्तं न वेति चिन्ता । तदर्थं श्रुतिरप्रमाणं न वेति । तदर्थं जीवस्य कर्तृत्वश्रुतिः किं हिताकरणादियुक्तयनुगृहीतया तदकर्तृत्वश्रुत्या बाधितोत नेति) तदर्थमकर्तृत्वश्रुतिः किं कर्तृत्वमात्रनिषेधपरोत स्वतन्त्रकर्तृत्वनिषेधपरेति । तदर्थं जीवस्येश्वरवत्स्वतन्त्रकर्तृत्वाभावेऽपि परतन्त्र कर्तृत्वमात्रेण विध्यादिविषयत्वमयुक्तमुत नेति ॥ न कर्तेति पूर्वपक्ष इति ॥ अयं भावः । जीवस्य कर्तृत्वं किं स्वतन्त्रमुत परतन्त्रम् । नाद्यः । श्रुत्यादिविरोधात् । हिताकरणादिदोषप्रसक्तेश्च । द्वितीयेऽपि पारतन्त्र्यं किं कर्तृत्वशक्तेः स्वायत्तत्वेऽपि तक्ष्णः प्रासादादिकारयितृपुमधीनत्ववदीश्वराधीनत्वमात्रं किं वा दारुयोषावदीश्वराधीनचेष्टाकत्वम् । नाद्यः । ‘‘य आत्मानमन्तरो यमयती’’त्यादिश्रुतिविरोधात् । अंत्ये दारुयोषावदेव न जीवो विधिनिषेधविषयः स्यादिति । न्यायविवरणोक्तां पूर्वपक्षयुक्तिमाह ॥ कल्पनालाघवं चेति ॥

सिद्धान्तयदिति ॥ अयं भावः सूत्रोक्तरीत्या युक्तिप्रत्यक्षश्रुतिभिर्जीवः कर्तैव । न च ‘‘नान्यः कर्ते’’त्यादिश्रुत्या ‘‘इतरव्यपदेशा’’दिति पूर्वोक्तया च विरोधः । तत्र जीवे स्वतन्त्रकर्तृत्वनिषेधात् । इह चास्वतन्त्रकर्तृत्वोक्तेः । परतन्त्रकर्तृत्वेऽपि जीवस्य विध्याद्यविषयत्वं न तावत्पुरुषेण नर्त्यमानदारुयोषावज्जडत्वात् । नापि चेतनत्वेऽपि मत्तस्य मदेनेव दुर्बलस्य प्रबलजलौघादिनेवेश्वरेण बलान्नोद्यमानत्वात् । ईश्वरस्य जीवगतेच्छाद्युत्पाद्यैव प्रवर्तकत्वात् । नापि जीवस्य कर्तृत्वेऽपीश्वरस्यापि कर्तृत्वात् । रथाकर्षणादौ सत्रादौ चान्यस्य कर्तृत्वेऽपि स्वस्य कर्तृत्वमात्रेण विध्यादिदर्शनात् । नापि विष्टिगृहीतस्येव स्वेच्छाधीनप्रवृत्त्याद्यभावात् । जीवप्रवृत्त्यादेरीशाधीनत्त्वेऽपि जीवेच्छाजन्यत्त्वस्यानुभवात् । नापि स्वेच्छामात्राधीनप्रवृत्त्याद्यभावात् । सर्वत्रापि प्रवृत्त्यादेरदृष्टादिजन्यत्त्वेन तस्य विध्याद्यविषयत्त्वातन्त्रत्त्वात् । नापि जीवेच्छादेरपीशेच्छोत्पादितत्त्वात् । पित्राद्युत्पादितेच्छादिमतोऽपि माणवकस्य सन्ध्योपासनादिविध्यादिदर्शनात् । नापि कर्तृत्वशक्तेरीशाधीनत्वात् । अन्वयव्यतिरेकाभ्यामीशाधीनाया एव तस्या विध्यादिविषयत्वे तन्त्रत्वात् । क्वेदमुपलब्धमङ्गभवता ईशाधीनैव सा तत्र हेतुर्न तु तदधीनेति । नापि विध्यादिविषयस्य जीवकृत्यसाध्यत्वात् । असिद्धेः । दृश्यते हि यागादेस्तत्कृतिसाध्यत्वम् । अस्ति हि जीवस्यापीश्वरदत्तं जडं प्रति स्वातन्त्र्यम् । उक्तं हि ‘‘स्वातन्त्र्यं हि जडान् प्रती’’ति । परं तु सा कृतिरदृष्टादिनेवेशेनापि जायते । नापि क्वचिदीश्वरेण जीवकृतिविघातात् । ईश्वरः पुण्यपापादावुदासीन इति पक्षे द्वितीयादिप्रवृत्तावनुमन्तृत्वेऽपि प्रथमप्रवृत्तावुदासीन इति पक्षेऽपीश्वरेण अनीश्वरपक्षेऽप्यदृष्टादिना, अदृष्टाभावपक्षेऽपि दृष्टहेत्वंतरेण पाकादिकृतिविघातदर्शनेन कस्यापि कुत्रापि नियोगानुपपत्तेः । तस्माज्जीवेऽपि विध्यविषयेभ्य ईशजडमुक्तेभ्यो व्यावृत्तस्य स्वसम्बन्धितया विधिज्ञानस्य तज्जन्यायाः फले तत्साधने चेच्छायास्साधनविषयककृतेश्चानुभवसिद्धत्वात्तस्य च ज्ञानादेः ‘‘न ऋते त्व’’दित्यादिश्रुतिभिरीश्वराधीनत्वेऽप्यस्वतन्त्रकर्तृत्वमात्रेण विधिविषयत्वं कर्मफलभाक्त्वं च युक्तम् । एतदेवाभिप्रेत्योक्तं भगवत्पादैर्गीताभाष्ये ‘‘अकर्तृत्वेऽपि विधिद्वारेश्वरप्रसादादिच्छोत्पत्त्योक्तकारणैः कर्मद्वारा पुरुषार्थो भवतीति न प्रवृत्तिविधिवैयर्थ्य’’मिति । भारततात्पर्यनिर्णयेऽपि

प्रत्यक्षैषा कर्तृता जीवसंस्था तथाऽगमादनुमानाच्च सर्वम् ।

विष्णोर्वशे तन्न हेयं द्वयं च जानन् विद्वान् कुरुते कार्यकर्म ॥ इति ।

पुण्यपापादिजनकक्रियाविषयजीवगतेच्छाप्रयत्नादौ सर्वत्रेश्वरस्य प्रयोजककर्तृत्वेऽपि जीवनिग्रहानुग्रहयोरीश्वरस्यानादिसिद्धजीवगतयोग्यतापेक्षत्वान्न वैषम्यादीत्युक्तं वैषम्याधिकरणे । कर्माद्यनपेक्ष्य फलदाने शक्तस्यापीश्वरस्य तदपेक्ष्यैव फलं दास्यामीति स्वसङ्कल्पादेव तदपेक्षेति न स्वातन्त्र्यहानिः । उक्तं हि ‘‘एतानपेक्ष्यैव फलं ददानीत्यस्यैव सङ्कल्प इति स्वतन्त्रते’’ति ॥ अयं पर इति ॥ ‘‘परात्तु तच्छते’’रिति सूत्रात्पर इत्यनुषज्यत इति भावः ॥ विधिनिषेधशास्त्रावैयर्थ्यायैवेति ॥ न त्वशक्तस्य स्वस्य साहाय्यार्थमित्यर्थः ।

अन्ये तु ‘‘कर्ते’’त्यादिसूत्रसप्तकमेकमधिकरणम् । तत्र च साङ्ख्यरीत्या बुद्धेः कर्तृतेति प्राप्ते जीवस्येति सिद्धान्तः । ‘‘यथा चतक्षे’’ति सूत्रमधिकरणान्तरम् । तत्र च जीवस्य कर्तृत्वमग्नेरौष्ण्यमिव स्वाभाविकमिति प्राप्ते तक्ष्णः कर्तृत्वं वा स्याद्युपाधिनेवान्तःकरणाद्युपाधिना कल्पितमिति सिद्धान्तः । ‘‘परात्त्वि’’त्यादि सूत्रद्वयमधिकरणान्तरम् । तत्र च जीवस्योक्तं कर्तृत्वमीश्वरानपेक्षमिति प्राप्ते तत्सापेक्षमिति सिद्धान्त इत्याहुः । तन्न । जीवकर्तृत्वाकर्तृत्वश्रुत्योर्विरोधस्य भोक्तृत्वाभोक्तृत्वश्रुत्योरिव त्वदुक्तेन’’ तद्गुणसारत्वा’’दिति न्यायेनैवौपाधिकानौपाधिकविषयतया निरासेनैतदधिकरणस्य वैयर्थ्यात् । साङ्ख्यस्मृतिविरोधस्य चाद्यपादे निरासादिहासङ्गतेश्च ।

### **प्रकाशिका**

‘‘जीवो न कर्ते’’ति टीकासूचितामाह ॥ अस्त्विति ॥ कर्तृत्वश्रुतिरिति ॥ ‘‘यत्कर्म कुरुते तदभिसम्पद्यत’’ इति श्रुतिः ॥ श्रुत्येति ॥ ‘‘नान्यः कर्ते’’तीश्वरान्यकर्तृत्वनिषेधश्रुत्येत्यर्थः । अस्पष्टत्वादाह ॥ अयं भाव इति ॥ ‘‘उपलब्धिवदनियम’’ इति सूत्रसम्बद्धटीकां हृदि कृत्वाऽऽह ॥ किं स्वतन्त्रमित्यादि ॥ ‘‘नान्यः कर्ते’’त्यादिश्रुत्या ‘‘इतरव्यपदेशा’’दित्यधिकरणेन च विरोधादित्यर्थः । ‘‘परात्तु तच्छते’’रिति सूत्रसम्बद्धटीकां विकल्पमुखेन व्यनक्ति ॥ किं कर्तृत्वशक्तेरिति ॥ ‘‘कृतप्रयत्ने’’ति सूत्रसम्बद्धटीकार्थमाह ॥ अंत्य इति ॥ इतिशब्दस्यायं भाव इति पूर्वेणान्वयः ॥ सूत्रोक्तरीत्येति ॥ ‘‘शास्त्रार्थवत्त्वा’’दित्यनेन युक्तेः, ‘‘उपादाना’’दित्यनेन ‘‘मोक्षाद्यर्थं साधनाद्युपादानप्रतीते’’रित्युक्तया प्रत्यक्षस्य, ‘‘विहारोपदेशात् । व्यपदेशाच्च क्रियायां न चेन्निर्देशविपर्यय’’ इत्याभ्यां ‘‘जक्षन् क्रीडन्रममाणः । आत्मानमेव लोकमुपासीते’’त्यादिश्रुतेरुक्तेरिति भावः । एतेन तत्तत्सूत्रभाष्यटीकातात्पर्यार्थसङ्ग्रहः कृतो भवति । ‘‘उपलब्धिवदनियम’’ इत्यादिसूत्रभाष्यटीकातात्पर्यं शङ्कापूर्वं व्यनक्ति ॥ न चेति ॥ ‘‘कृतप्रयत्नापेक्षस्तु विहितप्रतिषेधावैयर्थ्यादिभ्य’’ इति सूत्रभाष्यादितात्पर्यं प्रागुक्तशङ्कानिवर्तकत्वेन व्यनक्ति ॥ परतन्त्रेति ॥ प्रसक्तपक्षान् प्रतिक्षिपति ॥ न तावदित्यादिना ॥ विध्यादिविषयस्येति ॥ ज्योतिष्टोमादियागादेरित्यर्थः ॥ उक्तं हीति ॥ गीताभाष्ये ॥ कृतिविघातादिति ॥ जीवस्य विध्याद्यविषयत्वमित्यन्वयः ॥ इति पक्ष इति ॥ तार्किकपक्षे रामानुजपक्षेऽपीत्यर्थः ॥ अदृष्टाभावपक्षेऽपीति ॥ चार्वाकपक्षेऽपीत्यर्थः । गीताभाष्ये अष्टादशेऽध्याये ॥ अकर्तृत्वेऽपीति ॥ अपराधीनकर्तृत्वाभावेऽपि जीवस्य न तं प्रति प्रवृत्तिविधिवैयर्थ्यं कुत इति हेतोरित्यन्वयः । विधिशब्देन तज्ज्ञानमुपलक्ष्यते । इच्छेत्यनेन प्रयत्नोऽपि । उक्तकारणैर् अधिष्ठानादिभिः । उपयुक्तमात्रस्यान्वयमुखेनेदमुदाहरणम् । न तु समग्रस्येति न विसंवादश्शङ्क्यः ॥

भारतेति ॥ हठवादे । ‘‘उक्तोऽपि दोषपरिहारः स्मारयितुं पुनरत्रोक्त’’ इति टीकावाक्यं व्यनक्ति ॥ पुण्यपापेति ॥ एतेन स्मारणं व्यर्थमिति प्रत्युक्तम् । विष्णोरेव स्वातन्त्र्ये वैषम्याद्यापत्तेः प्रागुक्तस्मारणेन विनाऽपरिहारादिति ॥ उक्तं हीति ॥ हठवाद एव भगवत्पादैरित्यर्थः ॥ अन्ये त्विति ॥ मतान्तरे तु ‘‘यथा चतक्षे’’त्यंतं सूत्राष्टकमेकमधिकरणम् । ‘‘परात्त्वि’’ति योगद्वयमधिकरणान्तरम् । तत्प्रमेयनिरासोऽग्रे व्यक्तः ॥ सूत्रसप्तकमिति ॥ सूत्राणामर्थोऽग्रे व्यक्तः ॥ जीवकर्तृत्वाकर्तृत्वश्रुत्योरिति ॥ ‘‘असङ्गो ह्ययमित्यादिश्रुतीनां विध्यादिश्रुतीनां चात्मकर्तृत्ववादिनीनां च विरोधः परिह्रियत’’ इति कल्पतरूक्तया कर्तृत्वाकर्तृत्वश्रुत्योर्विरोधनिरासोऽत्र क्रियते । स च ‘‘तद्गुणसारत्वा’’दित्यत्र बुद्धिगुणप्रधानकत्वादात्मा बुद्धिगुणेनाणुत्वेन ‘‘एषोऽणुरात्मा चेतसा वेदितव्य’’ इति श्रुतौ व्यपदिश्यत इत्युक्तन्यायेनात्राप्यात्मनस्स्वतो कर्तुर्बुद्धिगुणेन कर्तृत्वेन ‘‘यजेते’’त्यादौ तस्य कर्तृत्वव्यपदेशः सेत्स्यतीतीयं चिन्ता नारम्भणीयैव । यथा भोक्तृत्वाभोक्तृत्वश्रुत्यो र्विरोधस्तेनैव निरस्त इति नाधिकरणान्तरारम्भस्तद्वत् । अन्यथा तदर्थमधिकरणान्तरा रम्भस्स्यादित्यर्थः । नन्वेतदेवाशङ्क्योक्तं भाष्यभामत्योः ‘‘तस्यैवैष प्रपञ्च’’ इतीति चेन्न । प्रपञ्चनस्यापि व्यर्थत्वात् । ननु प्रकृतिरेव कर्त्रीति साङ्ख्यपक्षनिरासार्थोऽयमारम्भ इति चेन्न । प्रकृतिगतस्य वाऽन्तःकरणगतस्य वा कर्तृत्वस्यात्मन्यारोप इत्यस्य मतद्वयेऽपि संमतत्वेन तन्निरासस्यापि व्यर्थत्वात् । सूत्रे विशेषस्याप्रतीतेश्चेति भावः । दोषान्तरं चाह ॥ साङ्ख्येति ॥ ‘‘स्मृत्यनवकाशदोषप्रसङ्ग’’ इत्यत्रेति भावः ॥ इहेति ॥ श्रुतिविगाननिरासस्यैवेह सङ्गतत्वेन तत्र चात्मनः कर्तृत्वाकर्तृत्वयोरेव श्रवणेन त्वदभिमतनिरसनीयस्याप्रतीतेरिति भावः ।

### **चन्द्रिकाविवृतिः**

ॐ कर्ता शास्त्रार्थवत्त्वात् ॐ ॥ तस्य कदाप्यभावादिति ॥ पूर्वमविद्यमानस्य कर्तृत्त्वस्याभि-व्यक्तययोगादित्यत्रेति भावः ॥ श्रुत्यादिविरोधादिति ॥ नान्यः कर्तेत्यादि परमात्मव्यतिरिक्तस्वतन्त्र-कर्तृनिषेधपरश्रुत्यादिविरोध इत्यर्थः ॥ आत्मानमन्तरो यमयतीति ॥ अस्यां श्रुतौ हि जीवगतमपि कर्त्तृत्त्वमीश्वरायत्तमेवेति प्रतीयत इति भावः ॥ सूत्रोक्तरीत्येति ॥ कर्तेति सूत्रे युक्तिर् उपादानादित्यत्र प्रत्यक्षं विहारोपदेशादित्यत्र श्रुतिरिति द्रष्टव्यम् ॥ इह कर्तेति सूत्रे ॥ ननु परतन्त्रकर्तृत्त्वे जीवस्य दारुयोषावद् विध्याद्यविषयत्त्वं स्यादित्युक्तमित्यत आह ॥ परतन्त्रकर्तृत्त्वेऽपीति ॥ नापि चेतनत्त्वेऽपीति ॥ नापीश्वरेण बलान् नोद्यमानत्त्वाज् जीवस्य विध्याद्यविषयत्त्वं पूर्वेण योजना द्रष्टव्या ॥ एवमुत्तरत्रापीत्यादिषु योजना द्रष्टव्या ॥ स्वेच्छामात्राधीनप्रवृत्त्यभावाद् विध्याद्यविषयत्त्वमिति वदतः कोऽभिप्रायः । कारणान्तरानधीनत्त्वमेव विध्याद्यविषयत्त्वे तन्त्रम् उत कर्त्रंतरानधीनत्त्वं वा अथवा अन्येच्छानधीनेच्छावत्त्वं वेति विकल्प्य क्रमेण दूषयति ॥ नापि स्वेच्छामात्रधीनेत्यादिना ॥ तस्या ईश्वराधीनकर्तृत्त्वशक्तेरेव ॥ सा कर्तृत्त्वशक्तिः । तत्र विध्यादिविषयत्त्वे ईश्वरे व्यभिचारादिति भावः ॥ ननु यदि जीवे स्वातन्त्र्यं तर्हि परमात्मनः स्वातन्त्र्यमिति न स्यादित्यत आह ॥ परं त्विति ॥ द्वितीयादिप्रवृत्तावनुमन्तृत्त्वेऽपीत्यादीनामित्यर्थः । इतरव्यपदेशादित्यधिकरणे केषाञ्चिन्मतोपन्याससमये लिखित ईश्वरस्य कर्माद्यपेक्षत्त्वे स्वातन्त्र्यहानिरित्यत आह ॥ कर्माद्यनपेक्ष्येति ॥ कल्पतरुकाराद्युक्तरीत्या कर्तृत्त्वाकर्तृत्त्वश्रुत्योर्विरोधः परिह्रीयते वा भाष्यरीत्या सांख्यस्मृतिविरोधो वेति विकल्प्याद्यं दूषयति ॥ तन्नेति ॥ ननु तद्गुणसारत्त्वादित्यत्राणुत्त्वमहत्त्वश्रुत्योरेव विरोधपरिहारः क्रियते । तथा च तदधिकरणं तन्मात्रविषयमेवेत्यत आह ॥ भोक्तृत्त्वेति ॥ भोक्तृत्त्वाभोक्तृत्त्वश्रुतिविरोधपरिहारस्तु तद्गुणसारत्त्वादिन्यायेनाङ्गीकृतः परेणैवेति भावः ॥

