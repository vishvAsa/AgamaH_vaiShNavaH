+++
title = "०१ ब्रह्मणो न विनाश इति निरूपणम्"

+++


## एवं ब्रह्मान्यस्य सर्वस्य व्युत्क्रमेण लये ..

# **आत्माधिकरणम्**

## **तात्पर्यचन्द्रिका**

**ब्रह्मणो न विनाश इति निरूपणम्**

ॐ नात्मा श्रुतेर्नित्यत्वाच्च ताभ्यः ॐ ॥

एवं ब्रह्मान्यस्य सर्वस्य व्युत्क्रमेण लये श्रुत्योक्ते तर्हि ब्रह्मणोऽपि तथैव सोऽस्त्विति शङ्कोदयात्सङ्गतिः । अत्र पूर्वोक्तं ब्रह्मणस्सर्वस्रष्टृत्वादिकं ब्रह्मणो लयश्रुतिविरुद्धं न वेति चिन्ता । तदर्थं ‘‘स इदं सर्वं विलाप्यान्तस्तमसि निलीन’’ इति ब्रह्मणो लयश्रुतिः किं देहनाशरूपविनाशपरा उतापिहितत्वपरेति । तदर्थं निलीनशब्दस्य विनाशरूपार्थत्यागेनापिहितत्वपरत्वे किं ज्ञापकं नास्त्युतास्तीति । असम्भवस्त्वित्यत्र ब्रह्मणोऽनुत्पत्तिरुक्ता । अत्र त्वविनाश इति भेदः । न्यायविवरणोक्तां लयश्रुत्यनुग्राहिकां पूर्वपक्षयुक्तिमाह ॥ चेतनत्वादिति ॥ असम्भवस्त्वित्यधिकरणन्यायेन गतार्थत्वं निरस्यति ॥ न च वक्तव्यमिति ॥

अन्ये तु चराचरेत्यधिकरणे चैत्रो जात इति व्यपदेशाज्जातकर्मादिविधानाच्च प्रतिशरीरं जीव उत्पद्यत इति प्राप्ते प्रतिशरीरं जीवोत्पत्तौ शास्त्रोक्तस्वर्गादिफलायोगाज्जन्मव्यपदेशो जायमानस्थावरजङ्गमात्मकशरीरसम्बन्धाद्भाक्तो गौण इति सिद्धान्तः । नात्मेत्यधिकरणे तु ‘‘सर्व एत आत्मानो व्युच्चरन्ती’’त्यादिश्रुत्या वियदादिवत्प्रतिसर्गं ब्रह्मणो जीव उत्पद्यत इति प्राप्ते तत्सृष्ट्वा तदेवानुप्राविश’’दित्यादिश्रुत्या सृष्टानुप्रविष्टब्रह्मरूपस्य जीवस्य नित्यब्रह्मभेदायोगात्कृतहानादिप्रसङ्गाच्च नोत्पत्तिरिति सिद्धान्त इत्याहुः । तन्न । द्वितीयसिद्धान्तेन दण्डापूपनयहतस्याद्यपूर्वपक्षस्यानुदयात् । तद्व्यपदेश इति सूत्रस्थस्य ‘‘विज्ञानमनसी’’ इति पूर्वसूत्रप्रकृतविज्ञानमनःक्रमपरामर्शितच्छब्दस्या प्रकृतजीवजन्मविषयत्वायोगाच्च । त्वद्रीत्या देहात्मभेदसाधकेन ‘‘एक आत्मनः शरीरे भावा’’दित्यधिकरणेनाद्यस्य गतार्थत्वाच्च । चैत्रो जात इत्यादेस्त्वन्मते गौरोऽहमित्यादिवदध्यासत्त्वेन सूत्रे गौणत्वोक्तययोगाच्च । द्वितीये ‘‘तत्सृष्ट्वा तदेवानुप्राविश’’दिति श्रुत्या सृष्टानुप्रवेश विशिष्टस्यैव जीवत्वेन तस्य नित्यत्वोक्तययोगाच्च । चिन्मात्रानादित्वं तु ‘‘असम्भवस्त्वि’’त्यनेनैव सिद्धम् । सिद्धान्तेऽपि साद्यन्तःकरणावच्छिन्नस्य कर्तुस्सादित्वेन कृतहान्याद्यापातस्यापरिहाराच्च । द्युभ्वाद्यधिकरणन्यायेन सौत्रात्मशब्दस्य परमात्मन्येव मुख्यत्वेन द्वितीयस्य भाष्योक्तरीत्याऽवश्यं विचार्य ब्रह्मलयविषयताया एवोचितत्वाच्च । न कर्मेत्यत्र संसारानादित्वस्योक्तत्वेन द्वितीयस्य तेन गतार्थत्वाच्च । एतेन ‘‘नात्मे’’त्यस्य जीवानुत्पत्तिपरतां वदतां केषाञ्चित्पक्षोऽपि निरस्तः ॥

### **प्रकाशिका**

लयश्रुतीति ॥ ‘‘तमसि निलीन’’ इति श्रुतीत्यग्रे व्यक्तम् ॥ अपिहितत्वेति ॥ अन्तर्हितत्वेत्यर्थः ॥ ज्ञापकमिति ॥ समाख्यादिरूपमित्यर्थः ॥ इति भेद इति ॥ आर्थिकपौनरुक्तयनिरासेन गतार्थत्वं निरस्यतीत्यग्रे व्यक्तम् ॥ अन्ये त्विति ॥ तन्मते ‘‘चराचरे’’त्यस्याधिकरणान्तरत्वात्तस्य च ‘‘नात्मे’’त्यस्य च दूषणोक्तिसौकर्याय युगपदुभयार्थमनुवदति ॥ चरेति ॥ चराचरेत्यारभ्यापादपरिसमाप्ति जीवविचारः । तत्र ‘‘चराचरे’’ति, ‘‘नात्मे’’ति च द्वयमपि जीवस्योत्पत्तिविनाशनिरासपरम् । चैत्रादिनामधेयं तावज्जीवात्मनो न शरीरस्य । तन्नाम्ने शरीराय श्राद्धादिकरणानुपपत्तेः । तथा च चैत्रो जातो मृत इति व्यपदेशो जीवस्यैव । तथा जातकर्मवैश्वानरेष्ट्यादिकरणमपि जीवजनननिमित्तमेवेति तदन्यथानुपपत्त्या जीव उत्पद्यत इति विज्ञायत इत्यर्थः । तद्व्यपदेशः जीवजननादिव्यपदेशः । चराचरव्यपाश्रयः जङ्गमस्थावरशरीरविषय एव मुख्यस्सन् जीवे भाक्तः गौणः । देहसंयोगादिनिमित्तकः । कुतः । तद्भावभावित्वात् । देहप्रादुर्भावतिरोभावयोर्भावेन जन्ममरणव्यपदेशभावादिति सूत्रार्थं हृदि कृत्वा गौणतायां बीजं वदन्नेव सिद्धान्तमनुवदति ॥ प्रतिशरीरमिति ॥ वियदादिवदिति ॥ पूर्वत्र हि शरीराश्रयौ जीवस्योत्पत्तिविनाशौ नस्त इत्युक्तम् । वियदादिवत्स्वरूपेणैव स्वर्गादौ जीव उत्पद्यते । तावतापि कल्पमात्रावस्थायित्वेन स्वर्गादिभोगसम्भवादित्यर्थः । आत्मा जीवो नोत्पद्यते आकाशाद्युत्पत्तिकरणेऽस्योत्पत्तेरश्रवणात् । ‘‘अविनाशी वा ओऽयमात्मे’’त्यादिश्रुतिभ्योऽस्य नित्यत्वात् । चशब्दोक्ताजत्वाविकारत्वब्रह्मतादात्म्यादिभ्यश्चेति सूत्रार्थं हृदि कृत्वा भामत्युक्तं सिद्धान्तप्रमेयमन्वाह ॥ तत्सृष्ट्वेति ॥ भेदेति ॥ यदि भिद्येरन् जीवास्तदा परं वियदादिवदुत्पद्येरन् । न चैवम् । भेदस्यैवौपाधिकत्वादित्यर्थः ॥ दण्डापूपनयेति ॥ कैमुत्यन्यायहतस्येत्यर्थः । नित्यब्रह्मभेदायोगादित्यादिना यदा स्वरूपोत्पत्तिरेव वार्यते तदा देहोत्पत्त्याश्रयोत्पत्तिशङ्कायाः क्वावकाश इत्यर्थः । यद्वा सर्गादावुत्पत्त्यभावोक्तौ मध्ये मध्ये जन्माभावः कैमुत्यसिद्ध इत्यर्थः ॥ देहात्मेति ॥ देहात्मभेदासिद्धौ देहोत्पत्त्याश्रयो जन्मव्यपदेशो जीवे भाक्त इत्युक्तयनुपपत्तेः । तद्भेदसिद्धौ च गृहोत्पत्तिविनाशयोर्देवदत्त इव शरीरजन्ममरणयोर्जीवे मुख्यत्वशङ्कानुदयात् । तद्भेदस्य च तृतीये एके लोकायतिका आत्मनो सत्त्वं मन्यन्ते । शरीरे सत्येव प्राणचेष्टाद्यात्मधर्माणां भावादिति पूर्वपक्षयित्वा ‘‘व्यतिरेकस्तद्भावभावित्वा’’दित्यत्र जीवो देहव्यतिरिक्त इत्यादिना त्वया तस्याधिकरणस्य देहात्म भेदसाधकत्वेन व्याख्यानात्तेनैवेह पूर्वपक्षस्य निरासात् ‘‘चराचरे’’ति सूत्रं व्यर्थमित्यर्थः ॥

अध्यासत्वेनेति ॥ अत एव भामत्यां ‘‘एतच्च लौकिक व्यपदेशस्याभ्रान्तिमूलत्वमभ्युपेत्याधिकरणम् । उक्ता त्वध्यासभाष्ये भ्रान्तिमूलकते’’त्युक्तमिति भावः । द्वितीये नात्मेत्यत्र । जीवशब्देन किं प्रवेशविशिष्टश्चिन्मात्रं वेति विकल्प्य क्रमेण निराह ॥ अनुप्रवेशविशिष्टस्येति ॥ सिद्धान्तेऽपि अपरिहाराच्चेत्यन्वयः । उक्तत्वेन त्वयैवेत्यर्थः । मतान्तरे तु सर्वशब्दानामाकाशादिशरीरकब्रह्मवाचित्वे गगनादौ व्युत्पत्तिसिद्धो व्यपदेशो न स्यादिति शङ्कानिरासार्थं ‘‘चराचरे’’ति सूत्रम् । चराचरव्यपाश्रयस्तु निखिल जङ्गमस्थावरव्यपाश्रयस्तु । तत्तच्छब्दव्यपदेशो भाक्तः वाच्यैकदेशे भज्यते । कुतस् तद्भावभावित्वात् । तस्य सर्वप्रकारिणो ब्रह्मणो भावेन प्रतीति भावेन भावित्वात् । तत्पर्यवसानस्येदानीं तत्प्रतीतेरभावेन तत्र व्युत्पत्त्यभावोपपत्तेरिति वा चराचरव्यपाश्रयस्तद्व्यपदेशश् चराचरभाविशब्दो ब्रह्मण्यभाक्तः मुख्य एव । कुतः । तद्भावभावित्वात् तद्भावेन ब्रह्मानुप्रवेशेन भावित्वात् । सर्वशब्दानां ब्रह्मानुप्रवेशानन्तरमेव शब्दानां तत्तद्वाचकत्वादित्यर्थ इति वा व्याख्यातम् । तत्र तद्व्यपदेश इति तच्छब्दस्याप्रकृतशब्दपरत्वायोग इत्युक्तप्रायम् । ब्रह्मणीत्यध्याहारः । भाक्तशब्दस्य प्रसिद्धगौणार्थत्वत्यागः । तद्भावभावित्वादिति हेत्वर्थस्तु प्रथमाध्यायान्ते दूषितः । अभाक्तत्वमित्येतदपि तत्रैव निरस्तमिति तदुपेक्ष्य ‘‘नात्मे’’त्यधिकरणप्रमेयं निराह ॥ एतेनेति ॥ न कर्माविभागादिति चेदित्यत्र संसारानादित्वस्य श्रीभाष्यादावुक्तत्वेनास्य गतार्थत्वेनेत्यर्थः ॥ छ ॥ आत्माधिकरणम् ॥ १० ॥

### **चन्द्रिकाविवृतिः**

ॐ नात्माश्रुतेः ॥ तथैव श्रुत्यैव ॥ सोऽस्तुलयोस्तु ॥ अपिहितत्त्वपरत्त्वे किं ज्ञापकमिति ॥ ज्ञापकं च प्रकृतौ निाीनस्य प्रकृत्यादिपदार्थद्रष्टृत्त्वे सति तद्दृश्यत्त्वादि ॥ स्वर्गादिफलायोगादिति ॥ एतच्छरीरविनाशेनैव देवदत्तस्यापि नष्टत्त्वेन स्वर्गशरीरावच्छिन्नस्य चान्यत्वात्कर्मकर्तुः शास्त्रोक्तफां न स्यादेवेत्यर्थः ॥ द्वितीयसिद्धान्तेन नित्यब्रह्मभेदायोगेन जीवस्यापि नित्यत्वरूपेण । क्रमपरामर्शितच्छब्दस्येति ॥ मम रीत्येति शेषः ॥ गौणत्त्वोक्त्ययोगादिति ॥ अन्यथा सर्वधर्माणामध्यासाङ्गिकारेण ब्रह्मण्यध्यास इति ब्राह्मणे ब्राह्मणशब्दोऽपि गौणः स्यादिति भावः ॥ सिद्धान्तेऽपि मायिसिद्धान्तेऽपि ॥ द्वितीयस्य तेनेति ॥ परमात्मनः सकाशाज् जीवानामुत्पत्तिर्नास्त्येव किं त्वनादय एवेति प्रतिपादयतो द्वितीयाधिकरणस्येत्यर्थः ॥ एतेनेति ॥ द्युभ्वाद्यधिकरणन्यायेनात्मशब्दस्य परमात्मन्येवेत्याद्युक्तसम्भावितदूषणेनेत्यर्थः ॥ छ ॥

