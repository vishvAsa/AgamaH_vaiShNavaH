+++
title = "०१ उत्पत्तिक्रमाद् विपर्येयेण लयक्रम इति प्रतिपादनम्"

+++


## सङ्गतिमाह

# **विपर्ययाधिकरणम्**

## **तात्पर्यचन्द्रिका**

**उत्पत्तिक्रमाद् विपर्येयेण लयक्रम इति प्रतिपादनम्**

॥ ॐ विपर्ययेण तु क्रमोऽत उपपद्यते च ॐ ॥

सङ्गतिमाह ॥ सर्वं भगवतेति ॥ अत्र श्रुतिसमन्वयेनोक्तस्य विष्णोस्स्रष्टृत्वसंहर्तृत्वादेः सिद्धये ‘‘व्युत्क्रमाद्विलयश्चे’’ति श्रुतिः किं ‘‘क्रमाद्विलीयत’’ इति श्रुत्या लोके प्रायेणोत्पत्तिक्रमेणैव लयदर्शनयुक्तयनुगृहीतया बाधितोत नेति चिन्ता । (क्तं विष्णोःस्रष्टृत्वादिकमयुक्तं न वेति चिन्ता । तदर्थं श्रुतिरप्रमाणमुत नेति । तदर्थं ‘‘व्युत्क्रमाद्विलयश्चे’’ति श्रुतिः किं ‘‘क्रमाद्विलीयत’’ इति श्रुत्या लोके प्रायेणोत्पत्तिक्रमेणैव लयदर्शनयुक्तयनुगृहीतया बाधितोत नेति ।) तदर्थं क्रमा’’दिति श्रुतौ क्रमशब्दः किमनुक्रमपरः किं वा व्युत्क्रमपर इति । तदर्थं लोके प्रथमोत्पन्नानां प्रथमं नाशे किं प्रथमोत्पत्तिः प्रयोजिका किं वा सामर्थ्यविशेषाभाव इति । ‘‘लोकानुसारित्वं बहुवाक्यानुरोधश्चे’’ति न्यायविवरणोक्तं पूर्वपक्षयुक्तिद्वयं विवृणोति ॥ लोकानुकूलत्वगुणेनेत्यादिना ॥ क्रमव्युत्क्रमयोः क्रमपदप्रवेश इति ॥ अनुक्रमव्युत्क्रमयोः क्रमपदवाच्यतया प्रवेश इत्यर्थः । अनेन च ‘‘क्रमवाक्यस्य सावकाशत्व’’मिति न्यायविवरणोक्ता सिद्धान्तयुक्तिः क्रमपदमक्रमस्य व्यावर्तकम् । न तु व्युत्क्रमस्य । आरोहक्रमादवरोहक्रमस्येवानुक्रमवद्व्युत्क्रमस्यापि क्रमत्वादिति विवृतेति द्रष्टव्यम् । सप्तमीपक्ष इव प्रथमापक्षेऽपि सन्निधानशब्दान्वयो नेत्यत आह ॥ सन्निधीयतेऽत्रेति ॥

सूत्राक्षरार्थस्तु ॥ ‘‘क्रमाद्विलीयत’’ इति श्रुत्युक्तः क्रमस्तु अतः प्रकृतात्सृष्टिक्रमाद् विपर्ययेण भवति । अत एव ‘‘व्युत्क्रमाद्विलयश्चेति वाक्यशेषादेव उपपद्यते च विपर्ययः पूर्वोत्पन्नानां सामर्थ्याधिक्यादिति । अन्ये तु ‘‘यत्प्रयन्तीत्यादिषु लयस्यैव श्रवणात्सृष्टाविव लये क्रमस्याश्रवणात्क्रमापेक्षायां श्रौते लये श्रौतः सजातीयः सृष्टिक्रम एव ग्राह्य इति प्राप्ते लये सृष्टिक्रमग्रहे उपादानलये उपादेयस्थितिः स्यात् । सा चायुक्ता । तस्माद्विजातीयोऽपि दृष्टः सृष्टिविपरीतक्रम एव ग्राह्यः । दृष्टो हि मृदो जातस्य घटस्य मृद्यप्यय इति सिद्धान्त’’ इत्याहुः ॥ तन्न । अस्य विचारस्य श्रुतेः केनचित्सह विरोधानिरासकत्वेनाध्यायासङ्गतेः । मम रीत्या लोकानुसारित्वादियुक्तयनुगृहीतया ‘‘क्रमाद्विलीयत’’ इति भाष्योक्तश्रुत्या ‘‘व्युत्क्रमाद्विलयश्चे’’ति भाष्योक्तश्रुतेर्विरोधनिरासेन साक्षात्सङ्गतिसम्भवे प्रासङ्गिकत्वायोगाच्च । ‘‘व्युत्क्रमाद्विलयश्चे’’ति भाष्योक्तव्युत्क्रमश्रुतौ

जगत्प्रतिष्ठा देवर्षे पृथिव्यप्सु प्रलीयते ।

ज्योतिष्यापः प्रलीयन्ते ज्योतिर्वायौ प्रलीयते ॥

इति त्वदुक्तस्मृत्यनुमित श्रुतौ च लये क्रमस्य श्रुतत्वेन तदश्रवणस्वीकारेण पूर्वोत्तरपक्षयोगाच्च । भस्मीभूतपटादेस्तंतुषु लयादृष्ट्या दृष्टानुसारेण कार्यस्य साक्षात्कारणे लय इति सिद्धान्तोक्तययोगाच्च । तेज आदीनामीक्षितृत्वादिना चेतनत्वात् पित्रादिलयानन्तरमेव च प्रायः पुत्रादिलयदृष्टेर्दर्शनानुसारेण तेजआदीनां लयानन्तरमेवाबादिलयप्राप्तेश्च । एतेन ‘‘जगत्प्रतिष्ठेत्यादिस्मृतिर्न्यायमूला न श्रुतिमूले’’ति भामत्युक्तं परास्तम् ॥ छ ॥ विपर्ययाधिकरणम् ॥ ८ ॥

### **प्रकाशिका**

ॐ विपर्ययेण तु ॐ ॥ सङ्गतिमिति ॥ विशेषचिन्तारूपामित्यर्थः । फलोक्तिं विवृण्वन्नेव विषयसंशयटीकां तात्पर्यतो व्यनक्ति ॥ अत्रेति ॥ पूर्वोत्तरपक्षटीकासूचिताश्चिन्ता आह ॥ व्युत्क्रमादित्यादिना ॥ आरोहेति ॥ सोपानारोहवदित्यर्थः । टीकाद्यर्थं सूत्रारूढं कर्तुमाह ॥ सूत्राक्षरार्थस्त्विति ॥ अत एवेति ॥ एतेनात इत्यस्यावृत्तिः । तुशब्दस्यावधारणार्थतयाऽत्रान्वयो वा पूर्वस्मादेवकारानुषङ्गो वा सूचितः । अन्ये त्विति ॥ भामत्युक्तमनुवदति ॥ यत्प्रयन्तीति ॥ सृष्टिक्रम एव न तु लोकदृष्ट्या विपरीतक्रमः । तस्य विजातीयत्वादित्यर्थः । अतस्सृष्टिक्रमाद्विपरीतक्रम एव लयक्रमः । मृदादेर्जातस्य घटादेर्मृदादौ लयदर्शनादुपपद्यते च विपर्ययक्रम इति सूत्रार्थं हृदि कृत्वा सिद्धान्तमन्वाह ॥ लय इति ॥ दृष्ट इत्युक्तं व्यनक्ति ॥ दृष्टो हीति ॥ मृद इति पञ्चमी ॥ अध्यायासङ्गतेरिति ॥ एतेन यदुक्तं कल्पतरौ ‘‘यद्यप्यत्र श्रुतिविप्रतिषेधो नावध्रियते तथाप्युत्पत्तिक्रमे निरूपिते लयक्रमो बुद्धिस्थो विचार्यत इति प्रासङ्गिक्यौ पादावान्तरसङ्गती’’ इति तन्निरस्तम् । अध्यायसङ्गतेरेवाभावे पादादिसङ्गतेरनवसरदुःस्थत्वात् । त्वन्मते देवताधिकरणादेरिव प्रासङ्गिकसङ्गत्या चिन्तोपपद्यत इति चेन्न । सर्वदेवतोपास्यत्वरूपलिङ्गसमन्वयस्यार्थिकतया मन्मतेऽध्यायसङ्गतेस्तत्रैवोक्तत्वाच्च । दोषान्तरं चाह ॥ मम रीत्येति ॥ भाष्योक्तेति ॥ ननु सा न प्रसिद्धेति चेत्किं तवोत सर्वस्य । नाद्यः । अप्रयोजकत्वात् । नांत्यः । निर्णयायोगात् । औदुम्बराधिकरणे शाबरभाष्ये ‘‘ऊर्जं पशूनाप्नोत्यूर्जो वरुध्या’’ इत्युक्तश्रुतेः ‘‘यथा ह्ययं ज्योतिरात्मा विवस्वा’’नित्यादिश्रुतेः ‘‘अत एव चोपमे’’त्यत्र परभाष्योक्तायास् तथा श्रीभाष्येऽपि ‘‘ज्योतिश्चरणाभिधाना’’दित्यत्रोक्तायाः ‘‘इन्द्रश्शचीपतिर्बलेन पीडितो दुश्च्यवनो वृषा समत्सु सा सहिः’’ इति श्रुतेश्चाप्रसिद्धत्वाच्च ॥

भाष्योक्तेति ॥ श्रीमद्भाष्योक्तश्रुतावित्यर्थः ॥ त्वदुक्तेति ॥ परभाष्योदाहृतेत्यर्थः । एतेन प्रलये क्रमद्वैविध्याश्रवणेन संशयानुपपत्तेरधिकरणारम्भोऽनुपपन्न इति श्रुतप्रकाशोक्तं निरस्तम् । उक्तदिशा श्रुतिविगानसम्भवात् । दृष्टो हीत्यादिना यो दृष्टानुसारिहेतुरुक्तः सोऽप्ययुक्त इत्याह ॥ भस्मीभूतेति ॥ तंतुषु तंत्वादिषु । गोमयादिजन्यवृश्चिकशरीरादिरादिपदार्थः ॥ एतेनेति ॥ दर्शनस्यानियतत्वकथनेनेत्यर्थः । यद्वा चेतनत्वादित्यादिकथनेनेत्यर्थः । तेन ‘‘न्यायमूले’’ति भामतिगतन्यायशब्दस्योपादानलये कार्यस्थित्ययोगो न्याय इत्यर्थ उक्तः । सोऽपि न्यायो व्यभिचारी । असत्यपि पितरि तदुपादानकस्य पुत्रस्य गोमये लीनेऽपि तदुपादानकस्य वृश्चिकशरीरस्य स्थितिदर्शनादिति सूचितम् । यस्तु अतो ऽव्यक्तमहदहंकाराकाशादिक्रमात् । विपर्ययेण यस्सर्वेषां कार्याणां ब्रह्मानन्तर्यरूपः क्रमः ‘‘एतस्माज्जायते प्राण’’ इत्यादिषु प्रतीयते । स च क्रमस्तत्तद्रूपाद्ब्रह्मणस्तत्तत्कार्योत्पत्तेरेवोपपद्यते । परंपरया कारणत्वेऽप्यानन्तर्यश्रवणमुपपद्यत इति केषाञ्चित्सूत्रार्थः सोऽप्यपास्तः । अनेकाध्याहारदोषात् । ‘‘स इदं सर्वमसृजते’’त्यादाविव ‘‘एतस्मा’’दिति श्रुतौ क्रमोत्पत्त्यनुक्तेरेव भावेन विपरीतक्रमोत्पत्त्युक्तेरभावेन सामान्यश्रुतेः क्रमोक्तिपरविशेषश्रुत्यनुरोधेन पाठक्रमेण वा निर्णयस्य सिद्धतया तदर्थं पृथक् सूत्रस्यानारभ्यत्वात् । तत्तच्छरीरकब्रह्मजातत्वोक्त्यर्थमिदमित्यप्ययुक्तम् । अस्य सूत्रेऽप्रतीतेः । पूर्वसूत्रेणैव तदर्थस्य लाभाच्च । अवश्यं निरसनीयस्य लयक्रमश्रुतिविगानस्यास्मद्भाष्योक्तस्य तन्मते निरासाभावप्रसङ्गाच्चेति ॥ छ ॥ विपर्ययाधिकरणम् ॥ ८ ॥

### **चन्द्रिकाविवृतिः**

ॐ विपर्ययेण ॐ ॥ स्रष्टृत्त्वसंहर्तृत्त्वादेरिति ॥ अत्र व्युत्क्रमश्रुतेरप्रामाण्येन खलु पूर्वपक्षस्तद-प्रामाण्येन विष्णोर्लयकर्तृत्त्वप्रतिपादकश्रुतेरप्रामाण्यं समानन्याय्यत्त्वात्स्रष्टृत्त्वश्रुतेरपि प्राप्नोत्यप्रामाण्यमिति स्रष्टृत्त्वसंहर्तृत्त्वादेरित्युक्तम् ॥ क्रमव्युत्क्रमयोः क्रमपदप्रवेश इत्युक्तम् । क्रमस्य सामान्यतया तत्र क्रमपदप्रवेशस्य सर्वैरङ्गीकृतत्त्वेन विशेषयोरेव सामान्यपदप्रवेशोक्तया भवितव्यमित्यभिप्रेत्याह ॥ अनुत्क्रमव्युत्क्रमयोरिति ॥ आरोहक्रमादिति ॥ आरोहक्रमस्य क्रमत्त्वेऽपि तद्वदेव अवरोहक्रमोऽपि क्रम एव । एवमनुक्रमवद् व्युक्रमोऽपि क्रम एवेत्यर्थः ॥ सप्तमीपक्ष इवेति ॥ एतेषामिति उत्तरत्र बहुत्त्वश्रवणात् प्रथमपक्षः स्वीकृतः । सप्तमीपक्षे तदा नानुगुण्यं वीप्सायां विद्यमानायामपि द्रष्टव्यम् ॥ सजातीय इति ॥ श्रौतत्त्वेन साजात्यं वक्तव्यम् । श्रौतक्रमः सृष्टिक्रम एवेति कृत्वा स एवलयेऽपि स्वीकर्तव्य इति भावः ॥ उपादानाय इति ॥ आकाशादिाये वाय्वादेरवस्थानं स्यादिति भावः ॥ विजातीय इति ॥ श्रौतत्त्वाभावे दृष्टत्त्वेन विजातीय इत्यर्थः ॥ अध्यायासङ्गतेरिति ॥ विरोधनिरासकत्त्वाभावादध्यायासङ्गतिः, श्रुतिविरोधनिरासकत्त्वाभावात् पादासङ्गतिरिति भावः ॥ नन्वध्यायाद्यसङ्गतावपि प्रासङ्गिकमिदमधिकरणं भवत्वित्यत आह ॥ मम रीत्येति ॥ क्रमस्य व्युत्क्रमरूपस्य ॥ एतेनेति ॥ तेजआदीनां चेतनत्त्वेन पूर्वपूर्वचेतनस्योत्तरोत्तरचेतनं प्रत्युपादानत्वाभावेन उत्तरोत्तरस्य पूर्वपूर्वलय इत्यस्य न्यायस्य विघटनाज् जडत्त्वेहि तेज आदीनां न्यायो न

विद्यत इति भावः ॥ छ ॥

