+++
title = "०१ बिम्बस्य ब्रह्मण एकत्वेऽपि प्रतिबिम्बानां जीवानां वैचित्र्यम्"

+++


## अंशत्वेऽपि जीवस्यावतारसाम्यं नेत्यत्र..

# **अदृष्टाधिकरणम्**

## **तात्पर्यचन्द्रिका**

**बिम्बस्य ब्रह्मण एकत्वेऽपि प्रतिबिम्बानां जीवानां वैचित्र्यम् **

॥ ॐ अदृष्टानियमात् ॐ ॥

अंशत्वेऽपि जीवस्यावतारसाम्यं नेत्यत्र हेत्वन्तरत्वेन पूर्वोक्तं प्रतिबिम्बत्वमाक्षिप्य समाधीयत इति सङ्गतिः । अत्र जीवस्य प्रतिबिम्बत्वश्रुतिः किमेकब्रह्मप्रतिबिम्बत्वे वैचित्र्यायोग इति युक्तयनुगृहीतया प्रतिबिम्बत्वाभावश्रुत्या बाधितोत नेति चिन्ता । (अत्र श्रुतिसमन्वयेनोक्तं ब्रह्मणस्स्रष्टृत्वादिकमयुक्तमुत नेति चिन्ता । तदर्थं श्रुतिरप्रमाणमुत नेति । तदर्थं जीवस्य प्रतिबिम्बत्वश्रुतिः किमेकब्रह्मप्रतिबिम्बत्वे वैचित्र्यायोग इति युक्तयनुगृहीतया प्रतिबिम्बत्वाभावश्रुत्या बाधितोत प्रतिबिम्बत्वाभावश्रुतेः सोपाधिकप्रतिबिम्बत्वाभावविषयत्वादबाधितेति) तदर्थं बिम्बस्यैकत्वेऽपि स्वरूपोपाधिवैचित्र्यात्प्रतिबिम्बवैचित्र्यमयुक्तमुत नेति । (तदर्थं स्वरूपस्योपाधित्वमयुक्तमुत नेति ।) ॥ श्रुत्यन्तरमनुमीयत इति ॥ ‘‘न सम्बन्ध’’ इत्यतीताधिकरणोदाहृतं बिम्बप्रतिबिम्बभावरूपसम्बन्धनिषेधकं श्रुत्यन्तरमिह भाष्ये सन्देहबीजत्वेनोदाहृतमित्यनुमीयते । सन्देहबीजत्वेन श्रुतिविगानोक्तेः पूर्वाधिकरणभाष्येषु प्रकृतत्वादित्यर्थः ॥ सिद्धान्तयदिति ॥ अयं भावः । युक्तमेव जीवानां ब्रह्मप्रतिबिम्बत्वम् । जीवतद्गुणयोरभेदेऽपि विशेषबलाद्गुणगुणिभाववत्स्वरूपभेदयोश्चैतन्याभेदेऽपि विशेषणविशेष्यभाववत्समवायस्य सम्बन्धिभाववच्चाभेदेऽप्युपाधिप्रतिबिम्बभावस्यापि सम्भवात् । उक्तं हि

जीवोपाधिर्द्विधा प्रोक्तः स्वरूपं बाह्ममेव च ।

बाह्योपाधिर्लयं याति मुक्तावन्यस्य तु स्थितिः ॥ इति ।

अन्यथोद्भूतरूप विशेषवद्द्रव्यस्यैव बिम्बग्राहित्वादविद्यान्तःकरणादेस्तन्न स्यात् । अचाक्षुषस्य च द्रव्यस्याप्रतिबिम्बनाद्ब्रह्मणस्तन्न स्यात् । दृश्यन्ते च प्रतिध्वनिप्रतिसूर्यछायापुरुषेन्द्रचापादीनि भिन्नोपाधिरहितान्यपिप्रतिबिम्बानि । श्रुतिश्च ‘‘सोपाधिरनुपाधिश्च प्रतिबिम्बो द्विधेयते । जीवःपरस्यानुपाधिरिन्द्रचापो यथा रवे’’रिति । न हि प्रतिध्वन्यादेःस्वधर्माधायक उपाधिरस्ति । न च प्रतिबिम्बेनेवोपाधिनापि निरूप्यत्वं नियतम् । प्रतिध्वन्यादावदर्शनात् । जीवस्य प्रतिबिम्बत्वनिषेधश्रुतिस्तु भिन्नोपाध्यायत्तत्वादिरूप प्रतिबिम्बत्वनिषेधपरा । वक्ष्यति च भाष्यकारः ‘‘अत एव चोपमासूर्यकादिव’’दित्यत्र तदधीनत्वतत्सादृश्याभ्यामेव जीवस्य सूर्यकाद्युपमा । न तूपाध्यायत्तत्वादिनेति । बिम्बप्रतिबिम्बयोर्भेदश्च न दर्पणे मम मुखं किन्तु मम प्रतिमुखमेवेत्यादिप्रत्यक्षेण, कस्तूरीगुडाग्निपर्वततत्प्रतिबिम्बानां सौरभमाधुर्यौष्ण्यगुरुत्वतदभावात्मकवैधर्म्यरूपेणानुमानेन, ‘‘यथैषा पुरुषे छाया एतस्मिन्नेतदातत’’ मित्यादिश्रुत्या ‘‘तवैव सदृशश्चायं बिम्बस्य प्रतिबिम्बवत् । बहवस्सूर्यका यद्वत्सूर्यस्य सदृशा जले । एवमेवात्मका लोके परात्मसदृशा मता’’इत्यादिस्मृत्या च सिद्धः । न हि दर्पणे मम मुखं लग्नं कूपे वा पतितमिति कश्चित्प्रत्येति । किञ्चाभेदपक्षे ग्रीवास्थमेव मुखं दर्पणस्थं किं वा दर्पणे मुखान्तरमारोप्यते यद्वा ग्रीवास्थस्यैव संसर्गमात्रमारोप्यते । नाद्यः । प्रादेशमात्रमुखस्यैकदैवोभयत्रानवस्थानात् । कालभेदेन चेच्चैत्रो बहिरवस्थानकाले गृहान्तरिव मुखं दर्पणेऽवस्थानकाले ग्रीवायां न स्यात् । द्वितीयतृतीययोःकथं प्रत्यभिज्ञा प्रमा । द्वितीये तदेवेदमिति प्रत्यभिज्ञाविषयस्यैक्यस्य बाधितत्वात् । तृतीये तद्विषयस्येदमित्यस्य बाधितत्वात् । न हि प्रातिभासिकव्यावहारिकयोरैक्यं व्यावहारिकम् । न वा गृह एव स्थितस्य चैत्रस्य बहिःसत्त्वज्ञानं प्रमा । न चेदं ज्ञानमिदमित्यंशे भ्रम ऐक्यांशे तु प्रमेति वाच्यम् । वैपरीत्यस्यापि सुवचत्वात् । शुक्ताविदं पूर्वस्थापितं रूप्यमिति ज्ञानस्याप्यैक्यांशे प्रमात्वापाताच्च । एतेन ग्रीवास्थमुखस्य दर्पणे प्रतीतेन मुखेनैक्यं प्रत्यभिज्ञाविषय इति निरस्तम् । अत्र प्रतिसूर्य एव न तु सूर्य इतिवद्दर्पणे मुखच्छायैव न तु मुखमित्येव प्रतीतेः । अन्यथा प्रतिबिम्बेनाबिम्बानुमितिर्न स्यात् । किञ्च दर्पणे प्रतिमुखस्याभावे सप्रतिबिम्बदर्पणसम्बद्धदर्पणान्तरे प्रतिबिम्बस्यापि प्रतिबिम्बं दृश्यते । तन्न स्यात् । किञ्च घटे तदवच्छिन्नाकाशस्येव दर्पणेऽविद्यायाञ्च मुखाभासस्य चैतन्याभासस्य चाभावे कथं श्यामत्वादिकं प्रतिमुख एव संसारश्च जीव एवेति व्यवस्था । न हि श्यामत्वसंसारावुपाधिगतौ । न वोपाधावारोपितबिम्बगतौ ।

किञ्च गगनं तारकितमितिवन्मुखं प्रतिबिम्बितमिति प्रयोगप्रत्ययौ मुखस्य सञ्जातप्रति बिम्बसम्बन्धविषयावेव । न त्वभेदविषयौ । प्रतिबिम्बस्योपादानन्तु अन्धकारपरिवेषेन्द्रचापादाविव स्पर्शहीनं रूपि किञ्चिद्द्रव्यं कार्यबलात्कल्प्यम् । न ह्यस्माकं तार्किकाणामिव नवैव द्रव्याणि । विस्तरस्तु न्यायामृते बिम्बादेर्द्रष्टव्यः । (यद्वा भोक्तृरहितसुखवज्ज्ञातृरहितज्ञानवत्प्रलये व्यक्तिरहितघटत्वादिजातिवदतीतादौ ज्ञेयरहितज्ञाततावत्फलरहितनित्यनियोगवच्च जीवोऽप्युपाधिरहितप्रतिबिम्बोऽस्तु । प्रतिध्वनिवत्प्रतिसूर्यवच्छायापुरुषवदिन्द्रचापवच्च ।

सोपाधिरनुपाधिश्च प्रतिबिम्बो द्विधेयते ।

जीवः परस्यानुपाधिरिन्द्रचापो यथा रवेः ॥ इति श्रुतेः ।

न हि प्रतिध्वन्यादेः स्वधर्माधायक उपाधिरस्ति । न च हेतुमात्रमुपाधिः । अनादिप्रतिबिम्बस्य जीवस्य तदनपेक्षणात् । न च प्रतिबिम्बस्य बिम्बेनेवोपाधिनापि निरूप्यत्वं नियतम् । प्रतिध्वन्यादावदर्शनात् । बिम्बप्रतिबिम्बभेदश्चान्यत्र समर्थितः ।) अत्र जीवानां विचित्रत्वादविचित्रब्रह्मप्रतिबिम्बत्वं नेति शङ्कायाः प्रवाहानाद्यदृष्टादिवैचित्र्योक्तया निरासः । भक्तिपादे ‘‘स्थानविशेषात्प्रकाशादिव’’ दित्यत्र तु विचित्रजीवानन्दादिबिम्बत्वाद्ब्रह्मानन्दादेर्वैचित्र्यं स्यात् । बिम्बवैचित्र्यं विना प्रतिबिम्बानां स्वाभाविकवै (जलदर्पणसूर्यकान्ताद्युपाधिवैचित्र्येऽपि बिम्बभूतमुखावैचित्र्ये प्रतिबिम्बवै) चित्र्यादृष्टेरिति शङ्कायाः । न केवलमेतदधिकरणोक्तं प्रवाहानाद्यदृष्टादिवैचित्र्यमात्रं तत्र हेतुः । किन्तु उपाधेः स्वरूपानादिज्ञानभक्तयादिवैचित्र्यं बिम्बस्येश्वरस्य शक्तिविशेषश्च तत्र हेतुः । न ह्यादित्यस्येवान्यस्यापि सूर्यकान्तादौ प्रतिबिम्बोऽग्निं जनयति । न वा सूर्यस्यैव जलादौ स तं जनयतीति निरास इति भेदः । अत एवात्र भाष्यादावदृष्टवैचित्र्यमेवोक्तम् । तत्र तु ‘‘ऐश्वर्यात्परमाद्विष्णोर्भक्तयादीनामनादित’’ इतीश्वरशक्तिःस्वरूपानादिभक्तयादिवैचित्र्यञ्चोक्तम् । टीकायामपि ‘‘न चादृष्टनियमेन वैचित्र्यम् । स्वाभाविकानन्दादेरादिमत्कारणानुपपत्ते’’रित्यादिनाऽत्रोक्तमदृष्टवैचित्र्यं तत्र पूर्वपक्ष एवाशङ्क्य परिहृतम् । अत्र यदुक्तं परैर् अदृष्टेत्यादिसूत्रत्रयेण किन्त्वनेकात्मवादिसाङ्ख्यादिमत एवाव्यवस्थेत्युच्यत इति तन्न । मम रीत्या ‘‘अदृष्टानियमा’’दिति हेतोः ‘‘आभास एव चे’’ ति श्रुतसाध्यान्वयसम्भवे साङ्ख्यादिमतेऽव्यवस्थेति साध्याध्याहारायोगात् । आत्मभेदे न व्यवस्था । ऐक्ये तु व्यवस्थेत्यस्य विरुद्धत्वाच्च । विस्तृतञ्चैतदन्यत्रेति ।

अस्मिन्पाद आद्यमधिकरणत्रिकमुत्पत्त्यनुत्पत्तिश्रुत्योर्विरोधनिरासेनैका पेटिका । तत्राद्ये द्वितीये च ब्रह्मेतरयोर्नभोनभस्वतोरुत्पत्त्या सिद्धान्तः । तृतीये तु ब्रह्मणोऽनुत्पत्त्या सिद्धान्त इति भेदः । चतुर्थपञ्चमषष्ठानि तेजआदेरुत्प(त्तावप्युत्पा)त्तिं स्वीकृत्योत्पाद्योत्पादकभावरूपसम्बन्धविषयकविरोधे शङ्किते तन्निरासकत्वेनैका पेटिका । तत्राप्याद्यद्वितीययोरुत्पादकविशेषविषयविरोधनिरासेन सिद्धान्तः । तृतीय उत्पाद्यविशेषविषयविरोधनिरासेन सिद्धान्त इति भेदः । सप्तमाष्टमनवमदशमानि संहारविषयविरोधनिरासकत्वेनैका पेटिका । तत्राप्याद्ये संहर्तृविषयविरोधनिरासः । द्वितीये तृतीये च संहारक्रमविषयविरोधनिरासः । चतुर्थे ब्रह्मविषयकसंहारविरोधपरिहारः । एकादशमारभ्यैकोनविंशतिपर्यन्तानि जीवविषयत्वेनैका पेटिका । तच्चाधिकरणनवकं यथाक्रमं जीवस्य सादित्वाणुत्वानेकदेहस्थितत्वेश्वरभिन्नत्वानन्तत्वज्ञानानन्दादि- रूपत्वपरतन्त्रकर्तृत्वेश्वरांशत्वतत्प्रतिबिम्बत्वरूपप्रमेयनवकप्रति पादकमिति द्रष्टव्यम् ॥ छ ॥ अदृष्टाधिकरणम् ॥ १९ ॥ इति श्रीमद्ब्रह्मण्यतीर्थपूज्यपादानां शिष्येण व्यासयतिना विरचितायां श्रीमद्भाष्यटीकाविवृतौ **तात्पर्यचन्द्रिका**यां द्वितीयाध्यायस्य तृतीयःपादः ॥ ३ ॥

### **प्रकाशिका**

‘‘न जीवा भगवत्प्रतिबिम्बा’’ इति टीकासूचितसङ्गतिमाह ॥ अंशत्वेऽपीति ॥ पूर्वोक्तमिति ॥ ‘‘आभास एव चे’’त्युक्तमित्यर्थः । पूर्वपक्षटीकासूचितचिन्तामाह ॥ अत्र जीवस्येति ॥ अत्र न्यायविवरणरीत्या टीकायां ‘‘न चैकप्रतिबिम्बानां मिथो वैचित्र्यं सम्भवती’’त्युक्तिरुपलक्षणम् । न च स्वरूपोपाधेर्वैचित्र्याद्वैचित्र्यमिति वाच्यम् । स्वरूपभूते प्रतिबिम्बनोपाधित्वस्यैवादृष्टचरत्वात् । लोके दर्पणाद्युपाधेर्भिन्नस्यैव प्रतिबिम्बनोपाधित्वदर्शनादित्यपि पूर्वपक्षो ध्येयः । सिद्धान्ताशयस्तु विवरिष्यत इति भावेन तदुपयुक्तचिन्तामाह ॥ तदर्थं बिम्बस्येति ॥ अतीतेति ॥ ‘‘अंशो नाने’’त्यधिकरण इत्यर्थः । ननु सिद्धान्तेऽदृष्टवैचित्र्याद्वैचित्र्यमुच्यते । तदयुक्तमिव । अनादिप्रतिबिम्बवैचित्र्यस्यागन्तुकादृष्टवैचित्र्यनिमित्ततानुपपत्तेः । तद्वैचित्र्यस्यापि किंचिदनादिवस्तुवैचित्र्यनिबन्धनत्वावश्यंभावाच्च । मुक्तौ कर्माभावाच्च । प्रागुपलक्षितपूर्वपक्षस्य यथाश्रुतटीकादिना परिहारायोगाच्च । अत आह ॥ अयं भाव इति । चैतन्याभेदयोश्चेति परमते ॥ उक्तं हीति ॥ चतुर्थस्कन्धैकविंशाध्यायतात्पर्योक्तस्कान्दवचने स्वरूपोपाधिनिमित्तत्वं प्रतिबिम्बस्योक्तमित्यर्थः । तथा चोदाहृतैषा स्मृतिः ‘‘यावदात्मभावित्वा’’ दित्यत्र टीकायाम् ॥ अन्यथेति ॥ वाचनिकस्याप्यन्यत्रादृष्टिमात्रेण त्याग इत्यर्थः ।

अदृष्टिरप्यसिद्धेत्याह ॥ दृश्यंते चेति ॥ श्रुतिश्चेति ॥ ‘‘आभास एव चे’’त्यत्र भाष्योक्ता ॥ नियतमिति ॥ येनात्रेव भेदो नियतस्स्यादिति भावः । कथं तर्हि ‘‘नैवांशो न सम्बन्धः परस्ये’’ति बिम्बप्रतिबिम्बभावसम्बन्धनिषेधपरा श्रुतिरित्यतः ‘‘अन्या श्रुतिर्निरुपाधिप्रतिबिम्बविषये’’ति टीकां विवृण्वन्नाह ॥ जीवस्येति ॥ ननु बिम्बप्रतिबिम्बयोरभेदात्कथं तदधीनत्वादीत्यत आह ॥ बिम्बेति ॥ भेदश्च सिद्ध इत्यन्वयः ॥ श्रुत्येति ॥ पूर्वत्र भाष्योक्तया ॥ तवैवेति ॥ स्थानान्तरगतं वाक्यम् । ‘‘बहव’’ इत्यादि तु ‘‘अत एव चोपमे’’त्यत्र भाष्योक्तम् ॥ प्रत्यक्षेणेत्युक्तं व्यनक्ति न हीति ॥ नन्विदं प्रत्यक्षं ममैवेदं मुखं तदेवेदं मुखमित्याद्यैक्यप्रत्यभिज्ञाबाधितमित्यतस्तद्भ्रान्तित्वमाह ॥ किञ्चेति ॥ कथं प्रमेत्युक्तं व्यनक्ति ॥ द्वितीय इति ॥ संसर्गः किमैक्यं तत्र सत्त्वं वा । नोभयमित्याह ॥ न हीति ॥ ननु प्रतिबिम्बस्य जन्मोक्तावुपादानं किं स्यादित्यत आह ॥ प्रतिबिम्बस्योपादानं त्विति ॥ न्यायामृते द्वितीयपरिच्छेद इत्यर्थः । पौनरुक्तयं निराह ॥ अत्र जीवानामिति ॥ बिम्बशक्तिरुपाधिवैचित्र्यं चोभयं प्रतिबिम्बवैचित्र्ये कारणमित्येतत्क्रमेण व्यनक्ति ॥ न हीति ॥ अत एवेति ॥ बिम्बशक्तेरपि तत्राभिमतत्वादेवेत्यर्थः । मतद्वयेऽपीदं ‘‘अदृष्टानियमात् । अभिसंध्यादिष्वपि चैवम् । प्रदेशादिति चेन्नान्तर्भावा’’दिति सूत्रत्रयं पूर्वशेषो नाधिकरणान्तरम् । तत्र ‘‘असन्ततेः । आभास एव चे’’त्याभ्यामैक्यवादे भोगव्यवस्थामुपपाद्य ‘‘अदृष्टे’’त्यादिना सर्वगतबहुजीववादिनां साङ्ख्यकाणादादीनां मते भोगाव्यवस्थोच्यत इति परमतम् । मतान्तरं तु मायावादिनां मते पूर्वसूत्रद्वयेन भोगाव्यवस्थामुक्त्वा सत्योपाधिकृतसत्यभेदवादेऽपि जीवानां स्वरूपैक्येन भोगाव्यवस्थोच्यत इति । तत्र परमतोक्तदोषेणैव मतान्तरं दुष्टं स्यादिति भावेन परमतमेवानूद्य निराह ॥ अत्र यदुक्तं परैरिति ॥ किं त्विति ॥ न केवलं स्वमते भोगव्यवस्थेत्यर्थः । न व्यवस्थेति पदच्छेदः ॥ अन्यत्रेति ॥ ‘‘अत एव चोपमे’’त्यत्रानुव्याख्यानसुधयोरुपाधिखण्डनतत्वनिर्णयटीकादौ न्यायामृते चेत्यर्थः । पेटिका सङ्गतिग्रन्थः स्पष्टः ॥

**श्री श्री सुधीन्द्रगुरुपादशिष्यराघवेन्द्रयतिकृते चन्द्रिकाप्रकाशे **

**द्वितीयाध्यायस्य तृतीयः पादः ॥ २ ॥ ३ ॥**

### **चन्द्रिकाविवृतिः**

॥ ॐ अदृष्टानियमात् ॐ ॥ प्रतिबिम्बत्वाभावश्रुत्येति ॥ नैवांशो न सम्बन्ध इत्यादिप्रतिबिम्बत्वा-भावप्रतिपादकश्रुत्येत्यर्थः ॥ प्रकरणादित्यस्यार्थमाह ॥ सन्देहबीजत्त्वेनेति ॥ अभेदेऽपि विशेष•भाद्य्वव-स्थितस्य गुणगुणिभावस्योपपत्तिरित्युक्तवाऽभेदेऽपि व्यवस्थितं विशेषणविशेष्यभावेऽप्यस्तीत्याह ॥ स्वरूपभेदयोश्चेति ॥ एकस्यैव जीवस्योपाधित्वे प्रतिबिम्बत्वे चात्यंतरङ्गदृष्टान्तमाह ॥ समवायस्येति ॥ यद्यप्यदृष्टानियमादिति सूत्रकारेण प्रतिबिम्बवैचित्र्ये कर्मवैचित्र्यमेव नियामकमित्युक्तम् । तथाप्यदृष्टवैचित्र्येऽप्यन्ततः स्वरूपोपाधिवैचित्र्यमेव नियामकं वाच्यमिति तदेवोक्तम् ॥ सूत्रकारस्यापि यदाद्यं वैचित्र्यनियामकं तदेव वक्तव्यमित्यभिप्रायः ॥ अत एव संध्यादिष्वपि चैवं प्रदेशादिति चेन्नांतर्भावादित्येताभ्यां सूत्राभ्यां रागद्वेषस्थानवैचित्र्यमेव नियामकम् । शङ्कितत्त्वान्न नियामकमदृष्ट-वैचित्र्यमेवान्तत आश्रयणीयमिति तदेव नियामकं वक्तव्यमित्युक्तम् । तेन ज्ञायते सूत्रकारस्याप्यन्तत उपाधिवैचित्र्यमेव नियामकं वक्तव्यमित्याशय इति ॥ ननु प्रतिबिम्बरूपस्य जीवस्योपाधित्त्वमपि प्रतिपन्नं चेत्तद्घटनार्थं विशेषव्युत्पादनं कर्तव्यमित्यत आह ॥ उक्तं हीति ॥

प्रतिबिम्बातिरिक्तस्यैवलोके उपाधित्वदर्शनात्कथं जीवस्यैव प्रतिबिम्बत्वमुपाधित्वं चेत्यत आह ॥ अन्यथेति ॥लोकानुसरण इत्यर्थः ॥ बिम्बग्राहित्वात्प्रतिबिम्बनोपाधित्त्वात् ॥ अचाक्षुषस्येति ॥ प्रतिबिम्बनाशाभावादित्युक्ते व्यभिचारः । अचाक्षुषस्यापि गुणशब्दस्य ध्वन्यात्मकस्य प्रतिध्वनिरूपेण प्रतिबिम्बनादतो द्रव्यस्येत्युक्तम् ॥ छायापुरुषेति । अक्षिणि दृश्यमानपुरुषाकारः ॥ बिम्बेनेवेति ॥ बिम्बप्रतिबिम्ब इति निरूप्यत्वम् । प्रतिबिम्बत्वनिषेधश्रुतिः ॥ नैवांशो न सम्बन्ध इत्यादिश्रुतिः ॥ ननु यदि जीवस्येश्वरप्रतिबिम्बत्वमङ्गीक्रियते तर्हि जीवेश्वरयोरभेद एव प्राप्तः । बिम्बप्रतिबिम्ब-योर्भेदाभावादित्यत आह ॥ बिम्बप्रतिबिम्बयोरिति ॥ बिम्बप्रतिबिम्बयोर्भेदः प्रत्यक्षेणानुमानेन स्मृत्या च सिद्ध इति योजना द्रष्टव्या ॥ आत्मका अल्पात्मान आत्मप्रतिबिम्बा इति वा ॥ एवं बिम्बप्रतिबिम्बयोर्भेदे प्रमाणमुक्तवा इदानीमभेदपक्षे बाधकमाह ॥ किं चाभेदपक्ष इति ॥ ग्रीवास्थस्यैवेति ॥ मुख्यस्येति ॥ उभयत्र ग्रीवायां दर्पणे च ॥ कालभेदेन चेदिति ॥ प्रतिबिम्बनाशाभावदशायां ग्रीवायामेव, मुखप्रतिबिम्बनदशायां तु दर्पण इति कालभेदेनेत्यर्थः ॥ दर्पणे आरोपितं मुखान्तरमिति पक्षे प्रत्यभिज्ञायाः प्रमाणत्वाभावमुपपादयति ॥ द्वितीये तदेवेदमिति ॥ ग्रीवास्थस्य मुखस्य संसर्गमात्रमारोप्यमिति पक्षे प्रत्यभिज्ञायाः प्रमाणत्वाभावमुपपादयति ॥ न वा गृह एवेति ॥ तद्वदेव ग्रीवायामेव मुखस्य सत्वात्संसर्गमात्रारोपेऽपि मुख्याभावेन दर्पणास्थमुखं दृष्ट्वा तदेवेदमिति प्रत्यभिज्ञा न स्यादिदमिति पदोक्तमुखस्यैव तत्राभावादिति भावः ॥ इदमिति पदोदितमुख्यस्याभावेन प्रत्यभिज्ञाया इदमंशे भ्रमत्त्वेऽपि न दोष इत्याशङ्क्य निराकरोति ॥ न चेदं ज्ञानमिति ॥ अन्यथा बिम्बप्रतिबिम्बयोर्भेदाभावे । सप्रतिबिम्बेति ॥ प्रतिबिम्बवदित्यर्थः ॥ ननु मुखं प्रतिबिम्बितमुखस्यैव प्रतिबिम्बात्मकत्वमुच्यते तत्कथं बिम्बप्रतिबिम्बयोर्भेद इत्यत आह ॥ किं च गगनं तारकितमिति । तारकासम्बन्धिजातम् ॥ तदस्य संजातं तारकादिभ्य इतजिति सम्बन्धार्थे इतच्प्रत्ययविधानादिति भावः ॥ ननु ग्रीवास्थं मुखं यत्स्वाक्षणसम्पन्नं तत्स्वाक्षणसम्पन्नमेव दर्पणस्थं दृश्यते । अतस्तयोरभेदो वक्तव्यः ॥ किञ्च प्रतिबिम्बः बिम्बान्न भिद्यते । बिम्बकारणातिरिक्तकारणशून्यत्त्वाद् बिम्बवदित्यनुमानेन चाभेदसिद्धिरित्यत आह ॥ विस्तरस्त्विति ॥ न केवामिति ॥ अदृष्टादिवैचित्र्यमप्यानंदादि वैचित्र्येऽपि हेतुरेव । परं तु स्वाभाविकानंदादेरादिमत्कारणानुपपत्तेरित्यभ्यधिकाशंकायां तत्परिहारार्थमेतदधिकरणप्रवृत्तिरिति भावः ॥ द्वितीये संहारक्रमविषयेति ॥ विपर्ययेण तु क्रमोऽतो ऽन्तराविज्ञानेत्यधिकरणयोरुभयोरपि संहारक्रमविचारात्मकत्त्वेन विजातीयप्रमेयप्रतिपादकत्त्वाद्द्वितीय इति ॥ एकोपाधिना व्यवहार एतद्विवक्षयैव पूर्वं सप्तमाष्टमनवमानीत्युक्तम् ॥ दशममारभ्येति वक्ष्यति चेति द्रष्टव्यम् ॥

**इति श्रीचन्द्रिकाटिप्पण्यां सत्यानन्दतीर्थविरचितायां द्वितीयाध्यायस्य तृतीयः पादः ॥**

