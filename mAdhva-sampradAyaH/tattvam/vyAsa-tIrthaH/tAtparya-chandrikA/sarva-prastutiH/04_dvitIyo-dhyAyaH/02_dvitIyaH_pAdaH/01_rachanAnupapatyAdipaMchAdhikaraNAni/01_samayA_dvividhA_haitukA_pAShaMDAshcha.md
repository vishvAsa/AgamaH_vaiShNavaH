+++
title = "०१ समया द्विविधा हैतुकाः पाषंडाश्च"

+++


## युक्तयविरोध उक्तः

**द्वितीयः पादः**

# **रचनानुपपत्यादिपंचाधिकरणानि**

**समया द्विविधा हैतुकाः पाषंडाश्च**

## **तात्पर्यचन्द्रिका**

युक्तयविरोध उक्तः । समयाविरोध उच्यते । यद्यपि वेदानां ‘‘न विलक्षणत्वा’’ दित्यत्रापौरुषेयत्वेन निर्दोषत्वमाद्याध्याये ब्रह्मणि समन्वयश्चोक्तः । वेदविरोधिनां साङ्ख्यादिसमयानां तु ‘‘इतरेषां चानुपलब्धे’’रित्यत्रानाप्तिमूलत्वयुक्तीनां च गतपाद एवाभासत्वमुक्तम् । तथापि

अनादिकालतो वृत्ताः समया हि प्रवाहतः ।

न चोच्छेदोऽस्ति कस्यापि समयस्येत्यतो विभुः ॥

इत्यनुव्याख्यानोक्तरीत्या समयानां वेदवदनादितोनुवृत्तत्वादभियोगतो बहुजनपरिगृहीतत्वाद्बहुयुक्तयुपबृंहितत्वात्प्राज्ञैः कपिलादिभिः प्रवर्तितत्वाच्च वेदवदेव प्रामाण्यमिति मन्दस्य शङ्कायां

दौर्लभ्याच्छुद्धबुद्धीनां बाहुल्यादल्पवेदिनाम् ।

तामसत्वाच्च लोकस्य मिथ्याज्ञानप्रसक्तितः ॥

विद्वेषात्परमे तत्वे तत्ववेदिषु चानिशम् ।

अनादिवासनायोगादसुराणां बहुत्वतः ॥

दुराग्रहगृहीतत्वाद्वर्तंते समयाःसदाद ॥

इत्यनुव्याख्यानोक्तरीत्या प्रवाहानाद्यनुवृत्तिबहुजनपरिग्रहयोरन्यथाप्युपपत्तेर्वेदवच्च स्वरूपानादित्वस्याभावाद्युक्तीनां च वक्ष्यमाणदृढयुक्तयागमबाधितत्वेनाभासत्वादत एव च प्रवर्तकानामप्यप्राज्ञात्वादित्येवं ‘‘इतरेषां चानुपलब्धे’’ रित्यनेनोक्तानाप्तत्वस्य तत्तत्प्रमेयेषु दृढयुक्तिविरोधस्य विशिष्योक्तया प्रपञ्चनार्थोऽयं पादः । प्रपञ्चनं च न समयानामुच्छेदनार्थम् । तेषां प्रवाहतोऽनन्तत्वात् । किन्त्वीशानुग्रहयोगिनां सतां पुंसां तन्निमित्तसंशयादिनिरासार्थम् । विहितं चासन्मतनिराकरणं मुमुक्षोः ‘‘विद्यां चाविद्यां चे’’त्यादि श्रुतिष्विति सार्थकोऽयं पादः ।

### **प्रकाशिका**

‘‘सर्वविरोधाना’’मित्यादिटीकोक्तपादार्थमाह ॥ युक्तीति ॥ पौर्वापर्यबीजं तु प्रागेव विवृतमिति भावेन सर्वविरोधानां युक्तिमूलत्वेनेत्याद्यंशस्तु नात्र विवृतः । ‘‘न च वाच्य’’मित्यादि ‘‘भाव इत्यन्त’’ टीकां विवृण्वन् ‘‘नन्वनारम्भणीय एवायं पाद’’ इत्यारभ्य ‘‘समन्वयस्योक्तत्वा’’दित्यंतं सुधोक्तं चोद्यमनूद्य तत्रोक्तसमाधानेन पादसार्थक्यमाह ॥ यद्यपीति ॥ निर्दोषत्वमिति ॥ तथा च न मतविरोधादप्रामाण्यम् । समन्वयस्योक्तत्वान्न मतानां श्रुत्युपेतत्वेन प्राबल्यम् । आप्तिमूलश्रुतित्वेन वा युक्तयुपेतत्वेन वा प्राबल्यं नास्ति । प्रागेव स्मृतीनामनाप्तिमूलत्वेन युक्तीनामाभासत्वेन निरासादिति न समयाविरोधायायं पाद आरब्धव्य इति शङ्काभिप्रायः ॥ अनादीति ॥ एतेन ‘‘न ह्यनादिकाले’’त्यादिटीकैतन्मूलेत्युक्तं भवति । अभियोगत आग्रहतः ॥ विशेष्योक्तयेति ॥ एतेन ‘‘अत्र विशेषतो निराकरणा’’दिति टीका विवृता । नन्वेवंविधसमयानामुत्सादना सम्भवात्प्रपञ्चनं व्यर्थमित्यतः ‘‘अधिकारिणो निश्शङ्का प्रवृत्तिर्भवती’’ति टीकाभिप्रायमाह ॥ प्रपञ्चनं चेति ॥ ‘‘तथापि शुद्धबुद्धीनामीशानुग्रहयोगिनाम् । सुयुक्तयस्तमो हन्यु’’रित्याद्यनुव्याख्यानोक्तेरिति भावः । परकीयदोषोत्कीर्तने कथं न दोष इत्यत आह ॥ विहितं चेति ॥ अविद्यां मिथ्याज्ञानिनिन्दाम् । ‘‘विद्यां चाविद्यां च यस्तद्वेदोभयं सह । अविद्यया मृत्युं तीर्त्वा विद्ययाऽमृतमश्नुत’’ इत्यादिश्रुतिष्वित्यर्थः ।

### **चन्द्रिकाविवृतिः**

॥ ॐ रचनानुपपत्तेश्च नानुमानं ॐ ॥ ननु समयविरोधपरिहारो न कर्तव्यः समयविरोधेऽप्युक्तार्थ-विघटनाभावे प्रयोजनाभावादित्यभिप्रेत्य शङ्कते ॥ यद्यपि वेदानामित्यादिना ॥ ननु समयविरोधे न जगत्कर्तृत्वप्रतिपादकवेदप्रामाण्यं भवति ॥ समयः जगत्कर्तृत्वविरोधीत्यत आह ॥ वेदानां न विाक्षणत्वादित्यत्रेति ॥ ननु समयः वेदस्य ब्रह्मणि शक्तितात्पर्यलक्षणसमन्वयविघटनेन विरोधी भविष्यतीत्यत आह ॥ आद्याध्याय इति ॥ उक्तः साधितः । अतो न विधानं कर्तुं शक्यमिति भावः ॥ ननु समयानां जगत्कर्तृत्वादिबाधकत्वाभावेऽपि सांख्यस्मृत्यादिमूलत्वेन बावत्त्वाज् जगत्कर्तृत्वादिप्रति-पादकवेदप्रतिपक्षता भवतीति कृत्वा समयविरोधः परिहर्तव्य एवेत्याशंक्य समयमूलभूतस्मृतेः प्रामाण्ये सति स भवति समयैर्वेदप्रतिपक्षस्तत्स्मृतिप्रामाण्यं किमाप्तिमूलत्वेन किं वा युक्तिमूलत्वेनेति विकल्प्य नाद्य इत्याह ॥ (पा) वेदविरोधिनां सांख्यादिसमयानां त्विति वेदविरोधिसांख्यादिस्मृतीनां त्विति ॥ न द्वितीय इत्याह ॥ युक्तानां च गतपाद एवेति ॥ अयं च योजनाप्रकारः सुधायां तत्र तत्र सूचितः ॥ यद्वा समयानां दृढत्वेऽपि हि तद्विरोधः परिहर्तव्यः ॥ समयदार्ढ्यं किं समयानां वेदमूलत्वेन किं वा सांख्यादिस्मृतिमूलत्वेन किं वा युक्तिमूलत्वेनेति त्रेधा विकल्पाः । तत्र नाद्य इत्याह । आद्याध्याय इति ॥ सर्ववेदानां ब्रह्मणि समन्वयस्योक्तत्वेन न तेषां जगत्कर्तृत्वादिविरोधिसमयसमूलत्वमिति भावः ॥ न द्वितीय इत्याह ॥ वेदविरोधसांख्यादीति ॥ न तृतीय इत्याह ॥ युक्तानामिति ॥ ननु समयानां यत्किंचिन्मूलकत्वाभावेऽपि वेदवदेव प्रामाण्याद्वेदप्रतिकूाता भविष्यतीत्यत उक्तम् ॥ वेदानां न विाक्षणत्वादिति ॥ समयानां वेदवन्निर्दोषत्वनिश्चय इति भावः ॥ वेदवदनादित इति ॥ प्रवाहानादित्वं समयेषु ग्राह्यम् । पूर्वपूर्वसमयान् दृष्ट्वा हि उत्तरोत्तरसमया रचिताः । वेदस्वरूपानादित्त्वेऽप्य-नादित्वमात्रांशे वेदो दृष्टान्तः । अनेनानादित्वकथनेन समयानां निर्दोषत्वसम्भावनाविषयत्वं दर्शयति । ननु प्रवाहानादित्त्वेऽपि समयानां बाधकसद्भावात्कथं मन्दाशङ्काजनकत्वमित्यत आह ॥ अभियोगतो बहुजनेति ॥ अनेन समयानामभियोगतः प्रवृत्तत्वादिति सुधा व्याख्याता ॥ ननु बहुजनपरिग्रहादिसद्भावेऽपि कथमनाप्तकपिलादिप्रवर्तितसमयानां शङ्काधायकत्वमित्यत आह ॥ प्राज्ञैरिति ॥ प्राज्ञत्त्वं च कपिलादीनां तत्प्रणीतसमयानां प्रवाहानादित्त्वं बहुजनपरिग्रहान्यथानुपपत्त्या निश्चीयत इति भावः । इयं च शङ्का मन्दाशङ्का चेति दर्शयितुं पूर्वोक्तशङ्काप्रापकहेतूनामन्यथासिद्धिं कथयन्नेव प्रपञ्चस्यापि कर्तव्यतां व्युत्पादयति ॥ अनादिवासनायोगादित्यादिना ॥ विहितं चेति ॥ एवं च मुमुक्षुरसन्मतनिराकरणमकृत्वा संध्याद्यकरण इव प्रत्यवायवान् भवतीति भावः ॥ इयं च युक्तिः सुधायां समयपादांत्यानुव्याख्यानव्याख्यानसमये उक्ता ।

