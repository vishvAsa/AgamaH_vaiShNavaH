+++
title = "०२ रचानानुपत्यादिपंचाधिकरणेषु सेश्वरनिरीश्वर सान्ख्यमतनिरासश् चार्वाकमतनिरासश्च"

+++


## अत्र तत्तत्समयोक्तानां पूर्वपक्षन्यायानां ..

**रचानानुपत्यादिपंचाधिकरणेषु सेश्वरनिरीश्वर सान्ख्यमतनिरासश् चार्वाकमतनिरासश्च**

## **तात्पर्यचन्द्रिका**

अत्र तत्तत्समयोक्तानां पूर्वपक्षन्यायानां तद्विरोधिनां सिद्धान्तन्यायानां च प्रसिद्धत्वादत्र भाष्यटीकयोः स्पष्टत्वादनुव्याख्यानसुधयोः प्रपञ्चितत्वाच्च नास्माभिः पृथगुच्यन्ते । उक्तं च न्यायविवरणे ‘‘उक्तविरोधिनस्तत्तत्समयसिद्धाः पूर्वपक्षन्यायास्तद्विरोधिनोऽन्य इति प्रसिद्धमेवे’’ति ॥ ॐ रचनानुपपत्तेश्च नानुमानम् ॐ ॥ अत्र श्रुतिसमन्वयेनोक्तं ब्रह्मणः स्रष्ट्टत्वादिकं न घटत उत घटत इति चिन्ता । तदर्थं साङ्ख्यसमयविरोधात्किं श्रुतिरप्रमाणमुत नेति । तदर्थं युक्तिमूलत्वेनाभिप्रेत साङ्ख्यसमयोक्तं प्रधानस्य जगद्रचयितृत्वादिकं किं युक्तमुत नेति । एवमन्यत्राप्येतत्पादीयाधिकरणेषु चिन्तापरंपरा ऊह्या । अस्मिन्नधिकरणे टीका स्पष्टार्था । सूत्राक्षरयोजना तु अनुमानं साङ्ख्योक्तानुमानकल्पितं प्रधानं न स्वतन्त्रकारणम् । जडस्य रचयितृत्वानुपपत्तेः । चशब्दोक्तान् मानाभावाच्च । न चानुमानं मानम् । महदादिकं सकारणकं सजातीयकारणजन्यं वा सजातीयोपादानकं वा स्वतन्त्रकारणजन्यं वा कार्यत्वादित्याद्यनुमानरचनायाः सिद्धसाधनेन स्वतन्त्रजडजन्यमिति रचनायाश्च दृष्टान्ताभावेनानुपपत्तेरिति द्रष्टव्या । द्वितीयाधिकरणे ‘‘यच्च किंचि’’ दित्यादिभाष्योदाहृतश्रुतौ सर्वगतत्वोक्तेः प्रकृतोपयोगं दर्शयितुं टीकायां ‘‘सत्तादिप्रदानाये’’ त्युक्तम् । ‘‘स एवे’’ त्यादिभाष्यं सौत्रचशब्दव्याख्यानमित्याह ॥ न केवलमित्यादिना ॥ नानुग्राहकत्वमात्रमिति समस्तं पदम् । तथा च न केवलमन्यत्राभावादित्यनेनोक्तं कार्यस्येश्वराधीनत्वमेव सेश्वरसाङ्ख्योक्तस्यानुग्राहकत्वमात्रस्य विरोधि । किन्तु स एवेत्यादिभाष्योक्तप्रमाणसिद्धसौत्रचशब्दसूचितं सर्वहेतुभूतप्रकृतिसत्तादेरीश्वराधीनत्वमपि विरोधीत्यर्थः ॥ सूचितमिति शेष इति ॥ सत्तादिप्रदत्वं च प्रामाणिकैरङ्गीकृतमिति सौत्रचशब्देन सूचितमित्यर्थः । ‘‘अभ्युपगमेप्यर्थाभावा’’ दिति तृतीयाधिकरणसूत्रेऽर्थशब्देन न केवलं प्रयोजनमभिप्रेतम् । किन्तु विषयोऽपि । भाष्येऽपि प्रयोजनशब्देन न केवलं फलं किन्तु प्रयुज्यतेऽनेनेति विषयोऽपीत्यभिप्रेत्याह ॥ नापि विषय इति ॥ अपरामर्शेऽदर्शनादित्यादि ॥ धर्मादिकं नास्ति । प्रत्यक्षेणानुपलंभादित्यादि परामर्शाभावे धर्माद्यभावस्याप्रतीतेः । परामर्शेन धर्माद्यभावदर्शनं तु नानुमानाद्भिद्यते । परामर्शेत्यनेनानुमितिकरणस्य दर्शनशब्देनानुमितेश्च त्वयैवोक्तत्वादित्यर्थः ।

स्वव्याहतिमुपपादयति ॥ न ह्यभ्युपगमो प्रयोजनश्चेति युक्तमिति ॥ ‘‘मत्सिद्धान्त’’ इत्यनेन सप्रयोजनत्वाद्यविनाभूतसिद्धान्तत्वमभ्युपगम्य ‘‘मास्तु प्रयोजन’’ मित्यनेनाप्रयोजनत्वोक्तिर्व्याहतेत्यर्थः । अत्र भाष्ये ‘‘उपेक्ष्य’’ इत्यनेन टीकायां ‘‘न युक्त’’ मित्यनेन च पूर्वसूत्रान्नञोऽनुवृत्तिर्दर्शिता । अनेन च त्वदीयशास्त्रस्य सिद्धान्तत्वानभ्युपगमे सिद्धमस्मदिष्टम् । अभ्युपगमेऽपि तव्द्यापकयोर्विषयप्रयोजनयोरभावाभ्युपगमाव्द्याघात इति सूत्राक्षरयोजना सूचिता । चतुर्थपञ्चमाधिकरणयोष्टीका स्पष्टार्था ॥

स्पष्टत्वात्पूर्वपक्षादिन्यायानां भाष्यटीकयोः ।

अपव्याख्यैव सूत्राणामस्माभिर्दूष्यतेंऽजसा ॥ १ ॥

भाष्यकारेण सन्मार्गे गच्छताऽन्ये कुमार्गगाः ।

निरस्ता इति भावेन कंठतो न निराकृताः ॥ २ ॥

### **प्रकाशिका**

पूर्वपादांत्योत्तरपादाद्याधिकरणयोर्नावश्यं सङ्गत्यपेक्षेति तदनुक्तिः । ‘‘विष्णोस्सर्वकर्तृत्वं विषय’’ इत्यादिटीकां व्यनक्ति ॥ अत्रेति ॥ उत्तरचिन्तोत्थानार्थं श्रुतिसमन्वयेनोक्तमित्युक्तम् । फलफलिभावोऽत्र व्यक्तः । ‘‘न कार्यं स्वसदृशकारणवत्,कार्यत्वा’’दित्यादिटीकोक्तं सूत्राक्षरारूढं दर्शयति ॥ अनुमानमिति ॥ अनुमीयत इत्यनुमानमिति ‘‘कृत्यल्युटो बहुल’’मिति कर्मणि बाहुलकल्युडंतत्वमुपेत्यार्थमाह ॥ साङ्ख्येति ॥ अनुमानान्यग्रे व्यक्तानि । ‘‘प्राचीनानुमानं तु कारणत्वमात्रसाधक’’मित्यादिटीकार्थमपि सूत्रारूढं दर्शयन्ननुमानपदं करणल्युडंतमुपेत्य ‘‘रचनानुपपत्तेस्तन्न सर्वज्ञानुमागत’’मित्यनुव्याख्यानसूचितं सूत्रस्य योजनान्तरमाह ॥ न चेति ॥ सिद्धेति ॥ प्रधानेशयोर्मयाऽप्यङ्गीकारादिति भावः । सूत्रान्तरयोजना स्फुटा । क्रमोऽपि पूर्वोक्तरीत्योहनीय इति भावः । तत्र तत्रास्पष्टवाक्यानि व्यनक्ति ॥ यच्च किंचिदित्यादिना ॥ अभ्युपगमेऽपीत्यतः प्राक् ‘‘अन्यत्राभावाच्चे’’त्येतन्नयटीकावाक्यविवरणम् । समस्तपदत्वे कोऽर्थः सम्पन्न इत्यतो नेत्यस्य विरोधार्थत्वमुपेत्य लब्धमर्थमाह ॥ तथा चेति ॥ अत्रेति । अभ्युपगमेऽपीति सूत्रे नञोऽनुवृत्तिर्दर्शितेत्यन्वयः ।

### **चन्द्रिकाविवृतिः**

एवमन्यत्रापीति ॥ सांख्यपदस्थाने तार्किकचार्वाकादिपदनिक्षेपेण विप्रपत्तिरूह्या ॥ अत उत्तराधिकरणेषु कुत्रापि चिन्ताप्रकारो न दृश्यत इति भावः ॥

रचनानुपपत्तेरित्यस्य रचयितृत्वानुपपत्तिः, अनुमानरचनानुपपत्तिरित्यर्थद्वयमभिप्रेत्य सूत्राक्षरार्थमाह ॥ सूत्राक्षरेति ॥ पञ्चानामधिकरणानामप्यत्र एकहेलनयैव निष्कर्षः क्रियत इति मत्वा द्वितीयाधिकरणतात्पर्यमप्यत्राह ॥ द्वितीयाधिकरण इति ॥ सौत्रचशब्दव्याख्यानमिति ॥ अन्यथा न केवामित्यादिसमुच्चयप्रदर्शनपरा सूत्राक्षरार्थमाहेत्यादिका च नोपपन्नेति भावः ॥ नानुग्राहकत्वमित्यत्र नञो विरोधार्थकत्वमभिप्रेत्याह ॥ तथा च न केवामन्यत्रेति ॥ नञोऽनुवृत्तिरिति ॥ तथा चाभ्युपगमेऽप्यर्थाभावात्मकत्त्वं न विषयः किंतु उपेक्ष्य एवेत्यर्थ इति भावः ॥ अन्यत्तु स्फुटम्

