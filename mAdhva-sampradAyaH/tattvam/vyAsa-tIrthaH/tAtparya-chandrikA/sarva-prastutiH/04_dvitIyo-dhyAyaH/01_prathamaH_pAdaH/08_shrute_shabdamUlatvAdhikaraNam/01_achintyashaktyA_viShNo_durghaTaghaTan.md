+++
title = "०१ अचिन्त्यशक्त्या विष्णोर् दुर्घटघटनापि युज्यते इति सिद्धान्तनिरूपणम्"

+++


## अत्रानंशस्यापीशस्यैकदेशेन..

# **श्रुतेः शब्दमूलत्वाधिकरणम्**

## **तात्पर्यचन्द्रिका**

**अचिन्त्यशक्त्या विष्णोर् दुर्घटघटनापि युज्यते इति सिद्धान्तनिरूपणम्**

ॐ श्रुतेस्तु शब्दमूलत्वात् ॐ ॥

अत्रानंशस्यापीशस्यैकदेशेन व्यापारेऽणीयस्त्वादियुक्तस्य च महीयस्त्वादौ व्याघात इति व्याघात पर्यवसायिप्रबलयुक्तयविरोध उच्यते । पूर्वोक्तस्य जीवकर्तृत्वे कृत्स्नप्रसक्तयादिदोषस्य ब्रह्मण्युद्धारात्सङ्गतिः । अत्र पूर्वोक्तं विष्णोः सर्वकर्तृत्वं न युक्तमुत युक्तमिति चिन्ता । तदर्थं तस्य कर्तृत्वे कृत्स्नप्रसक्तयादिदोषोऽस्त्युत नेति । तदर्थमन्यत्र युक्तिविरुद्धं ब्रह्मण्यपि तद्विरुद्धं न वेति । तदर्थं ब्रह्मणि तद्विरोधः किं तस्य तर्कागोचरत्वाघटितघटनाशक्तिभ्यां सुपरिहर उत नेति । तदर्थं ताभ्यां तत्परिहारे किमतिप्रसङ्ग उत नेति । तदर्थं सोपि किमप्रमितेपि किं वा प्रमित एवेति पूर्वपक्षमाह ॥ न युक्तमिति ॥ अयं भावः ॥ ईश्वरस्याल्पकार्येपि सर्वशक्तया प्रवृत्तौ प्रेक्षावत्त्वं न स्यात् । एकदेशेन प्रवृत्तिस्तु विरुद्धा । भिन्नांशाभावात् । नापि विशेषबलादविरोधः । जीवेऽपीश्वरमनपेक्ष्य विशेषबलादेवाविरोधापातात् । ईश्वर ईश इति पर्यायशब्दवाच्ये निर्विशेषाभिन्ने विशेषाभावेन तत्राणुत्वमहत्त्वादेर्विरोधापाताच्च । प्रमितत्वादविरोध इति तु जीवेपि समम् । प्रमाणस्य ज्ञापकत्वेनाविरोधाकारकत्वाच्च । न चाल्पकार्ये नांशस्य प्रवृत्तिः । नापि गुरुकार्ये कृत्स्नस्य । किं तु प्रयत्नतारतम्यमात्रमिति वाच्यम् । जीवेपि साम्यात् । यदि चास्माकं तृणादान एकदेशस्य गुरुतरभारादाने च कृत्स्नस्य प्रवृत्तिरनुभवसिद्धा तर्हीशेपि सा जीवान्तर इवानुमानसिद्धा । ईश्वरस्यातर्क्यत्वान्न तत्र तर्कप्रसर इति चेन्न । शास्त्रयोनौ ब्रह्मण्यसाधकस्यापि तर्कस्य बाधकत्वात् । अन्यथा मीमांसावैयर्थ्यम् । यदि चेश्वरस्याचिन्त्यशक्तित्वादविरोधस्तर्हीश्वर उपादानं (अप्राकृतविग्रहं) ज्ञानेच्छादिकं च विनैव सृजेत् । स्वयमेव वोपादानं स्यात् । शून्यं च सत्कुर्यात् । मुक्तांश्च बध्नीयादिति बहुविप्लवः स्यादिति ।

### **प्रकाशिका**

‘‘जीवकर्तृत्वपक्षोक्तदोषस्यात्रापि सम्भवा’’दित्यादिटीकासूचितमेतदुपाधिं पूर्वोत्तरापौनरुक्तयायाह ॥ अनंशस्यापीति ॥ एकदेशस्यैव महीयस्त्वात्तद्य्वाहन्येत । साकल्येन प्रवृत्तौ च ब्रह्माण्डपिपीलिकाण्डप्रवृत्तावेकप्रकारेण प्रवृत्तौ प्रेक्षावत्त्वं व्याहन्येतेति भावः । सङ्गतिर् आपवादिकी । विषयसंशयटीकां व्यनक्ति ॥ अत्रेति ॥ ‘‘श्रुतेस्त्वि’’ति सूत्रांशसूचितां चिन्तामाह ॥ तदर्थमन्यत्रेति ॥ ‘‘शब्दमूलत्वात् । आत्मनि चैवं विचित्राश्च ही’’त्येतत्सूचितामाह ॥ तदर्थं ब्रह्मणीति ॥ अतिप्रसङ्ग इति ॥ उपादानादिना विना सृजेदित्यादिरित्यर्थः । व्यक्तः फलफलिभावः । ननु जीव इव कृत्स्नप्रसक्तावनुभवविरोधाभावाद्विशेषबलादिना परिहारसम्भवाच्छास्त्रयोनिसूत्रे तर्कागोचरत्वस्य स्थितत्वाच्च कथं जीवपक्षोक्तदोषप्राप्त्या पूर्वपक्षोदय इत्यत आह ॥ अयं भाव इति ॥ ईश्वर इति ॥ ईशशब्दापेक्षयेश्वरशब्दस्य ‘‘स्थेशभासपि सकसोवर’’जिति वरच्प्रत्ययान्तत्वेन वा ‘‘ईशेभ्यो वर’’ इति चतुर्थगीताभाष्योक्तदिशा वाऽतिशयार्थत्वात्तादृशोऽपि चेदीशशब्दपर्यायो हरौ तदा निर्विशेषाभिन्नत्वमेव प्राप्नोति ॥ विशेषसत्त्वे त्वपर्यायत्वस्यैव प्राप्त्या पर्यायता न स्यादिति भावः ॥ बाधकत्वादिति ॥ प्राक् साधकत्वमेव निरस्तमिति भावः । ‘‘शब्दमूलत्वा’’दित्येतद्य्वावर्त्यं प्रपंच्य ‘‘आत्मनिचैव’’मित्येतद्य्वावर्त्यमाह ॥ यदि चेश्वरस्येति ॥ एतेन चिन्तास्थपूर्वपक्षकोटीनां हेतुहेतुमद्भावोपि व्यक्तीकृतोऽतिप्रसङ्गश्च विवृतः ।

### **चन्द्रिकाविवृतिः**

॥ ॐ श्रुतेस्तु शब्दमूलत्वात् ॐ ॥ अनंशस्येति ॥ भिन्नांशरहितानंशिन इत्यर्थः ॥ एकदेशेन अभिन्नांशेन ॥ अंशोऽणुपरिमाणः । अंशी तु महान् । तथा चाणुत्वमहत्त्वविषये व्याघात इत्यभिप्रेत्याह ॥ अणीयस्त्वादियुक्तस्येति ॥ ब्रह्मण्युद्धारादिति ॥ तथा च पूर्वाधिकरणसिद्धान्तन्यायेन पूर्वपक्षोत्थानात्सङ्गतिरिति भावः ॥ ताभ्यां तर्कागोचरत्वाघटितघटनाशक्तिभ्याम् ॥ अतिप्रसङ्ग इति ॥ तर्कागोचरत्वांशे मीमांसावैय्यर्थ्याख्यातिप्रसङ्गः ॥ अघटितघटनाशक्तिमत्वांशे उपादानज्ञानादिकं विनैव सृजेदित्याद्यतिप्रसङ्गो भवति न वेतीत्यर्थः ॥ ननु कृत्स्नैकदेशे प्रयुक्ताणुत्वमहत्त्वे न ईश्वरे विरुद्धे प्रमितत्वादित्यत आह ॥ प्रमितत्वादविरोध इति त्विति ॥ सुधास्थं दूषणं दर्शयति ॥ प्रमाणस्य ज्ञापकत्वेनेति ॥ किं तु प्रयत्नतारतम्येति ॥ अनेन एतेन कार्यानुसारेण प्रवृत्तमिति निरस्तमिति टीकावाक्यार्थ उक्तो भवति (कार्यानुसारेण प्रवृत्तिरिति ॥ कार्यानुसारिप्रयत्नतारतम्यमित्यर्थः ।)

