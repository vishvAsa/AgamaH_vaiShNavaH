+++
title = "०१ वेदानां स्वतः प्रामाण्यनिरूपणम्"

+++


## स्मृत्यविरोध उक्तः । युक्तयविरोध उच्यते

# **न विलक्षणत्वाधिकरणम्**

 

## **तात्पर्यचन्द्रिका**

 

**वेदानां स्वतः प्रामाण्यनिरूपणम्**

ॐ न विलक्षणत्वादस्य तथात्वं च शब्दात् ॐ ॥

स्मृत्यविरोध उक्तः । युक्तयविरोध उच्यते । अत्र पूर्वसिद्धान्तन्यायेन पूर्वपक्षप्रवृत्तेरनंतरसङ्गतिः । अत्र श्रुतिसमन्वयेनोक्तं विष्णोः कारणत्वादि न युक्तमुत युक्तमिति चिन्ता । तदर्थं वेदोऽप्रमाणमुत नेति । तदर्थं वेदैकदेशभूतकारीर्यादिवाक्यं युक्तिविरुद्धमुत नेति ॥ तदर्थं कारीर्याद्यनुष्ठानेऽपि वृष्ट्यदृष्टिः किं व्यभिचारात्किं वा कर्त्रादिवैगुण्यादिनेति । तदर्थं वेदप्रामाण्यं किं संवादादुत स्वत इति । पूर्वत्र श्रुतेरपौरुषेयत्वप्रामाण्ये स्वीकृत्य दुर्बला सा प्रबलस्मृत्यनुसारेण नेयेति पूर्वः पक्षः । अत्र त्वपौरुषेयत्वेऽपि शैवादिस्मृतिवद्विसंवादेनाप्रामाण्यमिति वाऽपौरुषेयत्वमेव नेति वेति पूर्वपक्ष इति भेदः ।

सिद्धान्तमाह ॥ सिद्धान्तयदित्यादिना ॥ अयं भावः ॥ न तावदाद्योऽपौरुषेयत्वपक्षो युक्तः ।

गुणाभावेऽपि वेदस्य प्रामाण्यं साक्षिवत्स्वतः ।

अपवादकदोषस्य राहित्यादेव हि स्थितम् ॥ १ ॥

प्रामाण्यस्योत्पत्तौ स्वतस्त्वस्य देवताधिकरणे ज्ञप्तौ स्वतस्त्वस्य चेह भाष्यादौ समर्थितत्वेन श्रुतेः स्वतः प्राप्ते गुणानपेक्षे प्रामाण्येऽपवादकस्य दोषस्याभावेन साक्षिप्रत्यक्षस्येव प्रतिष्ठिते सत्यप्रामाण्यानुमितेर्बाधः । तदुक्तं न्याय विवरणे ‘‘साक्षिप्रत्यक्षसाम्यमेवे’’ति । विसंवादस्त्वन्यथासिद्धः । कारीर्यादेर्वृष्ट्यादिहेतुता हि तत्तद्वाक्यार्थः । न च सहकारिवैकल्यात्प्रतिबन्धाद्वा कार्यानुत्पत्तावहेतुता । येन विसंवादो प्रामाण्येन विनाऽनुपपन्नःस्यात् । अपौरुषेयत्वं तु न प्रामाण्यं विनोपपन्नम् । दोषाभावेऽप्यप्रामाण्येऽहेतुककार्यापातात् । दृश्यते च वैगुण्याद्यभावे कारीर्यादिफलमिति न क्वाचित्कादर्शनेनाहेतुता । शैवादिस्मृतेस्तु संवादात्प्रामाण्यमिति वैषम्यम् ।

भेषजत्वेन निर्णीतादपि दैवात्क्वचिद्गुणः ।

चेन्न दृश्येत किं तस्य तावता तदहेतुता ॥ १ ॥

अपथ्यत्वेन निर्णीतादपि दैवात्क्वचिद्गुणः ।

दृश्यते वद किं तस्य तावता तत्र हेतुता ॥ २ ॥

नाप्यपौरुषेयत्वमेव नेति द्वितीयः । ‘‘वाचा विरूपनित्यये’’त्यादिश्रुत्यैव तत्सिद्धेः । न चान्योन्याश्रयः ॥

विसंवादविहीनेन श्रुतिवाक्येन साधिता ।

नित्यता सर्ववेदानां विसंवादं धुनोति हि ॥ १ ॥

अत्र हि पूर्वपक्षिणा विसंवादेतरहेतुकाप्रामाण्याभावं स्वीकृत्य विसंवादेनैकदेशस्य प्रामाण्यापवादे तद्दृष्टान्तेनान्यस्यापि स शंक्यते । न च वेदनित्यत्वश्रुतेर्विसंवादोऽस्तीति निर्बाधया तया कृत्स्नवेदप्रामाण्योपयोग्यपौरुषेयत्वसिद्धिरिति । अत एव बाधान्यथासिद्धी सूत्रारूढे कर्तुमपौरुषेयत्वं संवादानपेक्षत्वं च सौत्रवैलक्षण्यशब्दार्थ इति भाष्यटीकयोरुक्तम् । प्रामाण्यस्वतस्त्वापौरुषेयत्वादिसाधनप्रपञ्चस्त्वन्यत्र द्रष्टव्यः । अत्र चाद्यं सूत्रम् अस्य श्रुत्यादेः । तथात्वं शैवादिस्मृतिवदप्रामाण्यं न । श्रुतावपौरुषेयत्वादिरूपस्य श्रौतस्मृतौ च तदनुसारित्वरूपस्य वैलक्षण्यस्य सत्त्वात् । तथात्वं च वैलक्षण्यं च अपौरुषेयत्वरूपम् । ‘‘वाचा विरूपनित्यये’’त्यादिशब्दात् । संवादानपेक्षत्वरूपं तु ‘‘न चक्षुर्न श्रोत्र’’मित्यादिश्रुतेरिति तथात्वमित्यस्योभयतः सम्बन्धं स्वीकृत्य भाष्यटीकाभ्यामेव योजितम् ॥ द्वितीयो निरस्तप्राय इति ॥ प्रामाण्याग्रहणे शङ्काया आवश्यकत्वादिति शेषः ॥ बाधकवदिति ॥ यथा बाधकस्य प्रामाण्यशङ्कानिरासाप्रामाण्यज्ञानयोर्व्यापारस्तथा संवादस्याप्रामाण्यशङ्कानिरासप्रामाण्यज्ञानयोर्व्यापारोऽस्त्वित्यर्थः ॥ बाधकेन विनेति ॥ यथा सुखादिज्ञाने संवादेन विना निवृत्ताप्रामाण्यशङ्कस्य प्रामाण्यबुद्ध्युदयोऽनुभूयते तथा क्वचिदपि बाधकेन विना निवृत्त प्रामाण्यशङ्कस्याप्रामाण्यबुद्ध्युदयो नानुभूयते । प्रत्युत तदनुदय एवानुभूयते । तेन संवादाभावेऽपि सुखादिज्ञाने प्रामाण्यज्ञप्त्या व्यतिरेकव्यभिचारान्न संवादस्य प्रामाण्यधीहेतुता । बाधकस्य त्वव्यभिचारादप्रामाण्यधीहेतुतेत्यर्थः ॥ अनुमानप्रामाण्येऽपि संशयदर्शनाच्चेति ॥ बौद्धचार्वाकादिविप्रतिपत्त्याऽनुमानप्रामाण्येऽपि संशयदर्शनादित्यर्थः । यद्वा लिङ्गादिज्ञानप्रामाण्यसन्देहेन तज्जन्यानुमितिप्रामाण्येऽपि संशयदर्शनादित्यर्थः ॥ आपादनमात्रस्य क्रियमाणत्वादिति ॥ अन्यहेतुकस्याप्रामाण्यस्याभावं स्वीकृत्य विसंवादहेतुकाप्रामाण्यशङ्कामात्रस्य क्रियमाणत्वादित्यर्थः ॥ युक्तेश्चोपन्यस्तत्वादिति ॥ देवताधिकरणभाष्येऽपौरुषेयत्वे युक्तेश्चोपन्यस्तत्वादित्यर्थः ॥ अधिकारित्वं नामेति ॥ कर्मवैगुण्यप्रतिबन्धादिशून्यत्वरूपं योग्यत्वमधिकारित्वमित्यर्थः ॥ छ ॥ न विलक्षणत्वाधिकरणम् ॥ २ ॥

### **प्रकाशिका**

अपौनुरुक्त्याय सुधोक्तं प्रमेयभेदमाह ॥ स्मृतीति ॥ युक्तीति ॥ वेदोऽप्रमाणं फलव्यभिचारित्वादिति युक्तिविरोधाभाव उच्यते ॥ पूर्वसिद्धान्तेति ॥ यथा फलव्यभिचारेण स्मृतीनामप्रामाण्यं तथैव श्रुतीनामिति प्रवृत्तेरापवादिकी सङ्गतिरित्यर्थः ॥ वेदैकदेशेति ॥ तथा च तद्दृष्टान्तेन कृत्स्नवेदाप्रामाण्यं तत्सामान्यादितरेषु तथात्वमिति न्यायादिति भावः । नन्वेकदेशे फलविसंवादेऽपि कथं सर्वत्राप्रामाण्यानुमानम् । तत्प्रयोजकविसंवादस्य तत्राभावादिति चेन्न । प्रामाण्यनिर्णयस्य संवादैकनिबन्धनत्वोपगमेन क्वचिद्विसंवादेनाप्रामाण्येऽन्यत्रापि प्रामाण्यनिश्चयहेतुसंवादाभावाद्विसंवाद्यैकदेशसाधारण्यानुमानाप्रतिहतेरिति भावः ॥ युक्तीति ॥ फलानुपलम्भादित्यर्थः ॥ संवादादिति ॥ ज्ञायत इति शेषः । स्पष्टः फलफलिभावः । टीकायामेव पूर्वपक्षस्य स्पष्टमुपपादितत्वात् स्वयं पूर्वपूर्वपक्षेणास्य फलभेदमाह ॥ पूर्वत्रेति ॥ इदं च साङ्ख्यादिपूर्वपक्ष्येकदेश्यभिप्रायेण । विसंवादेनेत्युपलक्षणम् । आप्तोक्तत्वरूपप्रामाण्यकारणगुणाभावेनेत्यपि ध्येयम् । ‘‘विलक्षणत्वा’’दिति सौत्रांशव्यावर्त्यमुक्त्वा ‘‘तथात्वं च शब्दा’’दित्यंशव्यावर्त्यमाह ॥ अपौरुषेयत्वमेव नेतीति ॥ विसंवादेनाप्रामाण्ये प्राप्ते तत्कारणतया भ्रांत्यादिमूलकत्वस्यावश्यं वाच्यत्वादिति भावः । अत्र टीकायां नित्यत्वाद्वेदस्य निर्दोषत्वेनाप्रामाण्याभाव एवोक्तो न तु प्रामाण्यम् । अतो वेदस्यापौरुषेयत्वेनाप्तोक्तत्वगुणाभावात्कथं प्रामाण्यमिति शङ्का तु न परिहृतैव । तथा च ‘‘प्रमाणानुकूलत्वात्स्मृतेरपि तत्सिद्धि’’रित्युत्तरवाक्यायोग इत्यतः ‘‘नित्यत्वात्पुरुषोद्भवैः । उज्खितं सर्वदोषैश्च कथं नो मानतां व्रजे’’दित्येतद्य्वाख्याने सुधायां ‘‘बोधकत्वेन खलु करणानां प्रामाण्यम् । दोषात्तु कदाचिदपनीयत’’ इत्यादिनोक्तमर्थं सङ्गृह्याह ॥ गुणाभावेऽपीति ॥ आप्तिमूलकत्वरूपगुणेत्यर्थः । प्रामाण्यं प्रमाजनकत्वम् । स्वतः ज्ञानजनकत्वमिव सहजम् । न त्वन्यतः प्राप्यम् । प्रमाजननस्वभावस्यापि दोषवशादप्रमाजनकत्वमपि स्यादित्यत उक्तमपवादकेति ॥ देवतेति ॥ अत एव तदेव श्लोकेऽत्र सङ्गृहीतमिति भावः । ‘‘स्वतश्च प्रामाण्य’’मित्यादिभाष्यटीकाभावमाह ॥ ज्ञप्ताविति ॥ इदानीं श्लोकार्थमाह ॥ श्रुतेरिति ॥ स्वतः प्राप्त इत्यस्य विवरणं गुणानपेक्ष इति । भाष्यटीकयैव न्यायविवरणं विवृतं भवतीति भावेनाह ॥ तदुक्तमिति ॥

पूर्ववाद्युक्तविसंवादयुक्तेः का गतिरित्यतः ‘‘दृश्यते’’त्विति सूत्रभाष्यविवृतिपरां ‘‘न फलादर्शनेन वेदादेरप्रामाण्य’’मित्यादिटीकां व्यनक्ति ॥ विसंवादस्त्विति ॥ वैपरीत्यं किं नेत्यत आह ॥ अपौरुषेयत्वमिति ॥ कथमनुपपन्नमित्यतः परंपरयेत्याह ॥ दोषेति ॥ एतेन ‘‘वेदस्य’’त्वित्यादिटीका विवृता । ‘‘तत्कुतः कल्प्यत’’ इति टीकोक्तशङ्कां हृदि कृत्वा ‘‘योग्यानां फलदर्शना’’दिति टीकार्थमाह ॥ दृश्यत इति ॥ ‘‘न च शङ्कनीयं पाशुपतादिस्मृत्युक्तफलव्यभिचारस्यापी’’त्यादिटीकोक्तशङ्कां हृदि कृत्वा ‘‘पाशुपतादीनां तु फलदर्शनमन्तरेणप्रामाण्यस्य साधकाभावा’’दिति टीकार्थमाह ॥ शैवादीति ॥ तेन स्वतस्त्वानभ्युपगमात् ‘‘तस्यापि स्वतः प्रामाण्यं चे’’दित्यादिना टीकायां स्वतः प्रामाण्यमाशङ्क्या प्रामाण्यस्य स्पष्टमुपपादितत्वादिति भावः । उपपादितं द्वितीयसूत्रभाष्यटीकाप्रमेयं सङ्गृह्याह ॥ भेषजत्वेनेति ॥ ‘‘वेदस्य नित्यत्वं कुत इत्यत आहे’’त्यादिटीकां व्यनक्ति ॥ नापीति ॥ ‘‘न च वाच्यं वेद प्रामाण्य’’ इत्यादिशङ्कापरटीकातात्पर्यमाह ॥ न चेति ॥ वाचा विरूपनित्ययेत्यादिश्रुतेः प्रामाण्ये सति तेन वेदनित्यत्वसिद्धिः । सिद्धे च तस्मिन्दोषरूपापवादकाभावेन स्वतः प्रामाण्यसिद्धिरित्यन्योन्याश्रय इत्यर्थः । ‘‘परेणापी’’ त्यादिटीकाभिप्रायं सङ्गृह्य समाधिमाह ॥ विसंवादेति ॥ श्लोकं व्याचष्टे ॥ अत्र हीति ॥ सौत्रवैलक्षण्यपदस्य भाष्यादौ द्य्वर्थतोक्तेः कृत्यमाह ॥ अत एवेति ॥ यद्वा सूत्रानभिमतं बाधमन्यथासिद्धत्वं चाप्रामाण्याद्यनुमितेर्बाध इति विसंवादस्त्वन्यथासिद्ध इति च कस्मादुपपादितमित्यत आह ॥ अत एवेति ॥ द्वयोरत्राभिमतत्वादेवेत्यर्थः । अन्यत्र तर्कताण्डवे प्रथमपरिच्छेदे । तथा च स्वतः प्रामाण्यसमर्थनटीकातात्पर्यानुक्तिरत्र न दोष इति भावः । सूत्रार्थोक्तिपरटीकार्थं सूत्रारूढं दर्शयति ॥ अत्र चाद्यमिति ॥ अपौरुषेयत्वादीति ॥ संवादिनिरपेक्षत्वमादिपदार्थः ॥ न चक्षुरिति ॥ चक्षुरादीनां परमात्माप्रमापकत्वमुक्त्वा वेदस्यैव तत्प्रमापकत्वोक्तेरिति भावः । उपन्यासेनास्पष्टीकृतानि कानिचिद्वाक्यानि व्यनक्ति ॥ द्वितीय इत्यादिना ॥ छ ॥ न विलक्षणत्वाधिकरणम् ॥ २ ॥

### **चन्द्रिकाविवृतिः**

एतदधिकरणविषयं पादसङ्गतिं च दर्शयति ॥ युक्तयविरोध इति ॥ पूर्वसिद्धान्तन्यायेन फाविसंवादेनाप्रामाण्याख्येन अनन्तरसङ्गतिः । इयं च सङ्गतिरूपजीव्योप-जीवकभावरूपा । व्यभिचारात् प्रतिपाद्याभावरूपात् । सिद्धान्तमाहेति ॥ सिद्धान्तयदिति टीकावाक्यं सिद्धान्तावतारिकारूपत्वेन सिद्धान्तटीकारूपमिति दर्शयितुं न पूर्वपक्षशेष इति दर्शयितुं च इत्थमवतारिका । अन्यथा स्पष्टत्वात्स्वसिद्धान्तमाहेति न वक्तव्यम् । एवमन्यत्रापीति स्वामिनः ॥ बाध इति ॥ एवं च भाष्यटीकादौ प्रामाण्यस्वतस्त्वोक्तिर् वेदोऽप्रामाणं गुणाभावादित्यादिपरकायानुमाने बाधे तात्पर्यमिति द्रष्टव्यम् । ननु विसंवादवद्वेदे अपौरुषेयत्वमपि प्रामाण्यं विना अन्यथासिद्धं किं न स्यादित्यत आह ॥ अपौरुषेयत्वं त्विति ॥ ननु शैवादिस्मृतेरपि अपौरुषेयत्वाद् वेदवदेव प्रामाण्यं किं न स्यादित्यत आह ॥ शैवादिस्मृतेस्त्विति ॥ निर्णीतप्रामाण्ये वेदे क्वचित्फलादर्शनेऽपि नाप्रामाण्य-मित्येतत्सदृष्टान्तमाह ॥ भेषजत्वेनेति ॥ अनिर्णीतप्रामाण्ये पाशुपताद्यागमे क्वचित्फासंवादेऽपि न प्रामाण्यमित्येतत् सदृष्टान्तमाह ॥ अपथ्यत्वेन निर्णीतादिति ॥ न च अन्योन्याश्रय इति ॥ वेदस्य प्रामाण्ये सिद्धे वाचा विरूपेत्यादिना अपौरुषेयत्वसिद्धिः, तत्सिद्धौ चानाशङ्कितदोषत्वेन प्रामाण्य-सिद्धिरिति वा प्रकारान्तरेण वा अन्योन्याश्रयो द्रष्टव्यः ॥ विसंवादेतरेति ॥ विसंवादहेतुकमेवाप्रामाण्यं पूर्वपक्षिणोऽभिमतं न तु तद्विरहहेतुकमप्रामाण्यम् । तथा च वाचा विरूपनित्ययेत्यादिश्रुतेरप्रामाण्यं पूर्वपक्षिणा वक्तुं न शक्यते विसंवादाभावात् । एवं चैतच्छतिबोन सर्वस्य वेदस्यापौरुषेयत्वेन प्रामाण्ये सिद्धे संवादोऽन्यथासिद्धः कल्पनीय इति भावः ॥ अत एव बाधान्यथासिद्ध्योर् दूषणत्वेनाभिप्रेतत्वादेव । तथात्वं च शब्दादित्यस्यैव अर्थान्तरमाह ॥ संवादानपेक्षत्वरूपं त्विति ॥ योजितमित्यस्याद्यं सूत्रमित्यनेन पूर्वेण सम्बन्धः । प्रामाण्यग्रहणे निश्शङ्कप्रवृत्त्यर्थं प्रामाण्यग्रहणस्थो संवादस्य व्यभिचारस्थाकथनपूर्वकं बाधस्याप्रामाण्येऽव्यभिचारं व्युत्पादयति ॥ यथा सुखादीति ॥ अन्यहेतुकस्येति । सर्ववेदाप्रामाण्योपपादकहेतुकस्येत्यर्थः ।

