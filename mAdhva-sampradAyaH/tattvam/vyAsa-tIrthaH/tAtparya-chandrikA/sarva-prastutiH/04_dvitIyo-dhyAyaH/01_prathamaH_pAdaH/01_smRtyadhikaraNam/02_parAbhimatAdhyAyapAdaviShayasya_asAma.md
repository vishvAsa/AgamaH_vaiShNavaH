+++
title = "०२ पराभिमताध्यायपादविषयस्य असामन्जस्यप्रदर्शनम्"

+++


## अन्ये तु

**पराभिमताध्यायपादविषयस्य असामन्जस्यप्रदर्शनम्**

## **तात्पर्यचन्द्रिका**

अन्ये तु आद्यपादे स्वपक्षस्य साङ्ख्यादिस्मृतिभिस्तदुन्नीततर्कैश्च विरोधपरिहारः । द्वितीये साङ्ख्यादिमतानां दुष्टत्वोक्तिः । तृतीये पूर्वभागे पञ्चमहाभूतश्रुतीनाम् उत्तरभागे तु जीवश्रुतीनां चतुर्थे लिङ्गशरीरश्रुतीनां परस्परविरोधपरिहार इति पादार्थानाहुः । तन्न । आद्ये तृतीये च पाद एकोपाध्यभावात् । आद्येऽपि ‘‘इतरेषां चानुपलब्धेः । एतेन योगः प्रत्युक्तः । स्वपक्षदोषाच्च । एतेन शिष्टा अपरिग्रहा अपि व्याख्याताः’’ । इत्यादौ परमतानां दुष्टत्वोक्तेस्त्वयापि स्वीकृतत्वाच्च । नन्वाद्ये तेषां दुष्टत्वोक्तिः । स्वपक्षस्य तैर्विरोधनिरासार्थेति चेन्न । द्वितीयेऽपि तदुक्तेस्तदर्थत्वात् । अन्यथा द्वितीयस्याविरोधाध्यायासङ्गतिः स्यात् । किञ्च यथाऽद्यपादस्थे ‘‘दृश्यते त्वि’’ त्यत्र विलक्षणयोरपि ब्रह्मप्रपञ्चयोर्वृश्चिकगोमययोरिव कार्यकारणभाव इत्येतदर्थप्रतिपादके स्वपक्षे तर्कविरोधपरिहारः । तथा द्वितीयेऽपि ‘‘महद्वीर्यवद्वे’’तिसूत्रे ‘‘यथा व्द्यणुकादणोर्ह्रस्वाच्च सतो महद्दीर्घं च त्र्यणुकादि जायते । नाणु नापि ह्रस्वम् । एवं चेतनाद्ब्रह्मणोऽचेतनं जगज्जनीष्यत’’ इति त्वया भाषितत्वेन तत्रापि तर्कविरोधपरिहारोऽस्त्येव । तृतीयस्य पूर्वभागेऽपि ‘‘अन्तरा विज्ञानमनसी’’ इत्यत्र त्वन्मते ‘‘एतस्माज्जायते प्राणो मनः सर्वेंद्रियाणि चे’’ति प्राणमनआदिविषयश्रुत्यविरोधस्याप्युक्तत्वेन न भूतश्रुत्यविरोध एवेति नियमः । ननु ‘‘अन्नमयं हि सोऽम्य मन आपोमयः प्राणस्तेजोमयी वा’’ गितिश्रुतेर्मनआदीनि भूतान्येवेति तद्विचारो भूतविचार एवेति चेत्तर्हि चतुर्थे ‘‘तथा प्राणाः । सप्तगतेर्विशेषितत्वाच्च । अणवश्चे’’ त्यादिबह्वधिकरणैः कृत इन्द्रियविचारोऽपि तृतीयस्य पूर्वभागे स्यात् । चतुर्थेऽपि ‘‘संज्ञामूर्तिक्लृप्ति’’ रित्यत्र ‘‘अनेन जीवेने’’ त्यादिवाक्ये जीवस्य कर्तृता नोच्यते । किन्तु ब्रह्मण इति त्वया सिद्धान्तितत्वान्न लिङ्गशरीरस्यैव विचार इति नियमः । किञ्च तृतीय चतुर्थयोरप्याद्यवत्स्वपक्षविरोधपरिहाररूपत्वादाद्यानन्तर्यं स्यात् । द्वितीयस्य तु परपक्षदूषणरूपत्वादन्त्यता स्यादिति ॥

केचित्तु आद्यपादे स्वपक्षे कारणविषयदोषोद्धरः । द्वितीये परपक्षे कारणविषयदोषक्तिः । तृतीयचतुर्थपादयोस्तु स्वपक्षे कार्यविषयदोषोद्धार इति पादार्थानाहुः । तन्न । आद्यपादेऽपि ‘‘स्वपक्षदोषाच्चे’’ त्यादौ परपक्षे दोषोक्तेः । द्वितीयेऽपि ‘‘उत्पत्त्यसम्भवा’’ दित्यत्र पञ्चरात्राप्रामाण्यरूपस्वपक्षदोषोद्धारस्य त्वयापि स्वीकृतत्वाञ्च । द्वितीये तु ‘‘समवायाभ्युपगमाच्चे’’त्यादिषु बहुसूत्रेषु परपक्षे कारणादन्यत्रापि दोषोक्तेश्च । तृतीयेऽपि ‘‘नात्मा प्रकरणाज् ज्ञोत एव उत्क्रान्तिगत्यागतीना’’मित्यादावकार्यभूतजीवविषयकदोषोद्धाराच्च । तृतीयचतुर्थयोर्भेदानुक्तेश्च । परपक्षे कार्यविषयकदोषोक्तयर्थं पादान्तरापाताच्च । तृतीयचतुर्थयोः स्वमतदोषोद्धारकत्वसाम्येनाद्यानन्तर्यापाताच्चेति न परोक्ता पादव्यवस्था युक्ता ॥

### **प्रकाशिका**

‘‘नान्यथा तददृष्टे’’रिति पूर्वाध्यायभाष्यमत्रापि संयोज्य परमतद्वयोक्तार्थदूषणपरतया योज्यमिति भावेन ‘‘स्वपक्षे स्मृतिन्यायविरोधपरिहारः प्रधानादिवादानां च न्यायाभासोपबृंहितत्वं प्रतिवेदांतं च सृष्ट्यादिप्रक्रियाया अविगीतत्व’’मित्याद्यद्वैतिभाष्यं हृदि कृत्वा परमतं तावदनूद्य निराह ॥ अन्ये त्विति ॥ पञ्चमहाभूतेति ॥ ‘‘केचिदाकाशस्योत्पत्तिमामनंति केचिन्न तथा जीवस्य प्राणानां चैव’’मित्यादि तत्रत्यतदीयभाष्यादवगम्यत इति भावः ॥ लिङ्गेति ॥ प्राणादेर्लिङ्गशरीरात्मकत्वादिति भावः ॥ आद्य इति ॥ ननु सिद्धान्तेऽप्येष दोषस्तुल्यः । यदाहुः ‘‘आदौ यौक्तस्तत्रापि च स्मृते’’रिति ॥ तृतीये च ‘‘जीवपरमात्माधिभूताधिदैवेषु श्रुतीनां परस्परविरोधमपाकरोती’’ति चेति चेन्मैवम् । वक्ष्यमाणदिशा ‘‘स्मृत्यनवकाशदोषे’’त्यत्र यौक्ताविरोधस्य सत्त्वात् । तृतीये चाभिधेयबहिर्भावेन श्रुत्यविरोधित्वेनैकीकरणात् । न चैवं परस्यापि सुवचम् । तुरीयसाङ्कर्यापातात् । सिद्धान्तेऽभिधेयबहिर्भावेन श्रुत्यविरोधित्वेनैव तस्यैकीकरणायोगात् । तदन्तर्भावे तूक्तोदोष इति भावः ॥

त्वयापीति ॥ एतच्चाग्रे स्पष्टयिष्यते । तथा च द्वितीयसाङ्कर्यमाद्यस्येति भावः । अनेकोदाहरणेन प्रायिकत्वपरिहारोऽपि प्रत्युक्तः ॥ तर्केति ॥ ब्रह्मजगती नोपादानोपादेयभाववती । चेतनाचेतनत्वादिना विलक्षणत्वादित्यादितर्केत्यर्थः ॥ इन्द्रियविचारोऽपीति ॥ तेषामपि भौतिकत्वादिति भावः । परस्परसाङ्कर्यान्मतांतरोक्तमपि पादाभिधेयमयुक्तमित्याह ॥ केचित्त्विति ॥ अधिकरणशरीराणि त्वग्रे व्यक्तानि ॥ स्वपक्षेति ॥ ‘‘न केवलं ब्रह्मकारणवादस्य निर्दोषतयैवैतत्समाश्रयणीयम् । प्रधानकारणवादस्य दुष्टत्वाच्चे’’त्यादिना त्वद्भाष्ये परपक्षे दोषोत्कीर्तनपरतया व्याख्यातत्वादिति भावः । आदिपदेन ‘‘तर्काप्रतिष्ठाना’’दित्यादिग्रहः । ‘‘कपिलपातंजलतर्काणामन्योन्यव्याघातात्तर्कस्याप्रतिष्ठितत्वा’’ दित्यादेस्त्वया भाषणादिति भावः ॥

### **चन्द्रिकाविवृतिः**

तृतीयचतुर्थपादयोः साङ्कर्यं दर्शयितुमादौ किञ्चिद् दूषणमाह ॥ तृतीयस्य पूर्वभागेऽपीति ॥ ननु प्रायिकत्वाल्लिङ्गशरीरविषयश्रुतिविरोधपरिहारस्य पादव्यवस्थेत्याशङ्क्याह ॥ बह्वधिकरणैरिति ॥ इन्द्रियादिविचारोऽपि न प्रायिकः । अतो न व्यवस्था । एवमन्यत्रापि पादकृत्यमूह्यम् ॥ स्वपक्षे कारणेति ॥ कारणं ब्रह्मादि स्वपक्षे कार्यं जगत् ॥ कारणादन्यत्रापीति ॥ समवायादिनिराकरणस्य कृतत्वादिति भावः ।

