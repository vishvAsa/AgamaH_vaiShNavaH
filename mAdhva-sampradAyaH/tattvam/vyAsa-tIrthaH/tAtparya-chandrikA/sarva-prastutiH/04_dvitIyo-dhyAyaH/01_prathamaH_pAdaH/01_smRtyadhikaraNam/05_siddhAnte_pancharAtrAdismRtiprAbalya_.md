+++
title = "०५ सिद्धान्ते पञ्चरात्रादिस्मृतिप्राबल्य समर्थनम्"

+++


## सिद्धान्ते त्वयं भावः

**सिद्धान्ते पञ्चरात्रादिस्मृतिप्राबल्य समर्थनं**

## **तात्पर्यचन्द्रिका**

सिद्धान्ते त्वयं भावः

प्रतिरुन्धे स्मृतिस्तावत्परामर्शे तु बाधते ।

श्रुतिः सस्मृतिकाऽत्यंतं बाधतेऽन्यस्मृतीः पुनः ॥ १ ॥

आपाततस्तावच्छ्रौतस्मृतिः शैवादिस्मृतीः प्रतिरुन्धे । विष्ण्वादिसार्वज्ञादेरपि लोकप्रसिद्धत्वेन तत्स्मृतेर्विस्पष्टत्वेन च तुल्यबलत्वात् । सिद्धान्तीष्टं तु शैवादिस्मृतिषु वैदिकस्मृतिभिः प्रतिरुद्धास्वप्रतिबद्धश्रुतिभिरेव सेत्स्यति । विमर्शे तु ‘‘नित्यवृद्धिक्षयापेत’’मित्यादिना विष्णोरनुपचरितसर्वज्ञत्वात्तदुक्तस्य श्रुतिसंवादित्वाच्च नितरामाप्तत्वात्प्रबला तत्स्मृतिरन्यस्मृतीर्बाधते । परोक्तरीत्या श्रुतेः शैवादिस्मृतितो दुर्बलत्वेऽपि प्रमाणत्वाद्युक्तस्तत्संवादेन शिवादिभ्योऽपि विष्णोराप्तत्वनिश्चयः । युक्तिसंवादरहितार्थकथकादपि तत्संवाद्यर्थकथकस्येव । अतिविमर्शे तु शैवादिस्मृतेः समबलाभिरधिकबलाभिर्वा श्रौतस्मृतिभिः सहितया श्रुत्याऽतिबाधः । अश्वेन गजेन वा सहितेन पदातिनाऽश्वस्येव । शैवादिस्मृतीनां तु न श्रुतिसंवादो न वा तत्सहायत्वम् । श्रुतीनां विष्णौ समन्वयस्योक्तत्वात् । अत्र च स्मृत्या स्मृतिबाधप्रतिरोधौ सौत्रपरिहारभागस्थस्मृतिशब्दवाच्यार्थानुसारिणौ । श्रुत्या स्मृतिबाधस्तूक्तस्य श्रुतिसमन्वयस्य स्मृतिविरोधे शङ्किते श्रुतिं त्यक्त्वा प्रतिस्मृतिमात्रोक्तेरयुक्तत्वात् सूत्रे च स्मृत्युपन्यासस्य श्रुतिप्राबल्यार्थत्वेनोपपत्तेः सूत्राभिप्रायानुसारी । तत्र प्रतिरोधो ‘‘मानं ह्युभयत्र समं भवे’’दित्यनुव्याख्याने ‘‘तथा च पाशुपतादिस्मृतीनां सत्प्रतिपक्षत्व’’मिति सुधायां चोक्तः ।

बाधस्तु ‘‘नितरां सर्वज्ञै’’रिति भाष्ये ‘‘रुद्रादीनां सकाशाद्विष्ण्वादीनामेवाप्तत्वम् । श्रुत्यनुसारित्वा’’दिति न्यायविवरणे ‘‘परमाप्तै’’रिति टीकादौ चोक्तः ।

अतिबाधस्तु ‘‘श्रुतेराधिक्यं सिध्यती’’ति भाष्ये ‘‘सुतरां तत्साहाय्यवत्या श्रुत्ये’’त्यादिटीकादौ चोक्तः । उत्तराधिकरणन्यायेन तु श्रुतेरनाशङ्कितदोषतया स्वत एवाधिक्यसिद्धौ शैवादिस्मृतीनामतितरां बाधः ।

शास्त्रयोनिसूत्रे भाष्योक्तरीत्या च ‘‘त्वं च रुद्र महाबाहो मोहशास्त्राणि कारये’’त्यादि वाराहे ‘‘स्वागमैः कल्पितैस्त्वं च जनान् मद्विमुखान् कुर्वि’’त्यादि पाद्मे ‘‘पाषण्डवामशैवाद्यैर्वेदमार्गाः कलौ यथे’’त्यादि भागवते ‘‘शैवान् पाशुपतांश्चैव लोकायतिकनास्तिकानि’’त्यादिस्मृतिषु च साक्षादप्रामाण्योक्तेः । तथा ‘‘अन्यागमेषु विप्रत्वमपि चण्डालजन्मनाम् । मण्डलान्तःप्रवेशेन क्रमशः प्रतिपाद्यत’’ इत्याद्यनुव्याख्यानोक्तरीत्या श्रुतिविरोधाद्धेतुदर्शनाच्च विरोधाधिकरण हेतुदर्शनाधिकरणन्यायविषयत्वेनातितमां बाधः । शास्त्रयोनिसूत्रेणास्यागतार्थत्वं त्वस्माभिस्तत्रैवोक्तम् । पञ्चरात्रप्रामाण्यं तु शास्त्रयोनिसूत्रे भाष्य एवोक्तम् । वक्ष्यते च ‘‘उत्पत्त्यसम्भवा’’दित्यत्र ।

न च रुद्रादेराप्तत्वे मानमस्ति । बुद्धादिसार्वज्ञादावपि बहुजनप्रसिद्धेः सत्त्वात् । सर्वेऽपि हि तस्य तस्याचार्यस्य सार्वज्ञादिकमाहुः । सार्वजनीनप्रसिद्धिस्तु न शिवादावपि । बहुजनपरिग्रहोऽप्युभयत्र समः । न च परस्परविरुद्धाः शैवादिस्मृतयः सर्वा अपि प्रमाणम् । न चेयमेव प्रमाणं नान्येत्यत्र हेतुरस्ति । न च शैवाद्युक्तदृष्टार्थकर्मानुष्ठाने फलसंवादाच्छिवादेराप्तिसिद्धिः । क्वचित्तदुक्तदृष्टार्थकर्मानुष्ठानेऽपि फलस्य विसंवादात् । प्रामाण्यस्य हेत्वंतरेण सिद्धावेव च वैगुण्यनिमित्तकता विसंवादस्य । न तु संवादेनैव सिद्धौ । अन्योन्याश्रयात् । क्वचित्संवादस्तु काकतालीयः । लोकव्यामोहनाय गुडजिह्विका वा । श्रुतेस्तदनुसारिस्मृतेश्चापौरुषेयत्वादिना प्रामाण्ये सिद्धे विसंवादो वैगुण्यादिनैवेत्युत्तराधिकरणे वक्ष्यत इति ॥ प्रत्यक्षयोग्यत्वमितरेषामित्यनेनोच्यत इति ॥

न विद्यत उपलब्धिर्यस्यासावनुपलब्धिरुपलब्ध्ययोग्यः । तस्मादितरेषाम् उपलब्धियोग्यानां फलानाम् । अनुपलब्धेर् अनुपलम्भादित्येवं सौत्रानुपलब्धिशब्दः काकाक्षिवदुभयत्रान्वेतीति भावः । अथवा पूर्वसूत्रे यस्मिन् प्रत्यक्षायोग्ये जगत्कारणत्वादौ स्मृतिविरोधः शङ्कितस्तदितरेषां प्रत्यक्षयोग्यानामनुपलब्धेरिति सूत्रार्थः । कथमन्यथाऽनुपलब्धिमात्रेणासत्त्वसिद्धिरिति भावः । ‘‘एतेने’’ति सूत्रातिदेशोपयुक्तामधिकां शङ्कां दर्शयति ॥ न तथापीत्यादिना ॥ न चैवं परमत इवेदं सूत्रमधिकरणान्तरं स्यादिति युक्तम् । ‘‘नान्यस्मृती’’ति सौत्रप्रधानहेतावधिकाशङ्कादेरभावात् । आद्यसूत्रस्थस्मृतिशब्देन योगस्मृतेरपि गृहीततयाऽधिकरणान्तरत्वायोगाच्चेति दिक् ।

### **प्रकाशिका**

अत्र सिद्धान्तटीकायामवैदिकस्मृतेर्बाधादिति बाधमात्रोक्तिप्रतीतावप्यन्यत्रोक्तं प्रतिरोधपक्षमुपलक्षणत्वेनोपादाय सिद्धान्तप्रमेयं सङ्गृह्याह ॥ प्रतिरुंध इति ॥ श्लोकं व्याचष्टे ॥ आपातत इति ॥ श्रौतेति ॥ श्रुत्यनुसारिणी पञ्चरात्रादिस्मृतिरित्यर्थः । एतेन ‘‘श्रौतस्मृतिविरुद्धत्वा’’दित्यणुभाष्यसंवादः प्रतिरोधपक्षे सूचितो भवति ॥ नित्यमिति ॥

नित्यं वृद्धिक्षयापेतं विष्णोः पूर्णं तु वेदनम् ।

स्पष्टातिस्पष्टविशदं ब्रह्मणोऽशेषवस्तुगम् ।

अन्येषां क्रमशो ज्ञानं मितवस्तुगतं सदा ॥

इति द्युभ्वादिपादीयानुव्याख्यानोक्तवचनेनेत्यर्थः ॥ टीकादाविति ॥ आदिपदेन सुधायामिति गृह्यते ॥ भाष्योक्तरीत्येति ॥ ‘‘अतोऽन्यो ग्रन्थविस्तारो नैव शास्त्रं कुवर्त्म तत् । साङ्ख्ययोगः पाशुपतं वेदारण्यकमेव चेत्यारभ्ये’’त्यादिनोक्तरीत्या साक्षादप्रामाण्योक्तेरित्यन्वयः ॥ वाराह इति ॥ जिज्ञासासूत्रभाष्योक्तमेतत् ॥ पाद्म इति ॥ प्रथमभारततात्पर्यनिर्णयोक्तमेतत् ॥ भागवत इति ॥ दशमस्कन्धे वर्षर्तुवर्णनप्रस्तावे ‘‘जलौघैर्निरभिद्यंत सेतवो वर्षतीश्वरे ।’’ पाषण्डेति पूर्वशेषः ॥ इत्यादिस्मृतिष्विति ॥ तत्र तत्र मूलग्रन्थोक्तासु । रागादिदोषप्रदर्शनाय ‘‘अन्यागमेषु विप्रत्व’’मित्युदाहरणम् । तदर्थस्सुधायां व्यक्तः । हेतुदर्शनाद् रागादिरूपहेतुदर्शनाच्चेत्यर्थः ॥ हेतुदर्शनाधिकरणेति ॥ विवृतमेतत्समाकर्षनये । एवमाद्यसूत्रभाष्यटीकातात्पर्यमुक्त्वा ननु कथमाप्तोक्तानामवैदिकस्मृतीनामप्रामाण्यमिति टीकोक्तशङ्कां हृदि कृत्वा द्वितीयसूत्रभाष्यटीकातात्पर्यं ‘‘न चाप्तिनिश्चयस्तत्र शक्यते व्यभिचारत’’ इत्यनुव्याख्यानसुधां हृदि कृत्वा व्यनक्ति ॥ न च रुद्रादेरिति ॥ टीकोक्तं सूत्रारूढतया दर्शयति ॥ प्रत्यक्षेति ॥ तस्माद् उपलब्ध्ययोग्यात्पुरुषार्थादित्यर्थः । तेन फलविशेषणत्वेऽनुपलब्धिनः फलादितरेषामिति स्यादिति न शङ्क्यम् । यद्वा फलविशेषणत्वेऽपि ‘‘तृतीयादिषु भाषितपुंस्कं पुंवद्गालवस्ये’’ति पुंवद्भावादनुपलब्धेरिति साधु । जम्बूजनिश्रियस्सुमेरुृङ्गस्येतिवत् । ननु कथमनुपलब्धेरिति पञ्चमी । ‘‘विभाषा गुणेऽस्त्रिया’’मिति निषेधात् । सत्यम् । अत्रोक्तं मञ्जर्यां ‘‘विभाषा गुण इति योगविभागान्नास्तीह घटोऽनुपलब्धेरिति स्त्रियामपि क्वचिद्भवती’’ति ॥ उपयुक्तामिति ॥ अभ्यधिकाशङ्कामिति शेषः । क्वचिच्छङ्कामित्यपि पाठः ॥ दिगिति ॥ अयं भावः । यदि सौत्रप्रधानहेतावधिकाशङ्काभावो यदि चाद्यसूत्रस्थस्मृतिपदेन योगस्मृतेरपि ग्रहणं तर्ह्यतिदेशोऽपि न स्यादिति न शङ्क्यम् । टीकोक्तरीत्याऽधिकाशङ्कासद्भावेनातिदेशोपपत्तेरित्यादिशङ्कानुदयादिति । नन्वेतदाशङ्क्योक्तं भामत्यां ‘‘वेदस्येश्वरबुद्धिपूर्वकत्वस्य शास्त्रयोनिसूत्रेऽभिहितत्वात्कापिलस्मृतेरपि तथात्वेन वेदतुल्यत्वादनन्यपरत्वेन निरवकाशत्वात्तर्कानुसारित्वाच्च श्रुतिरन्यथा नेयेति पुनराक्षेप’’ इतीति चेन्न । वेदस्यापौरुषेयत्वेन बुद्धिपूर्वकत्वस्य प्रागेव निरासात् । दुर्बलस्य बाध्यतायां निरवकाशत्वस्य हेतुत्वात् । न हि शशशावको निरवकाश इति सिंहेन न बाध्यते । तर्कस्य चाप्रतिष्ठितत्वेन स्वयं दुर्बलत्वादिति भावः ॥

### **चन्द्रिकाविवृतिः**

स्मृतिः पञ्चरात्रादिस्मृतिः । अन्यस्मृतीः पशुपतादिस्मृतीः । सुधोक्तं पञ्चरात्रादिस्मृत्या पाशुपतादि-स्मृतीनां प्रतिपक्ष इति पक्षं समबात्वव्युत्पादनपूर्वकं व्युत्पादयति ॥ आपाततस्तावदिति ॥ ननु प्रतिपक्षपक्षे सिद्धान्तीष्टं हरेर्जगत्कारणत्वं कथं सिद्ध्यतीत्यत आह ॥ सिद्धान्तीति । पञ्चरात्रादिस्मृत्या पाशुपतस्मृतेर्बाधपक्षं टीकोक्तमुपपादयति ॥ विमर्शे त्विति ॥ तदुक्तस्य पञ्चरात्रादौ विष्णूक्तस्य । ननु पाशुपतस्मृत्यपेक्षया श्रुतेर्दुर्बलत्वात् कथं तत्संवादित्वेन विष्णोर्नितरामाप्तत्वनिश्चय इत्याशङ्कां सदृष्टांतं परिहरति ॥ परोक्तरीत्या श्रुतेरित्यादिना ॥ सस्मृतिकश्रुत्याऽतिबाध इति पक्षमुपपादयति ॥ अतिविमर्शे त्विति ॥ ननु शिवविषयश्रुतिरेव तत्साहचर्यादस्त्वित्यत आह ॥ श्रुतीनां त्विति ॥ श्रुत्या स्मृतिसहितश्रुत्या ॥ ननु सस्मृतिकश्रुत्या बाध इति पक्षः सूत्रकारस्यानभिमत एव किं न स्यादित्यत आह ॥ उक्तस्य श्रुतिसमन्वयस्येति ॥ स्वयमिदानीमतितरां बाधमुपपादयति ॥ उत्तराधिकरणन्यायेनेति ॥ स्वत एवेति ॥ पञ्चरात्रादिस्मृतिसाहाय्यं विनेत्यर्थः । श्रुतेः प्रामाण्यार्थं न पञ्चरात्राद्यपेक्षा । पाशुपतादिस्मृतिबाधे तु तदपेक्षाऽस्त्येव इति अतितरां बाध इति भावः । अतितमां बाधमुपपादयति ॥ शास्त्रयोनिसूत्र इति ॥ भाष्योक्तरीत्या श्रुत्यादिविरोधात् । अन्यागमेष्वित्याद्यनुव्याख्यानरीत्या हेतुदर्शनाच्चेति योजना ।

ननु शैवागमानां साक्षाद् अप्रामाण्योक्तिवत्पञ्चरात्रागमस्य प्रामाण्यमपि साक्षान्नोक्तं किम् इत्याशङ्क्य भाष्यादावुक्तमित्याह ॥ पञ्चरात्रप्रामाण्यं त्विति । ननु पाशुपतादिस्मृतीनाम् आप्तरुद्रादिप्रणीतत्वेन पञ्चरात्रस्मृतिविरोधेनापि कथमप्रामाण्यं वक्तुं शक्यमित्यत आह ॥ न च रुद्रादेरिति ॥ व्यभिचार इत्येतत्पदव्याख्यावसरे सुधोक्तमाप्तत्वनिश्चयसाधनप्रकारं खण्डयति ॥ बुद्धादीत्यादिना ॥ तथा च न बहुजनकर्तृकसार्वज्ञ्यप्रसिद्धिः साधिकाविचारादिति भावः । बहुजनपरिगृहीतत्वेन साङ्ख्यपाशुपतादि-सर्वस्मृतिसाधारण्येन प्रामाण्यं साध्यते उत त्वदभिमतपाशुपतादिस्मृतेरेव । नाद्य इत्याह ॥ न च परस्परेति ॥ न द्वितीय इत्याह ॥ न चेयमेवेति ॥ ननु विसंवादः वैगुण्यनिमित्तक इत्यत आह ॥ प्रामाण्यस्य हेत्वन्तरेणेति । हेत्वन्तरेण वेदवदपौरुषेयत्वादिरूपेण ॥ न त्विति ॥ प्रकृते च संवादेनैव प्रामाण्यसिद्धिर्वक्तव्या पाशुपतादीनामपौरुषेयत्वाभावेनानाशङ्कितदोषत्वाभावादिति भावः । उभयत्र अध्याहृतसाध्ये इतरेषामित्यत्र च ॥ अन्यथा उक्तरीत्या इतरेषामित्यस्य प्रत्यक्षयोग्यानामित्यर्थानङ्गीकारे ॥ सौत्रप्रधानेति ॥ सौत्रप्रधानहेतुर्हि अधिकरणन्यायः । तदविषयत्वोपपादनपूर्वकम् अभ्यधिकाशङ्कायां हि अतिदेशस्याधिकरणान्तरत्वमिति भावः ॥ आद्यसूत्रस्थेति ॥ एवं चैतदधिकरणोपाधिना श्रुतिविरोधि-स्मृतित्वेन योगस्मृतेरपि गृहीतत्वेन नाधिकरणान्तरविषयत्वमिति भावः ।

