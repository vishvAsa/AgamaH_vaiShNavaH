+++
title = "०१ विष्णोः सर्वगुणपूर्णत्वनिर्दोषत्वसमर्थनम्"

+++


## पूर्वाधिकरणेष्वेकैकगुण एकैकदोषाभावे च युक्तयविरोध उक्तः

## **तात्पर्यचन्द्रिका**

**विष्णोः सर्वगुणपूर्णत्वनिर्दोषत्वसमर्थनम्**

ॐ सर्वधर्मोपपत्तेश्च ॐ ॥

पूर्वाधिकरणेष्वेकैकगुण एकैकदोषाभावे च युक्तयविरोध उक्तः । अत्र तूपसंहारसूत्रे सर्वत्रेति सङ्गत्यादिकम् । अत्र विष्णोरुक्तं निर्दोषगुणपूर्णत्वं न युक्तमुत युक्तमिति चिन्ता । तदर्थं किं गुणित्वे कदाचिद्दोषित्वं प्रयोजकम् अत एव दोषाभावे गुणाभाव उत दोषित्वे दोषपरिहाराशक्तिर्गुणाभावे च गुणसम्पादनाशक्तिः प्रयोजिकेति । पूर्वपक्षस्तु । गुणिनः कदाचिद्दोषित्वनियमादीश्वरस्य गुणित्ववद्दोषित्वं वा दोषाभाववद्गुणाभावो वा । न तु चेतनान्तरेष्वदृष्टासर्वगुणपूर्तिर्दोषमात्रराहित्यं चेति । सिद्धान्तस्तु ।

नित्यनिर्मुक्तदोषं च सदासम्प्राप्तसद्गुणम् ।

परं ब्रह्म भवेत्तत्र प्रेप्साशक्तियुतत्वतः ॥ १ ॥

ब्रह्म सदाप्राप्तसर्वसद्गुणं तत्प्रेप्सुत्वे सति तत्र शक्तत्वात्संमतवत् । तथा सदा त्यक्तसर्वदोषं तज्जिहासुत्वे सति तत्र शक्तत्वात् । संमतवत् । प्रेप्सादिकं च प्रेक्षावत्त्वेनेत्युपपत्त्यनुगृहीतया सौत्रचशब्दोपात्तया ‘‘गुणाः श्रुता’’ इत्यादिभाष्योदाहृतया श्रुत्या गुणदोषाभावरूपसर्वधर्मसिद्धिरिति । इदं सूत्रं सर्वधर्मविनिर्मुक्तब्रह्मवादिनां प्रतिकूलमिति स्फुटमेव । अस्मिन्पाद आद्येऽधिकरणत्रिके वेदस्याप्रमाणत्वादीश्वरस्यैवाभावाज्जन्मादिसूत्रोक्तं लक्षणमसम्भवीत्याक्षिप्य तन्निरास इत्याद्यत्रिकमेका पेटिका । तत्राप्याद्येऽधिकरणे स्मृतिविरोधेन साक्षात्सर्ववेदप्रामाण्याक्षेपः । द्वितीये कारीर्यादिविधिवाक्याप्रामाण्यसाधकयुक्तिविरोधमुखेन सर्ववेदप्रामाण्याक्षेपः । तृतीये ‘‘मृदब्रवी’’दित्यादि सिद्धार्थवाक्याप्रामाण्यसाधकदृष्टयुक्तिविरोधमुखेन सर्ववेदप्रामाण्याक्षेपः । चतुर्थमारभ्याधिकरणचतुष्टये वेदप्रामाण्यमीश्वरस्वरूपं च स्वीकृत्योक्तलक्षणाक्षेप इत्यधिकरणचतुष्टयमेका पेटिका । तत्राद्ये श्रुत्युपसर्जनकयुक्तिविरोधेन लक्षणमसम्भवीत्याक्षेपः । द्वितीये बहुश्रुतिसिद्धयुक्तिविरोधेन लक्षणमसम्भव्यतिव्याप्तं चेत्याक्षेपः । तृतीये विष्णोः कर्तृत्वेऽपि बहुयुक्तिविरोधाज्जन्मादिसूत्राभिप्रेतं स्वतन्त्रकर्तृत्वमसम्भवीत्याक्षेपः । चतुर्थे तु विष्णोर्महदादौ स्वतन्त्रकर्तृत्वेऽपि श्रुतिप्रत्यक्षसंवादियुक्तिविरोधान्न घटादिकर्तृत्वमित्याक्षेपः । अष्टमे सप्तमोक्तो जीवस्य स्वतन्त्रकर्तृत्वे यस्तर्कविरोधः सर्व ईश्वरेऽपि सम इति व्याघातपर्यवसायितर्कविरोधे शङ्किते शुष्कतर्कागोचरत्वादिना तदुद्धारः । एवं हेतुमुखयुक्तिविरोधेषु निरस्तेषु नवमदशमाभ्यां फलमुखैरीश्वरस्य दोषित्वपर्यवसायिभिर्लिङ्गश्रुत्यनुगृहीतैर्दृढतर्कैर्विरोधे शङ्किते तन्निरास इति द्विकमेका पेटिका । एकादशे तु जिज्ञासासूत्रब्रह्मशब्देन सूचितस्य जन्मादिसूत्रे सम्भावितस्य पूर्णगुणत्वस्याक्षेपे तदुद्धार इति द्रष्टव्यम् । अत्रानुव्याख्याने

स्मृतियुक्तिश्रुतिगुणयुक्तयो बहुयुक्तयः ।

एवं चतुर्विधा नैव विरुध्यंतेऽन्वयं प्रति ॥

इत्येतत्पादीयाधिकरणानामुपाधय उक्ताः । तत्राद्येऽधिकरणे स्मृत्या द्वितीये युक्तया तृतीये दृढयुक्तया चतुर्थे श्रुतिसंवादियुक्तया विरोधनिरास इति स्पष्टम् । स्मृतियुक्तीत्यत्र युक्तिशब्दस्य दृढादृढयुक्तिपरत्वात् । पञ्चमे बहुश्रुतिसिद्धयुक्तया षष्ठे बहुयुक्तिभिः सप्तमे बहुप्रमाणसंवादियुक्तया अष्टमे व्याघातपर्यवसायितया बहुमतयुक्तया नवमे प्रयोजनोद्देशेनुद्देशे च दोष इति बहुसुदृढयुक्तया दशमे कर्मादिसापेक्षत्वेऽनपेक्षत्वे च दोष इति बहुमुखदृढयुक्तया एकादशे निर्दोषत्वेति पूर्णगुणत्वमहाप्रमेयविरोधित्वेन बहुमतयुक्तया विरोधनिरास इति पञ्चममारभ्य सप्ताप्युपाधयो बहुयुक्तिशब्देन विवक्षिता इति ॥ द्रष्टव्यम् ॥ छ ॥ सर्वधर्मोपपत्त्यधिकरणम् ॥ ११ ॥

इति श्रीमद्ब्रह्मण्यतीर्थपूज्यपादानां शिष्येण व्यासयतिना विरचितायां श्रीमद्भाष्यटीकाविवृतौ **तात्पर्यचन्द्रिका**यां द्वितीयाध्यायस्य प्रथमः पादः ॥ २ ॥ १ ॥

### **प्रकाशिका**

‘‘उपसंहरती’’ति भाष्यादिसूचितमाह ॥ एकैकेति ॥ कर्तृत्वादौ वैषम्याद्यभावादौ चेत्यर्थः । अधिकरणोपाधिरगतार्थता चादिपदार्थः । ‘‘विष्णोर्गुणपूर्णत्वं विषय’’ इत्यादिटीकां व्यनक्ति ॥ अत्रेति ॥ यदि दोषित्वप्रयुक्तं गुणित्वं तदभावे च तदभावस्तदा विष्णोर्दोषित्वे विशेषणाभावाद्दोषाभावे च विशेष्याभावान्न निर्दोषगुणपूर्णत्वम् । यदि तु द्वितीयस्तदोभयत्र शक्तत्वान्निर्दोषगुणपूर्णं ब्रह्मेति स्पष्टः फलफलिभाव इति भावः । टीकायामस्फुटत्वात्सुधातात्पर्यविवरणेन टीकां व्यनक्ति ॥ पूर्वपक्षस्त्विति ॥ ‘‘उपपत्ते’’रिति सौत्रन्यायं सुधायां विवृतं सङ्गृह्याह ॥ नित्येति ॥ सद्गुणं चेत्यन्वयः । न्यायद्वयमेतत् । प्रेप्सेति चोपलक्षणमिति भावेन सङ्ग्रहं व्याचष्टे ॥ ब्रह्मेति ॥ सत्त्वादिव्यावृत्तये सदिति गुणविशेषणम् । तेन ‘‘केवलो निर्गुणश्चे’’त्यादिश्रुतिबाधः प्रत्युक्तः । विशेषणासिद्धिं निराह ॥ प्रेप्सेति ॥ विशेष्यं तु ‘‘आत्मनि चैवं विचित्राश्च ही’’त्यादिना सिद्धमिति भावः । उक्तप्रमेयस्य सङ्ग्रहेण बुद्ध्यारोहाय पेटिकासङ्गतीराह ॥ अस्मिन्निति ॥ कथं त्रित्वमित्यतोऽवान्तरभेदमाह ॥ तत्रापीति ॥ समयपादीयाद्यनुव्याख्यानस्यैतत्पादीयसर्वाधिकरणोपाधिपरत्वं सुधायां न प्रतीयत इति स्वयं तद्विवृणोति ॥ अत्रानुव्याख्यान इति ॥ बहुमुखेति ॥ अनेकत्वोपलक्षणमिति भावः ॥ छ ॥ सर्वधर्मोपपत्त्यधिकरणम् ॥ ११ ॥

**इति श्रीमत्सर्वतन्त्रस्वतन्त्रसुधीन्द्रगुरुपादशिष्यराघवेन्द्रयतिकृते **

**चन्द्रिकाप्रकाशे द्वितीयस्य प्रथमः पादः ॥ २ ॥ १ ॥**

### **चन्द्रिकाविवृतिः**

ॐ सर्वधर्मोपपत्तेश्च ॐ ॥ सङ्गत्यादिकमिति ॥ आदिशब्देनागतार्थता च द्रष्टव्या ॥ अत एव दोषित्वस्य गुणित्वं प्रति व्यापकत्वादेव ॥ स्युर्दोषाश्च कथंचनेति अनुव्याख्यनोक्तपरिहारसूचितां शङ्कां दर्शयति ॥ पूर्वपक्षस्त्विति ॥ तत्प्रेप्सुत्वे सति तत्र शक्तत्त्वादिति ॥ अनेन तत्प्रेप्सुत्त्वे सति स्वतन्त्रत्वादिति सुधास्थो हेतुर्विवृतः ॥ ननु गुणादावीश्वरस्य प्रेप्सैव नास्तीत्यत आह ॥ प्रेप्सादिकं चेति ॥ वेदप्रामाण्यमीश्वरस्वरूपं च स्वीकृत्येत्यनेन पूर्वपेटिकानंतर्यमुत्तरपेटिकायामुक्तमिति दर्शयति । साक्षाद्विरोधमुखेन श्रुत्युपसर्जनश्रुतिसिद्धबह्वसम्भव्यतिव्याप्तमित्याद्युक्तया तदधिकरणानामपि क्रमे निमित्तं सूचयतीति ध्येयम् ॥ एवं हेतुमुखयुक्तिविरोधेष्वित्यनेन पूर्वाधिकरणानि सप्तापि हेतुमुखयुक्तिविरोध-परिहाररूपत्वेनैका पेटिकेत्यपि सूचयति ॥ ननु भवदुक्तोपाधिकरणोपाधयो ऽनुव्याख्यानादिष्वनुक्ता इत्याशङ्क्य बहुयुक्तय इति पदेनानेकाधिकरणोपाधयः सङ्गृहीता इति मनसि निधायाह ॥ अत्रानुव्याख्यान इति ॥ बहुमतयुक्तया दृढत्वेन बहुमतयुक्तया । दृढत्वं च व्याघातपर्यवसायितया ॥ ६ ॥

**इति द्वितीयाध्यायस्य प्रथमः पादः ॥ ६ ॥**

****

