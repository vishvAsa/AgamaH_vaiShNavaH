+++
title = "०३ मुक्तावभेदः न सिध्यतीति सिद्धान्तनिरूपणम्"

+++


## सिद्धान्तमाह

**मुक्तावभेदः न सिध्यतीति सिद्धान्तनिरूपणम्**

## **तात्पर्यचन्द्रिका**

सिद्धान्तमाह ॥ नञध्याहारेणेत्यादिना ॥ अयं भावः ॥

वाक्यान्तरविरोधाच्च पूर्वापरविरोधतः ।

उपपत्तिविरोधाच्च नैव युक्तं मतत्रयम् ॥ १ ॥

उक्तं द्विविधं पक्षत्रयमपि मुक्तावभेदसापेक्षम् । स एव त्वसिद्धः । ‘‘एकीभवन्ती’’ति श्रुतेर्भाष्ये ‘‘यथोदक’’मिति श्रुत्यन्तरादि विरोधोक्तेः । न्यायविवरणे च ‘‘निरञ्जनः परमं साम्य’’मिति पूर्ववाक्यविरोधस्य ‘‘परात्परं पुरुषमुपैति दिव्य’’मित्युत्तर वाक्यविरोधस्य चोक्तेः । अभेदपरत्वे च परेणाव्ययेनेति तृतीया स्यान्न तु सप्तमी । तथा ‘‘सायं गोष्ठे गाव एकीभवन्ती’’तिवत्स्थानैक्यस्यैव प्रतीतेः । तथा ‘‘कर्माणि विज्ञानमयश्च आत्मे’’ति पूर्ववाक्यस्थकर्म शब्दविरोधः । कर्मणां ब्रह्मणैक्यायोगादित्यादिबाधकानां च ग्रन्थान्तर उक्तेः । भेदाभेदपक्षेऽपि पूर्वमप्यभेदस्य विद्यमानत्वेनाद्यांत्यपक्षयोश् च्विप्रत्ययस्य चायोगान् मध्यांत्यपक्षयोः ‘‘नान्यदन्यत्व’’मित्यनुव्याख्यानोक्तोपपत्तिविरोधाच्चान्यपरत्वात् । किं च

भिन्ननद्यब्धिदृष्टान्तं वदन्तीयं श्रुतिः स्वयम् ।

गौणार्थपरतां स्वस्या आचष्टे स्पष्टमेव नः ॥ १ ॥

श्रूयते हि ‘‘एकीभवन्ती’’त्यस्यानन्तरमेव ‘‘यथा नद्यः स्यन्दमानाः समुद्रायणाः समुद्रं प्राप्यास्तं गच्छन्ती’’ति भिन्ननदीसमुद्रदृष्टान्तः । एवं च

रथ्याजलं विष्णुपदीजलेनैकत्वमागतम् ।

इतस्ततो गता गावः सायमेकत्वमागताः ॥ १ ॥

एकीभूता तु सा सेनापाण्डवानभ्यवर्तत ।

इत्यादिवद्भवेदेकीभवन्तीत्यादिवेदवाक् ॥ २ ॥

न च जलस्य जलान्तरमेलनेनैक्यम् । ‘‘तादृगेवे’’ति भाष्योक्तसावधारण श्रुत्या ‘‘यतो वृद्धिः प्रदृश्यत’’ इति सयुक्तिकस्मृत्या च विरोधात् । किं च

मानभेदात्स्पर्शरसपूर्वभेदाच्च नीरयोः ।

मेलनेऽप्यभिदानास्ति यथैव क्षीरनीरयोः ॥ १ ॥

न केवलं ‘‘यतो वृद्धि’’रिति स्मृत्युक्तं परिमाणभेदमात्रम् । किन्तु शीतोष्णयोर्मधुरोषरयोस्सङ्गतसरित्सम्बन्धिजलयोर्मेलने स्पर्शादिभेदोऽपि दृश्यते । अन्यथा हंसेन विविच्यमानयोः क्षीरनीरयोरप्यभेदः स्यात् । द्रुतस्वर्णताम्रयोर्मेलनेनाभेदे तत्कार्ये पणादौ केवलस्वर्णादि कार्यपणान्मूल्यादिभेदश्च न स्यात् । क्षीरे सिक्ता सुरा च क्षीरं स्यात् । प्रसिद्धश्च लोके सङ्गतानां कृष्णादिसप्तनदीजलानां गङ्गादिसहस्रनदीजलानां च पुनः प्रत्येकं समुद्रसङ्गमार्थं विभक्तानां विलक्षणपूर्वरूपरसादिमत्तया भेदः । किञ्च ‘‘अवस्थितेरिति काशकृत्स्न’’ इति सूत्रे भामत्यामेव ‘‘का पुनर्नद्यभिमता आयुष्मतः । किं पाथः परमाणव उतैषां संस्थानभेद आहोस्वित्तदारब्धोऽवयवी । तत्र संस्थानभेदस्य वाऽवयविनो वा समुद्र निवेशे विनाशात्कस्य समुद्रेणैकता । नदीपाथः परमाणूनां तु समुद्रपाथः परमाणुभ्यः पूर्वावस्थितेभ्यो भेद एव । नाभेदः । एवं समुद्रादपि तेषां भेद एवे’’त्यादिना नदीसमुद्रयोरभेदो निरस्तः । एवं च

माषादिवच्च राश्यादौ सभादौ ब्राह्मणादिवत् ।

जले जलान्तरस्यापि संश्लेषो न त्वभिन्नता ॥ १ ॥

द्रवद्रव्यत्वेनान्योन्यं व्यामिश्रणात्तु भेदाप्रतीतिरिति ।

### **प्रकाशिका**

सङ्ग्रहं व्याचष्टे ॥ उक्तं द्विविधमिति ॥ एकपदलक्षणयोभयपदलक्षणयेत्युक्तद्विविधमित्यर्थः । प्राक् त्रैविध्योक्तावप्येक पदलक्षणापक्षेऽवान्तरभेदमविवक्षितत्वाद्विविधमित्युक्तम् । श्रौतत्वात्कथमसिद्ध इत्यत आह ॥ एकीभवन्तीति ॥ ‘‘उदकं तूदके सिक्त’’मिति स्मृतिरादिपदार्थः ॥ द्वितीयपादं विवृणोति ॥ न्यायविवरणे चेति ॥ एतेन ‘‘निरञ्जन’’ इत्यादिटीकैतन्मूलेत्युक्तं भवति । तृतीयपादं व्यनक्ति ॥ अभेदेति ॥ सहयोगे तृतीयाभिधानादिति भावः । ननु कर्माण्येकीभवन्तीत्यस्य चित्स्वरूपे भ्रांत्यारोपितानि ज्ञानेन निवर्त्यंत इत्यभिप्राय इत्यत आह ॥ इत्यादिबाधकानां चेति ॥ तथात्वे विज्ञानात्मनोऽपि निवृत्तिस्स्यात् । सकृच्छतैकीभावशब्दस्यार्थद्वयायोगात् । ‘‘आकाशस्सम्भूत’’ इत्यादौ त्वनन्यगत्या तथात्वमुपेयते । किञ्च कर्मणां निवृत्त्युपगतौ तेषां कलात्वेन ‘‘गताः कलाः पञ्चदशे’’त्यत्र कर्मभिस्सह षोडशकला इत्येवोक्तिस्स्यान्न तु पृथङि्नवृत्त्युक्तिः । ‘‘किं च कर्मणां विज्ञानात्मना सहोक्तिश्च व्यर्था । निवृत्त्यर्थत्वे ‘‘एकीभवन्ती’’त्यत्रामुख्यार्थत्वस्य त्वयापि स्वीकार्यत्वा’’दित्यादीनां तत्वनिर्णयटीकायां न्यायामृते चोक्तेरित्यर्थः । ननु स्थानैक्यपरत्वेऽमुख्यार्थत्वं श्रुतेस्स्यादिति चेन्न । कथितबाधकैर्मुख्यार्थत्यागस्यावश्यकत्वात् । वाक्यशेषबलाच्च मुख्यार्थत्यागो युज्यत इति भावेनाह ॥ किं चेति ॥ अयं च परिहारो भाष्ये यथोदकं शुद्धे शुद्धमित्यादिस्मृत्युक्तया तुल्यन्यायतया सूचितः । तत्वनिर्णये कण्ठोक्तः । व्याचष्टे ॥ श्रूयते हीति ॥ पर्यवसितं श्रुत्यर्थमाह ॥ एवं चेति ॥ रथ्येति स्वसङ्ग्रहः ॥ एकीभूतेति ॥ न्यायविवरणोक्तो मत्यैक्ये दृष्टान्तोऽयम् । प्राक्तनद्वयं तु स्थानैक्ये । तदुक्तं

जीवस्य परमैक्यं तु बुद्धिसारूप्यमेव तु ।

एकस्थाननिवासो वा व्यक्तिस्थानमपेक्ष्य तु ॥ इति ।

भिन्ननदीत्युक्तं भेदं साधयति ॥ न चेति ॥ ननु मानभेदाद्भेदः प्रागेव ‘‘यतो वृद्धि’’रिति स्मृत्युक्तया साधितः । पुनः कथं सङ्ग्रहे तदुपादानमित्यतो विवृणोति ॥ न केवलमिति ॥ द्रुतेति ॥ द्रवीभूतेत्यर्थः । ननु भवतु लोके वृद्ध्याद्युपलम्भेन भेदः । नदीसमुद्रयोस्तु तदनुपलम्भात्कथं भेद इति चेन्न । तुल्यन्यायतयाऽनुमानसिद्धत्वात् । ‘‘न हि भिन्नानां नदीजलपरमाणूनां सामुद्राणुभिरैक्यं युज्यत’’ इति तत्वनिर्णयादौ भगवत्पादादिभिर्भेदसमर्थनाच्च । अङ्गीकृतश्च त्वयापीत्याह ॥ किं चेति ॥ दृष्टान्ते भेदोपलम्भोऽस्ति नात्रेत्यतो बीजमाह ॥ द्रवेति ॥

### **चन्द्रिकाविवृतिः**

उक्तं द्विविधमिति ॥ अन्यतरपदाक्षणया पदद्वयाक्षणया वा प्रवृत्तं पूर्वपक्षत्रयमित्यर्थः ॥ उपपत्तिविरोधाच्चेति पदं व्याचष्टे ॥ अभेदपरत्वे चेत्यादि ॥ आद्यंतपक्षयोरिति ॥ पूर्वमभेदः पश्चादप्यभेद इत्याद्यः ॥ अंत्यस्तु पूर्वं भेदाभेदौ पश्चादभेद इति ॥ मध्यमस्तु पूर्वं भेदः पश्चादभेद इति स्फुटं प्रागुक्तम् ॥ तत्र भेदाभेदपक्षे च्विप्रत्ययो नानुपपन्नः ॥ पूर्वं भेदस्य सत्त्वेन पश्चादेकाभवन्तीति वक्तुं शक्यत्वादित्यतः पूर्ववाक्यशेषः प्रवृत्तः ॥ भेदाभेदपक्षेऽपीति वाक्यशेषबलाच्च परेऽव्यय इति वाक्यस्य भेदपरत्वमेवाङ्गीकर्तव्यमित्यत आह ॥ किञ्च भिन्ननदीति ॥ भाष्योक्तपरिमाणभेदः भेदज्ञापक उपाक्षणमित्यभिप्रेत्य स्वयं तदनुवादपूर्वकं भेदज्ञापकानि सङ्गृह्याह ॥ किञ्च मानभेदादिति ॥ द्रुतशब्देन द्रवीभाव उच्यते ॥ पाथःपरमाणव उदकपरमाणवः । अभेदो निरस्त इति ॥ तथा च दृष्टांतेनैवाभेदोक्तौ कथं न व्याहतिरिति भावः ॥

