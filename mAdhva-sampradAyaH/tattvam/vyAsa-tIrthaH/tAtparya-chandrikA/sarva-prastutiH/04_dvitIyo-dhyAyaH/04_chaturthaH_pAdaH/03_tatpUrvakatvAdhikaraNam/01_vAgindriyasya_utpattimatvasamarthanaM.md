+++
title = "०१ वागिन्द्रियस्य उत्पत्तिमत्वसमर्थनम्"

+++


## अत्रोक्तं ब्रह्मण; सर्वस्रष्टृत्वं..

# **तत्पूर्वकत्वाधिकरणम्**

## **तात्पर्यचन्द्रिका**

**वागिन्द्रियस्य उत्पत्तिमत्वसमर्थनम्**

॥ ॐ तत्पूर्वकत्वाद्वाचः ॐ ॥

अत्रोक्तं ब्रह्मण; सर्वस्रष्टृत्वं किं वाङ्नित्यत्व श्रुतिविरुद्धं नवेति चिन्ता । तदर्थं वाङ्नित्यत्वश्रुतिर्मुख्यार्थोत गौणीति । तदर्थं गौणत्वे ‘‘अस्यां हि श्रुतिरवतिष्ठत’’ इति श्रुतं नित्यवेदाश्रयत्वमयुक्तमुत युक्तमिति । तदर्थं वेदाश्रयत्वं किं वेदोच्चारणसामर्थ्यं किं वा तत्सन्निधियोग्यतेति । सामर्थ्यरूपत्वे सदा वेदोच्चारणसमर्थस्य वागिन्द्रियस्योपचयकल्पनं व्यर्थमिति नित्यत्वश्रुतिर्मुख्यार्था । अन्यथा तु गौणी । ‘‘न च विशेषश्रुतिविरोध’’ इति पूर्वपक्षन्यायविवरणे विशेषश्रुतिर्नाम नाद्याधिकरण इव विशिष्य धर्मिनिर्देशमात्रम् । तत्साङ्कर्यात् । नापि द्वितीय इवान्येषामनित्यत्वोक्तिः । तत्साङ्कर्यादेव । भाष्योक्ते ‘‘नित्यये’’ त्यादिविशेषवाक्ये तदभावाच्च । किन्तु निरवकाशवाक्यशेषसाहित्यमपीत्याह ॥ वाक्यशेषादिति ॥ ‘‘विशेषश्रुते’’रिति सिद्धान्तन्यायविवरणे पूर्वाधिकरणयोरिव विशिष्य कीर्तनमात्रं न विवक्षितम् । किन्तु निरवकाशवाक्यशेषसाहित्यमपीत्याह ॥ पूर्ववाक्यबलेनेति ॥ उपलक्षणञ्चैतत् । ‘‘मनसो वागुदपद्यत वाचो व्याहरण’’मिति न्यायविवरणोक्तश्रुतिस्थोत्तरवाक्यबलेनेत्यपि ग्राह्यम् ॥

मनसः सकाशादिति ॥ ‘‘उत्पत्तिर्मनस’’ इतिभाष्योक्तस्मृतौ मनस इति पञ्चमी । न तु षष्ठीत्यर्थः । ननु वाचो नित्यत्वं नित्यवेदाश्रयत्वेनैव । न तु स्वरूपेण । वाक्यशेषे तदाश्रयत्वोक्तेः । अनित्यत्वं तु नानित्यपुराणाद्यश्रयत्वेन । किन्तु स्वरूपेणैव । वाक्यशेषे तदाश्रयत्वानुक्तेरिति तटस्थशङ्कां निरस्यति ॥ एवञ्च समाख्यानुरोध इति ॥ समाख्याश्रुतौ ‘‘अनित्या वाव स्मृतय’’ इति वागिन्द्रियाश्रितस्मृतीनामनित्यत्वोक्तेरिहापि तदाश्रयत्वेनैवानित्यत्वं विवक्षितम् । न तु स्वरूपेणेत्यर्थः ॥ अन्यथेति ॥ स्वरूपेणैव नित्यत्वानित्यत्वविवक्षायां विरोधात् स्वरूपेण नित्यत्वमुपचितांशैरनित्यत्वमिति विवक्षायाञ्च वाक्यशेषादौ नित्यवेदाश्रयत्वाद्युक्तययोगाद् वाक्शब्देन वेदविवक्षायाञ्च ‘‘अस्यां हि श्रुतिरवतिष्ठत’’ इति वाक्यशेषविरोधाद् अन्यथा वाक्यार्थो न युक्त इत्यर्थः ।

अन्ये तु ‘‘तथे’’ त्यादीनि ‘‘तत्पूर्वकत्वा’’ दित्यन्तानि सूत्राण्येकमधिकरणम् । तत्र प्राणा अनादयः । ‘‘तत्तेजोऽसृजते’’ ति छान्दोग्ये सृष्टिप्रकरणे प्राणानाॠ जन्माश्रवणात् । न चैवं वियदाद्यधिकरणैर्गतार्थता । ‘‘असद्वा इदमग्र आसीत्तदाहुः किं तदसदासीदिति ऋषयो वाव ते अग्रे असदासीत् तदाहुःके ते ऋषय इति प्राणा वाव ऋषय’’ इति जगदुत्पत्तेः प्राक् प्राणानां सत्त्वश्रुतेरिहाधिकत्वादिति प्राप्ते ‘‘एतस्माज्जायते प्राणो मनः सर्वैद्रियाणि च । खं वायुर्ज्योति’’रित्यादौ जन्मश्रवणात् ‘‘असद्वा’’इत्यादेश्चावान्तरप्रलयपरत्वात्सादय इति सिद्धान्त इत्याहुः । तन्न । एतस्मादिति श्रुतावुत्पत्तौ श्रुतायामपि क्वचिदश्रवणमात्रेण पूर्वपक्षानुदयात् । आकाशवाय्वादिष्वपि ‘‘वायुश्चान्तरिक्षञ्चैतदमृतम् आपो वा इदमग्र आसु’’रिति श्रवणेनेह ततोऽधिकाशङ्काभावच्च । तत्रामृतत्वाग्रत्वयोरापेक्षिकत्व इहाप्यग्रत्वं तथास्तु । तत्राप्शब्दस्य ब्रह्मणि समन्वय इहापि प्राणादिशब्दस्य सोऽस्तु । मम तु भाष्योक्तश्रुतौ स्मृतौ च प्राणानां भूतकारणत्वोक्तिरुपादाननिषेधश्च भूतेभ्योऽधिक इति पूर्वपक्षोदयः । किञ्च प्राणानां स्वरूपेण सादित्व सिद्धान्तो ‘‘नित्यान्येतानि सौक्ष्म्येणे’’ त्यादिभाष्योक्तस्मृतिविरुद्धः ।

यच्चोक्तम् उत्पत्तिश्रुतिर्नामुख्यार्था । गौणत्वासम्भवादिति ‘‘गौणी’’ति सूत्रार्थ इति । तन्न । मम रीत्या वियदधिकरणस्थेन ‘‘गौणी’’ति सूत्रेणेवात्रत्येनापि तेनावश्यवक्तव्यस्यानादित्वश्रुति र्गौणीत्यस्यार्थस्य प्रतिज्ञाध्याहारादिकं विनैवोक्तिसम्भवे उत्पत्तिश्रुतेर्गौणत्वस्यासम्भवादित्यस्यार्थस्य नामुख्यार्थेति प्रतिज्ञाध्याहारेणाश्रुतसमस्तावयवषष्ठीकल्पनादिना चोक्तययोगात् । प्रतिज्ञानुपरोधादिति सूत्रं तु परमते नास्त्येव । यच्चोक्तं ‘‘एतस्मा’’दिति वाक्य आकाशादिभ्यः प्राचीनेषु प्राणादिषु श्रुतं ‘‘जायत’’ इत्येकमेव पदमुत्तरस्मिन्नाकाशादावप्यनुवर्तते । आकाशादेश्च मुख्यमेव जन्मेति प्राणानामपि तथा । सकृत्प्रयुक्तस्य ‘‘जायत’’ इति पदस्य वृत्तिद्वयायोगादिति तदिति सूत्रार्थ इति । तन्न । मम रीत्या सौत्रस्य तच्छब्दस्य ‘‘तथा प्राणा’’ इति पूर्वसूत्रनिर्दिष्टप्राणपरतया तथा इन्द्रियोत्पत्त्यनुत्पत्तिश्रुतिविरोधनिरासानन्तरमधिकाशङ्कयोत्थितस्येन्द्रिय-विशेषमनोनित्यत्वानित्यत्वश्रुतिविरोधस्यावश्यनिरसनी यस्य निरासेन चाधिकरणान्तरत्वसम्भवे तच्छब्दस्य पूर्वसूत्रानिर्दिष्टाकाशादिपरतया मुख्याबाधेनैवागौणत्वसिद्धेरवश्यावक्तव्यस्य गौणत्वे बाधकस्योक्त्या च पूर्वशेषत्वायोगात् । सर्वाणि भूतानि व्युच्चरन्तीति श्रुत्यन्तरे श्रुतस्य व्युच्चरन्तिशब्दस्य पूर्वैः प्राणादिभिरपि सम्बन्धाङ्गीकारेण तत्सङ्ग्रहार्थं तत्सहश्रुतेश्चेत्येव सूत्रणीयत्वेन ‘‘तत्प्राक्श्रुतेश्चे’’ति सूत्रणायोगाच्च । मम मते तु प्राक्शब्देनैव मनसो लाभात्सूत्रे मनःपदाभावः । तथाऽधिकरणान्तरत्वेऽपि भाष्योक्तरीत्याऽनुक्तसमुच्चयार्थश्चशब्दश्च युक्तस्स्यात् ।

### **प्रकाशिका**

पूर्वत्र ‘‘प्रकृतेन्द्रिये’’त्यादिटीकाव्याख्यानेनैवेहापि ‘‘प्रकृतेन्द्रियान्तःपातिवागिन्द्रिय’’मिति टीकापि सङ्गतिसूचकत्वेन व्याख्यातेत्यत्रत्यपूर्वपक्षटीकारीत्या नित्यं वेदोच्चारणसमर्थस्य वागिन्द्रियस्य व्यर्थमुपचयकल्पनमिति पूर्वस्माद्विशिष्य शङ्कोत्थानात्पूर्वानन्तर्यं च स्पष्टमिति वा परमतदोषोक्तिप्रस्तावे स्पष्टयिष्यमाणत्वाद्वाऽत्र सङ्गत्यनुक्तिः । सङ्गतिटीकां विवृण्वन् पूर्वोत्तर पक्षटीकासूचितचिन्तापरंपरां वदन् फलफलिभावं चाह ॥ अत्रेति ॥ टीकाक्षरार्थमाह ॥ न च विशेषेत्यादिना ॥ ‘‘न च वाग्वाव नित्येति विशेषश्रुतिविरोध’’ इति न्यायविवरणवाक्येऽपेक्षितांशोक्तिमात्रमित्यविसंवादः । एवमग्रेऽपि ॥ उत्तरवाक्येति ॥ ‘‘वाचो व्याहरण’’मित्युत्तरवाक्येत्यर्थः ॥ तटस्थेति ॥ वाचो नित्यत्ववादिनः पूर्वपक्षिण एवं शङ्कानुदयादिति भावः ॥

अन्ये त्विति ॥ अभ्यधिकाशङ्कां वक्तुं गतार्थत्वमाशङ्कते ॥ न चैवमिति ॥ तन्मते ‘‘एतेन मातरिश्वे’’त्यादेरपि भूतोत्पत्तिसाधनार्थत्वाद्वियदाद्यधिकरणैरित्युक्तम् । एकविज्ञानेन सर्वविज्ञानप्रतिज्ञाविरोधादिभिः प्राणानामप्युत्पत्तिसिद्धेरिति भावः । ननु भवतामपि ‘‘प्राणा वा इदमग्र आसु’’रिति भाष्योक्तश्रुतिः ‘‘आपो वा इदमग्र आसु’’रिति श्रुतितुल्येत्यत आह ॥ मम त्विति ॥ श्रुतौ स्मृतौ चेति यथाक्रमं भूतकारणत्वेत्यादिनाऽन्वयः । यद्यपीदं टीकायां नोक्तम् । तथापि ‘‘तेभ्यो भूतानि जज्ञिर इति भूतकारणत्वश्रुते’’रिति तत्वप्रदीपोक्तेर्भूतकारणत्वोक्तिरधिकेत्युक्तम् । भूतोत्पत्तेः प्रागपि सतामुत्पत्तिरयुक्तेत्यधिका शङ्केत्यर्थः । सिद्धान्तं च निराह ॥ किञ्चेति ॥ एतेन प्राणा उत्पद्यंत इत्याद्यसूत्रप्रतिज्ञार्थो दूषितः । अधिकाशङ्कायोगोक्तया तथेत्यतिदेशांशोऽपि निरस्तः । ‘‘गौण्यसम्भवा’’दिति द्वितीयार्थं च निराह ॥ यच्चेति ॥ अन्यैरित्यन्वेति । गौण्या असम्भवो गौण्यसम्भवस्तस्मादिति विग्रहे तत्तात्पर्यार्थमाह ॥ गौणत्वेति ॥ एकविज्ञानेन सर्वविज्ञानप्रतिज्ञाविरोधादिप्रसङ्गादिति भावः ॥ गौणीति सूत्रेणेवेति ॥ एतेन त्वन्मते तु श्रुत्यादिविरोधेनाकाशोत्पत्त्यसम्भवात्तदुत्पत्तिश्रुतिर्गौणीति वियदधिकरणे व्याख्यातम् । इह तु बहिरेव साध्यमध्याहृत्य केवलहेतुमात्रपरतया व्याख्यातमिति वैरूप्यमिति सूचितम् ॥ अवश्येति ॥ अन्यथा प्राणोत्पत्तेरसिद्धेरिति भावः ॥ अश्रुतेति ॥ अश्रुता या षष्ठी समस्तस्य समासं प्राप्तस्य गौण्यसम्भवादिति वाक्यस्य योऽवयवो गौणीति पदरूपस्तत्सम्बन्धिनी तस्याः कल्पनादिनेत्यर्थः । आदिपदेन त्वप्रत्ययकल्पनं ग्राह्यम् । ‘‘तत्प्राक् श्रुतेश्चे’’त्येतदर्थमनूद्य निराह ॥ यच्चेति ॥ सौत्रतच्छब्दार्थमाह ॥ आकाशादिभ्य इति ॥ प्राक्शब्दार्थः प्राचीनेष्विति ॥ श्रुतेश्च जायत इति शब्दस्येति शेषं मत्वाऽर्थमाह ॥ श्रुतिमित्यादि ॥ अत्रापि सूत्र उत्पत्तिश्रुतिरमुख्यार्थेत्यन्वयः । अवश्यावक्तव्यत्वे हेतुर्मुख्याबाधेनैवागौणत्वसिद्धेरिति ॥ पूर्वेति ॥ पूर्वाधिकरणशेषत्वायोगादित्यर्थः ॥ श्रुत्यन्तर इति ॥ ‘‘एतस्मादात्मनस्सर्वे प्राणास्सर्वाणि भूतानि व्युच्चरन्ती’’ति श्रुत्यन्तर इत्यर्थः ॥ अङ्गीकारेणेति ॥ परभाष्येऽपि हि ‘‘यत्रापि च पश्चाच्छत उत्पत्तिवचनः शब्दः पूर्वैस्सम्बध्यते तत्राप्येष एव न्यायः । यथा सर्वाणि भूतानि व्युच्चरन्तीत्ययमन्ते पठितो व्युच्चरन्तिशब्द’’ इत्युक्तेः ‘‘तत्प्राक् श्रुते’’रित्युक्तया ‘‘एतस्माज्जायत’’ इत्यस्यैव ग्रहणापत्त्या व्युच्चरन्तीत्यस्यापि सङ्ग्रहार्थं तत्पश्चाच्छतेरित्युक्तौ तच्छब्दस्य पूर्वसूत्रप्रकृतप्राणपरत्वसम्भवेऽपि ‘‘एतस्माज्जायत’’ इति प्राक् श्रुतजन्मवाचिपदोपेतश्रुत्यसङ्ग्रहापत्तेरुभयसङ्ग्रहाय सौत्रतच्छब्दस्य पूर्वसूत्रप्रकृतप्राणपरत्वाय च तत्सहेत्येव सूत्रणीयम् । तैः प्राणैः सह भूतानां जन्मश्रुतेरिति वा तैर्भूतैस्सह प्राणानां जन्मश्रुतेरिति वा व्याख्यानसम्भवादित्यर्थः । सिद्धान्तेऽपि तत्प्राङ्मनश्श्रुतेरिति निर्देशः स्यादित्यत आह ॥ मम मते त्विति ॥ चकारः पूर्वशेषतासूचक इत्यत आह ॥ तथेति ॥ ‘‘सर्वधर्मोपपत्तेश्चे’’त्यादाविवेति भावः ।

### **चन्द्रिकाविवृतिः**

॥ ॐ तत्पूर्वकत्त्वाद्वाचः ॐ ॥ त्रेधाऽनंतरसङ्गतिमभिप्रेत्याह ॥ पूर्वरूपेति (?) ॥ कारणत्त्वसाधारणत्त्वज्ञानेन्द्रियत्त्वमनोविचारानन्तरमित्यर्थः ॥ वेदोच्चारणसामर्थ्यमिति । सामर्थ्यं शक्तिविशेषः । योग्यता तु तदतिरिक्तैव । अत एवायमिदं कर्तुं योग्यो भवति ॥ परं तं समर्थ इति वदन्ति । तत्सांकर्यात्तदधिकरणयुक्तिसांकर्यात् ॥ तदभावादिति ॥ नित्ययाऽनित्ययेत्यादिवाक्ये अन्ये भ्यो नित्येभ्यः सकाशाद्विशिष्य वाचः पूर्वपक्ष्याद्यभिमतकोटिमत्त्वेन कार्तनाभावादित्यर्थः ॥ अन्येत्त्वित्यादिग्रन्थस्य परभाष्यटीकादिपर्यालोचनयार्थो बोध्यः

