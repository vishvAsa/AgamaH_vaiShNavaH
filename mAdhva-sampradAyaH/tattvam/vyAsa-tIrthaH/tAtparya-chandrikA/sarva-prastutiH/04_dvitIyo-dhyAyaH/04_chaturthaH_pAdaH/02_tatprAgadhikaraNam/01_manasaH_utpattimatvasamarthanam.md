+++
title = "०१ मनस उत्पत्तिमत्वसमर्थनम्"

+++


## अवान्तरसङ्गतिं सूचयितुं प्रकृतेन्द्रियान्तर्गतमित्युक्तम्

# **तत्प्रागधिकरणम्**

## **तात्पर्यचन्द्रिका**

**मनस उत्पत्तिमत्वसमर्थनम्**

॥ ॐ तत्प्राक् श्रुतेश्च ॐ ॥

अवान्तरसङ्गतिं सूचयितुं प्रकृतेन्द्रियान्तर्गतमित्युक्तम् ।

अत्रोक्तं ब्रह्मणः सर्वस्रष्टृत्वं मनोऽनादित्वश्रुतिविरुद्धं न वेति चिन्ता । तदर्थं मनोऽनादित्वश्रुतिर्मुख्यार्थोत गौणीति । तदर्थं गौणत्व इन्द्रियान्तराणामनित्यत्वमुक्त्वा मनसोनित्यत्वोक्तिर्युक्ता नवेति । तदर्थं मनसः सृष्टिकाले किमिन्द्रियान्तराणामिव बह्ववयवोपचयः किं वाल्पावयवोपचय इति । ‘‘विशेषश्रुतिविरोध’’ इति पूर्वपक्षन्यायविवरणे पूर्वाधिकरण इव विशेषश्रुतिर्न विशिष्य धर्मिनिर्देशमात्रम् । ‘‘एतस्माज्जायते प्राणो मन’’ इति सादित्वेऽपि तस्य सत्त्वात् । ‘‘प्राणा एवानादय’’ इतीन्द्रियेष्वपि तस्य सत्त्वेन पूर्वाधिकरणसाङ्कर्यापाताच्च । असाङ्कर्यस्य च ‘‘तत्र स्पष्टार्थवच्छतिः । विशेषश्रुतिवैरूप्य’’ मित्याद्यनुव्याख्यान उक्तत्वात् । किंत्विन्द्रियान्तराण्यनित्यकोटौ निक्षिप्य मनसो नित्यत्वोक्तिरित्याह ॥ इन्द्रियाणामनित्यत्वमिति ॥ ‘‘विशेषश्रुते’’रिति सिद्धान्तन्यायविवरणे विशेषश्रुतिर्न पूर्वपक्ष इवेन्द्रियान्तराणि नित्यकोटौ निक्षिप्य मनसोऽनित्यत्वोक्तिः । विषयवाक्ये तदभावात् । इन्द्रियान्तराणां नित्यकोटिनिवेशस्य सिद्धान्तविरोधित्वाच्च । किन्तु पृथक्कीर्तनमात्रम् । तावता निरवकाशत्वसिद्धेरित्याह ॥ अनेन सौत्रस्य प्राक्शब्दस्य न केवलं मनोविषयसूचनं फलम् । किन्तु श्रुतेर्निरवकाशत्वसूचनमपीत्युक्तं भवति । तस्य फलान्तरमप्याह ॥ न चेति ॥

### **प्रकाशिका**

अवान्तरेति ॥ कृत्स्नप्राणोत्पत्त्याक्षेपसमाधानरूपावान्तरसङ्गतिमित्यर्थः । पूर्वोत्तरपक्षटीकासूचिताश्चिंताः सन्देहटीकां विवृण्वन्नाह ॥ अत्रेति ॥ यदि बह्ववयवोपचयस्तदा तादृशेन्द्रियेभ्यो विशिष्य नित्यत्वोक्तय योगादनादित्वश्रुतिर्मुख्यार्था । पक्षान्तरे तु नेति भावः ॥ सादित्व इति ॥ उत्पत्तिमत्त्वेऽपीत्यर्थः ॥ निरवकाशत्वेति ॥ विशिष्य जन्माभिधायकत्वरूपेत्यर्थः । फलान्तरं पूर्वोत्पन्नत्वरूपमित्यर्थः ॥

### **चन्द्रिकाविवृतिः**

॥ ॐ तत्प्राक् श्रुतेश्च ॐ ॥ सङ्गतिं सूचयितुमिति ॥ अनेनेन्द्रियसामान्यविचारानन्तरं तद्विशेषमनोविचारात् सामान्यविशेषाभावरूपा सङ्गतिः सूचितेति ध्येयम् ॥ विशिष्य धर्मिनिर्देश-मात्रत्त्वमेव विशेषश्रुतित्त्वमस्तु । पूर्वाधिकरणेनैतादृशयुक्तिसाम्येऽपि दोषाभावादित्यत आह ॥ असांकार्यस्य चेति ॥ पृथक्कार्त्तनमिति ॥ एतस्मादित्यादिवाक्ये सर्वेन्द्रियाणीत्यनेन सामान्याकारेण मनसोऽप्युत्पत्तिमुक्त्वा पुनर्मन इति पृथक्कार्त्तनं विशेषश्रुतिरूपं निरवकाशमेवेत्यर्थः ॥ अनेन सौत्रस्येति ॥ तेभ्यः प्राक् इन्द्रियेभ्यः प्राक् श्रुतेरित्युक्ते एतस्मादित्यादिवाक्ये इन्द्रियेभ्यः प्राक् श्रुतं मन एव । तथा च तदेवात्र विषय इति सूचितम् ॥ प्राक्पदेनैव इन्द्रियेभ्यः प्राक् श्रुतिस् तत्पूर्वं पृथक् मनसः कार्तनमिति यावत् ॥ तथा च एतस्मादित्यादिश्रुतेर्निरवकाशत्त्वं सूचितमिति ध्येयम् ॥ फलान्तरमिति ॥ इन्द्रियाणामनित्यत्त्वमुक्त्वा विशिष्य मनोनित्यत्त्वाभिधानादिति पूर्वपक्ष्युक्तयुक्तेरन्यथा सिद्धत्वरूप-फलान्तरमित्यर्थः ॥

