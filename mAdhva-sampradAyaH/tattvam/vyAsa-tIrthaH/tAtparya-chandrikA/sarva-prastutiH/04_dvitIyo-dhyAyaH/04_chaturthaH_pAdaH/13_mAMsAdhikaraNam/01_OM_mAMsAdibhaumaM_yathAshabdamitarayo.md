+++
title = "०१ ॐ मांसादिभौमं यथाशब्दमितरयोश्च ॐ"

+++


## पूर्वं देहादेः कर्तोक्तः

# **मांसाधिकरणम्**

## **तात्पर्यचन्द्रिका**

॥ ॐ मांसादिभौमं यथाशब्दमितरयोश्च ॐ ॥

पूर्वं देहादेः कर्तोक्तः । इहोपादानमुच्यत इति सङ्गतिः । अत्र श्रुतिसमन्वयेनोक्तं ब्रह्मणः सर्वस्रष्टृत्वादिकमयुक्तमुत युक्तमिति चिन्ता । तदर्थं श्रुतिरप्रमाणं न वेति । तदर्थं देहादेर्भूतत्रयात्मकत्वश्रुतिरप्रमाणं न वेति । तदर्थं मांसादेस्तर्पकत्वयुक्तयनुगृहीतयाऽऽप्यत्वादिश्रुत्या बाधिता न वेति । तदर्थं भूतत्रयात्मकत्वेऽप्याप्यत्वादिश्रुत्यादिकं तत्तद्भूतस्य विशेषसंयोगेन नोपपद्यत उतोपपद्यत इति ॥ नोक्तदोष इति ॥ पुनर्विशेषोक्तययोग इत्युक्तदोषो नेत्यर्थः । यदुक्तं परेषां भाष्ये उत्तरसूत्रविषयप्रदर्शनाय मांसादिसर्वभौतिकं त्रिवृत्कृतभूतकार्यमिति मांसादीति सूत्रेणोक्त्वा यदि सर्वं त्रिवृत्कृतभूतकार्यं तर्हि कथं तैजसमिदमाप्यमिदमिति व्यवस्थेत्याशङ्क्य भूयस्त्वाव्द्यवस्थेति समाधातुं वैशेष्यादित्युत्तरसूत्रमिति । तन्न । मांसादेस्त्रिवृत्कृतभूतकार्यत्वात्सूत्रेण विनापि भूतानां भौतेन त्रिवृत्कृतत्वमात्रेण मांसादेरपि तेन त्रिवृत्कृतभूतकार्यत्वेनाव्यवस्थाशङ्काया भूयस्त्वेन व्यवस्थेति समाधेश्च सम्भवेन मांसादिसूत्रस्य निष्फलत्वात् । भामत्यां तु ‘‘अन्नमयं हि सोम्य मनस्तेजोमयी वा’’ गिति श्रुत्यक्तं मनसःपार्थिवत्वं वाचस्तैजसत्वञ्चायुक्तम् । काणादैर्मनसो नित्यत्वोक्तेः । साङ्ख्यैश्चाहङ्कारिकत्वोक्तेरिति शङ्कानिरासार्थं मांसादीति सूत्रम् । तत्र च वाङ्मनसे इति वक्तव्ये मांसाद्यभिधानं सिद्धेन सह साध्यस्योपादाने दृष्टान्तलाभाय । यथा मांसादि भौमाद्येवं वाङ्मनसे अपि तैजसभौमे इति । काणादादिमतं तु श्रुत्यादिविरुद्धमित्युक्तम् । तन्न । साङ्ख्यादिस्मृत्यविरोधोक्तेरिहासङ्गतेः । किञ्च सौत्रेण भौमशब्देन तैजसत्वाद्युपलक्षणे ‘‘यथाशब्दमितरयो’’रिति व्यर्थम् । ‘‘मांसादी’’त्यादि शब्दोक्तलोहितमज्जारूपदृष्टान्तगताप्यतैजसत्वयोरपि भौमशब्देनैव लाभात् । अनुपलक्षणे च ‘‘मांसादी’’ त्यादिशब्दोक्तवाग्भूदार्ष्टान्तिकस्य तैजसत्वं सिध्येदिति यत्किञ्चिदेतत् । केचित्तु ‘‘अनेन जीवनेति श्रुतेर्जीवविशेष हिरण्यगर्भकर्तृकं नामरूपव्याकरणमिति पूर्वपक्षयन्ति । तन्न । जीवशब्दमात्रेण हिरण्यगर्भाप्राप्तेरिति । परोक्तं पूर्वमेव दूषितम् ॥ छ ॥ मांसाधिकरणम् ॥ १३ ॥

इति श्रीमद्ब्रह्मण्यतीर्थपूज्यपादानां शिष्येण व्यासयतिना विरचितायां श्रीमद्ब्रह्माष्यटीकाविवृतौ **तात्पर्यचन्द्रिका**यां द्वितीयाध्यायस्य चतुर्थः पादः ॥ अध्यायश्च सम्पूर्णः ॥

### **प्रकाशिका**

‘‘प्रकृतो देहः किमाप्यः किं वा पार्थिव’’ इत्यादिटीकासूचितामाह ॥ पूर्वमिति ॥ फलोक्तिपूर्वोत्तरपक्षटीकासूचिताश्चिंता आह ॥ अत्रेति ॥ आद्यचिन्ताद्वयं फलोक्तिपरटीकासूचितम् ॥ भूतत्रयात्मकत्वश्रुतिरिति ॥ ‘‘इमास्तिस्रो देवताः पुरुषं प्राप्ये’’त्यादिश्रुतिरित्यर्थः । एतदप्रामाण्ये हि पूर्वोक्तदिशा श्रुतिमात्राप्रामाण्यमिति तादर्थ्यमेतच्चिंताया इति भावः ॥ आप्यत्वादीति ॥ आप्यत्वपार्थिवत्वादिश्रुत्या भाष्याद्युक्तयेत्यर्थः । ‘‘भाष्यकृतोत्तरसूत्रशेषतया सूत्रमिदं विषयोपदर्शनपरतया व्याख्यात’’मिति भामत्युक्तं हृदि कृत्वाऽऽह ॥ उत्तरसूत्रेति ॥ यदि सर्वमिति ॥ भूतं भौतिकं चेत्यर्थः ॥ तैजसमिदमिति ॥ अस्थ्यादीत्यर्थः ॥ आप्यमिदमिति ॥ लोहितादीत्यर्थः । सूत्रेण मांसादीति सूत्रेण विनापीत्यर्थः । भौतेन भूतसम्बन्धिनाऽत्र विकृतत्वमात्रेणेत्यर्थः । तेनेत्यस्यार्थस्त्रिवृत्कृतेत्यादि । ‘‘शङ्कानिराकरणार्थत्वमप्यस्य शक्यं वक्तु’’मित्यादिनोक्तमाह ॥ भामत्यां त्विति ॥ इतरयोरप्तेजसोश्च कार्यं यथाशब्दमुपेयमित्यर्थादिति भावः । ‘‘मांसादीत्यादिपदेनाप्तेजःकार्ययोर्मज्जालोहितयोर्ग्रहण’’मिति कल्पतरूक्तं हृदि कृत्वाऽऽह ॥ मांसादीत्यादिशब्दोक्तेति ॥ वाग्भूतेति ॥ अनुपलक्षणपक्षे मांसादीत्यादिपदेन वाचो ग्रहणं कार्यम् । तथा च मांसादिभौममितरयोश्च कार्यमित्युक्त आदिपदोपात्तवाच इतरयोरित्यत्रोक्ततेजःकार्यत्वं सिध्यतीत्यर्थः । नन्वेवमितरयोरित्यत्रापामपि ग्रहणमनन्वितं स्यादिति चेत्तर्हि तदन्वयायादिपदेन प्राणस्यापि ग्रहणमस्तु । प्राण आप्यत्वानाप्यत्वविवादो नेति तदुक्तिर्व्यर्था । मनसो भौमत्वोक्तिरपि नोक्ता स्यादिति चेत्तर्हि वाङ्मनसोरेव दार्ष्टान्तिकत्वपक्षेऽपि तैजसभौमयोर्मज्जामांसयोरेव दृष्टान्ततयोपादातव्यत्वेनादिपदेन मज्जालोहितयोस्स्वशब्देन मांसस्य चेति त्रयाणामितरयोरिति भौममिति शब्दाभ्यामुक्ततेजोजलपृथिवीकार्याणां दृष्टान्ततयोपादानं कार्यम् । तदेतदभिप्रेत्याह ॥ यत्किञ्चिदेतदिति ॥ जीवशब्दमात्रेणेति ॥ तस्य साधारण्यादिति भावः ॥

निर्दोषगुणपूर्णेन श्रीप्राणपतिनेरितः ।

यदवोचमहं तेन प्रीणातु पुरुषोत्तमः ॥

**इति श्रीसुधीन्द्रगुरुपादशिष्यराघवेन्द्रयतिकृते चन्द्रिकाप्रकाशे **

**द्वितीयाध्यायस्य चतुर्थः पादः ॥ **

**अध्यायश्च सम्पूर्णः ॥ ग्रन्थश्चायं सम्पूर्णः ॥**

