+++
title = "०१ ज्ञानेन्द्रियाणि सप्तेति समर्थनम्"

+++


## प्राणानां धर्मितामाश्रित्योत्पत्तिश्चिन्तिता

# **सप्तगत्यधिकरणम्**

## **तात्पर्यचन्द्रिका**

**ज्ञानेन्द्रियाणि सप्तेति समर्थनम्**

॥ ॐ सप्तगतेर्विशेषितत्वाच्च ॐ ॥

प्राणानां धर्मितामाश्रित्योत्पत्तिश्चिन्तिता । अथ सङ्ख्यारूपधर्माश्रयस्तद्विशेषश्चिन्त्यत इति सङ्गतिः । अत्र ब्रह्मणः श्रुतिसमन्वयेनोक्तं गुणपूर्त्यादिकमयुक्तं न वेति चिन्ता । तदर्थं श्रुतिरप्रमाणमुत प्रमाणमिति । तदर्थं प्राणेषु सप्तत्वद्वादशत्वश्रुती परस्परविरुद्धे उत नेति । तदर्थं प्राणानां द्वादशत्वेऽपि सप्तत्वश्रुतिर्न घटत उत घटत इति । तदर्थं द्वादशत्वसप्तत्वसङ्ख्यावच्छेदकं नास्त्युतास्तीति । सोमस्य ग्रहाः सोमरसग्रहणार्थाः पात्रविशेषाः । ज्योतिष्टोमे हि उपांश्वन्तर्यामैन्द्रवायवमैत्रावरुणाश्विनाः पञ्च, शुक्रामन्थिनौ द्वौ ऋतुपात्रे द्वे अतिग्राह्यास्त्रय इति सोमग्रहा द्वादश । यद्यप्यंश्वदाभ्यावपि ग्रहौ तत्र स्तः । तथापि तयोरनित्यत्वात्सादनोपस्थापनाद्यभावाच्च नित्यसादनादियुक्तग्रहविवक्षया द्वादशत्वमिति द्रष्टव्यम् । अत्र ‘‘श्रुत्योरेव परस्परविरोध’’ इति न्यायविवरण उभयाप्रामाण्येन पूर्वपक्षितत्वाट्टीकायामपि ‘‘सप्तैव प्राणा’’ इत्यादिना ‘‘अथवा द्वादश प्राणा’’ इत्यादिना च सप्तत्वद्वादशत्वश्रुत्योः समबलत्वोक्तया परस्परव्याघात इत्येक एव पूर्वपक्षो दर्शितः । तदनुसारेण सन्देहटीकापि किं सप्तोत द्वादशेत्यनिर्णय उत द्वादशेति निर्णय इत्यध्याहारेण योज्या ॥ एकदैवत्याभिप्रायेणेति ॥ समसङ्ख्यदेवताकत्वाभिप्रायेणेत्यर्थः । द्वादशमासादीनां हि द्वादशादित्यादयो देवताः ।

ननु निवृत्तकर्मणः संसारस्थित्यहेतुत्वाद् अब्रह्मज्ञानस्य च तस्मादुद्गत्यहेतुत्वात्तयोः कथं स्थितगतिशब्दावत आह ॥ सजातायत्वेनान्यत्रापीति ॥ यथा ‘‘यत्प्रपदाभ्यां प्रापद्यत ब्रह्मेमं पुरुषं तस्मात्प्रपदे’’ इति श्रुत्युक्तस्य प्रपदशब्दनिमित्तस्य चतुर्मुखपादतलोपरिभागगतत्वेऽपि तज्जातीयपुरुषान्तर सम्बन्धिन्यपि तस्मिन्प्रपदशब्दस्तथेह प्रवृत्तकर्मणः संसारस्थितिहेतुत्वाद्ब्रह्मज्ञानस्य च तस्मादुद्गतिहेतुत्वात्सजातीययोःकर्मान्तरज्ञानान्तरयोरपि स्थितगतिशब्दावित्यर्थः । अन्ये तु प्राणाःसप्तैव । ‘‘सप्त प्राणा’’ इत्यादिश्रुतिषु सप्तत्वावगतेः । ‘‘सप्त वै शीर्षण्याःप्राणा’’ इति विशेषितत्वाच्चेति‘‘सप्ते’’तिसूत्रेण पूर्वपक्षयित्वा ‘‘दशेमे पुरुषे प्राणा आत्मैकादश’’ इति श्रुतेरेकादशेति ‘‘हस्ते’’ति सूत्रेण सिद्धान्तितम् । अक्षरार्थस्तु हस्तादयोऽपि प्राणाःसन्ति । अतोऽस्मिन्प्राणानामेकादशत्वे स्थिते सत्येवं सप्तत्वं नेतीत्याहुः । तन्न । मम रीत्या प्राणानां सप्तभ्योऽधिकसङ्ख्यत्वे ‘‘सप्त प्राणा’’ इति श्रुतिरयुक्ता । महासङ्ख्यायामवच्छेदकविशेषं विनाऽल्पसङ्ख्याव्यवहारायोगादिति शङ्किते घ्राणरसनचक्षुस्त्वक्श्रोत्रमनोबुद्धिषु ज्ञानेन्द्रियत्वरूपो विशेषो ‘‘गुहाशया’’मिति वाक्यसूचितोऽस्तीत्यवश्यवक्तव्यपरिहारोक्तया ‘‘सप्ते’’ति सूत्रस्यसिद्धान्तत्वसम्भवेपरिहारोक्तिसूचितपूर्वपक्षपरत्वायोगात् । श्रौतावगतिवाचिना सौत्रेण गतिशब्देनैव ‘‘सप्त प्राणा’’ इत्यस्या इव ‘‘सप्त वै शीर्षण्याःप्राणा’’ इत्यस्या अपि श्रौतावगतेर्वक्तुं शक्यत्वेन ‘‘विशेषितत्वाच्चे’’ त्यस्य वैयर्थ्याच्च । किञ्च ‘‘सप्त वै शीर्षण्याः प्राणाद्वाववाञ्चा’’विति समाख्याश्रुतौ प्राणानां नवत्वोक्तया न तया सप्तत्वसिद्धिः । किञ्च सिद्धान्ते ब्रह्ममुख्यप्राणादेरपि प्राणशब्दार्थत्वेन तत्रैकादशत्वनियमायोगादिन्द्रियेष्वेव स वाच्य इति पूर्वपक्षेऽपि तेष्वेव सप्तत्वनियमो वाच्यः । न च द्वे श्रोत्रे द्वे नासिके द्वे चक्षुषी एका वागिति श्रोत्रादिचतुरिन्द्रियाधिष्ठानगोलकानां सप्तत्व इन्द्रियेषु तत्सिध्द्यति । हस्तेति सूत्रेऽपि हस्तादयोऽप्यतो नैवमित्येतावतैव पूर्णत्वात् ‘‘स्थितेत’’ इति शब्दो व्यर्थः ।

किञ्च हस्तादयःपञ्च पूर्वपक्ष्युक्तसप्तान्तर्गता एव चेन्न पूर्वपक्षनिरासः । अतिरिक्ताश्चेद्द्वादशत्वेनैव सिद्धान्तो वाच्यो न त्वेकादशत्वेन । न च वाक्, षट् ज्ञानेन्द्रियाणि चेति सप्त ‘‘सप्ते’’ति सूत्रे विवक्षितानि । हस्तेति सूत्रे तु चत्वारि वागन्यकर्मेन्द्रियाणि । तथा चैकादशत्वमिति वाच्यम् । मम मते सप्तसु ज्ञानेन्द्रियत्ववत्, हस्तादिषु कर्मेन्द्रियत्ववच्च त्वन्मत एकस्यावच्छेदकस्याभावेनादिसूत्रे सप्तशब्दस्य, द्वितीय आदिशब्दस्य चायोगात् । गीयते च प्राणानां द्वादशत्वं ‘‘इन्द्रियेभ्यःपरा ह्यर्था अर्थेभ्यश्च परं मनः । मनसस्तु परा बुद्धिः । इन्द्रियाणि हयानाहुः । बुद्धिन्तु सारथिं विद्धि मनः प्रग्रहमेव च । यदा पञ्चावातिष्ठन्ते ज्ञानानि मनसा सह । बुद्धिश्च न विचेष्टते । द्वादश वा एते प्राणाः । द्वादशैवेन्द्रियाण्याहुर्मनोबुद्धी तु द्वादशे’’ इत्यादिश्रुतिषु

विज्ञानतत्वाच्च मनो मनस्तत्वाच्च खादिकम् ।

सप्त प्राणास्त्ववगतेः पञ्च प्राणाश्च कर्मणः ।

श्रोत्रादीनि तु पञ्चैव तथा वागादिपञ्चकम् ।

मनोबुद्धिसहायानि द्वादशैवेन्द्रियाणितु ॥

इत्यादिस्मृतिषु च । यद्यपि ‘‘दशेमे पुरुषे प्राणा आत्मैकादश’’ इत्यादिश्रुतिषु ‘‘इन्द्रियाणि दशैकञ्चे’’त्यादिस्मृतिषु चैकादशत्वञ्च बुद्धिमनसोरभेदाश्रयणेनैवोच्यते । तथापीह सूत्रे ज्ञानेन्द्रियाणि सप्तोक्त्वा पुनः पञ्चकर्मेन्द्रियोक्तेर्भेदेन द्वादशत्वं विवक्षितम् । एतेन यत्परैःसूत्रयोर्योजनान्तरमुक्तं प्राणानामेकादशत्वेऽपि सप्तैवोत्क्रामन्ति । ‘‘सर्वे प्राणा अनूत्क्रामन्ती’’त्यत्र सप्तानामेव गत्युक्तेः । तत्र सर्वशब्दश्रवणेऽपि ‘‘न पश्यतीत्याहु’’रित्यादौ ‘‘न स्पृशती’’ त्यन्ते पूर्ववाक्ये चक्षुर्घ्राणरसनवाक्श्रोत्रमनस्स्पर्शनानामेव विशेषितत्वादिति ‘‘सप्ते’’ ति सूत्रेण पूर्वपक्षिते ‘‘दशेम’’ इति वाक्ये ते यदाऽस्माच्छरीरान् मर्त्यादुत्क्रामन्ती’’ति श्रवणादेकादशाप्युत्क्रामन्तीति हस्तेति सूत्रेण सिद्धान्तितमिति तदपि निरस्तम् । उक्तरीत्या ‘‘सप्ते’’ति सूत्रस्याध्याहारं विनैव सिद्धान्तत्वसम्भव उत्क्रामन्तीत्यध्याहारायोगात् । पूर्ववाक्येनान्यपरेण पूर्वपक्षायोगाच्च । एतेन यत्कैश्चिदुक्तं सप्तैव प्राणाः । ‘‘येषु चरन्ति प्राणा गुहाशयां निहिताःसप्त सप्ते’’ति श्रुतौ सप्तानामेव गत्युक्तेरित्याद्यसूत्रेण पूर्वपक्षिते हस्तेति सिद्धान्तितमिति तन्निरस्तम् । उत्तरसूत्रे स्थितपदवैयर्थ्यात् ॥ छ ॥ सप्तगत्वधिकरणम् ॥ ४ ॥

### **प्रकाशिका**

उत्पत्तिरिति ॥ श्रुतौ ‘‘सप्त प्राणाः प्रभवन्ती’’ति प्रभवशब्दश्रवणात्प्राणास्सप्त जायन्तेऽथ द्वादशेति चिन्त्यत इत्यर्थः । पूर्वोत्तरपक्षटीकासूचिताश्चिन्ता आह ॥ अत्रेति ॥ स्पष्टश्चिन्ताग्रन्थः फलफलिभावश्च । टीकाक्षरार्थमाह ॥ सोमस्येति ॥ पात्रविशेषा उलूखलाकाराः । ‘‘अग्निर्देवतेत्युपांशु पात्रमासादयति ॥ सोमो देवतेत्युत्तरमन्तर्यामस्य । तं परेण प्रत्यंचि द्विदैवत्यपात्राणि । इन्द्रो देवतेत्यैन्द्रवायवस्य । बृहस्पतिर्देवतेति मैत्रावरुणस्य । अश्विनौ देवतेत्याश्विनस्य । तान्यपरेण शुक्रामन्थिनोः पात्रे । ते अपरेण ऋतुपात्रे । स्थाल्यावन्तरेण त्रीण्युदंचति ग्राह्यपात्राणि । आग्नेयमैन्द्रं सौर्य’’मिति पात्राणामासादनक्रमोक्तयनुरोधेनाह ॥ उपांश्वंतर्यामेति ॥ शुक्रश्च मन्थी च शुक्रामन्थिनौ । ‘‘देवताद्वन्द्वे चे’’ति स्मरणात् । तयोर्द्वौ पात्रविशेषावित्यर्थः । अंश्वदाभ्यौ । अंशुनामकादाभ्यनामकावित्यर्थः ॥ अनित्यत्वादिति ॥ ‘‘काम्यावितरा’’ वित्युक्तेरिति भावः ॥ विशेषितत्वाच्चेति ॥ शीर्षण्या इत्यनेन ‘‘ये शीर्षण्याश्शिरस्स्थितास्सप्त ते प्राणा’’ इति शीर्षण्यत्वेन प्राणत्वोक्तया हस्तादीनामप्राणत्वावगमादिति भावः । अत इत्यस्य प्रतिपदमस्मिन्निति । तस्यार्थः प्राणानामिति ॥ श्रौतावगतीति ॥ श्रुतिसिद्धसप्तत्वावगतिवाचिनेत्यर्थः । श्रौतावगतेरित्यस्याप्येवमर्थः । विशेषित्वहेतोस्सप्तत्वासाधकत्वं चाह ॥ किञ्चेति ॥ द्वाववाञ्चाविति ॥ अवांचौ पायूपस्थौ द्वौ प्राणावित्यर्थः । तेषु इन्द्रियेष्वित्यर्थः । स तु सप्तत्वनियमस्तेष्वयुक्त इति भावः । भामत्युक्तसप्तत्वप्रकारमनूद्य निराह ॥ न चेति ॥ व्यर्थ इति ॥ अनुवादे प्रयोजनाभावादिति भावः । एकादशत्वेन सिद्धान्तः श्रुतिविरुद्धश्चेत्याह ॥ गीयते चेति ॥ इन्द्रियेभ्य इत्युक्तदशेन्द्रियेभ्योऽन्ययोर्मनोबुद्ध्योरप्याम्नानादिति भावः । यद्वा मन्मतं सप्तत्वद्वादशत्वरूपविवक्षाद्वयमपि श्रुत्यादिप्रसिद्धमिति भावेन सप्तत्वे द्वादशत्वे च काठकादिवाक्यान्युदाहरति ॥ इन्द्रियेभ्य इत्यादिना ॥ द्वादशत्वमिति सप्तत्वं चेत्यपि ध्येयम् । इन्द्रियेभ्यश् चक्षुरादिपञ्चेन्दियेभ्य इत्यर्थः । इन्द्रियाणि चक्षुरादीनि पञ्चेत्यर्थः । इन्द्रियाणीति वाक्यान्तरम् । अस्य बुद्धिं त्वित्यर्धादुत्तरपादत्वेऽप्यर्थबोधसौकर्याय पूर्वमुक्तिः । श्रुत्यन्तरं यदेति । ज्ञानानि ज्ञानसाधनानि । द्वादश वा इति भाष्योक्तश्रुतिः । द्वादशैवेन्द्रियाणीति तु ‘‘त इन्द्रियाणी’’त्यत्र भाष्योक्ता । विज्ञानेति स्मृतिः ‘‘अन्तरे’’त्यत्र भाष्योक्ता । खादिकम् इन्द्रियादिकमित्यर्थः । सप्तेति स्मृतिरत्रैव भाष्योक्ता । श्रोत्रादीनि त्विति तु ‘‘त इन्द्रियाणी’’त्यत्र भाष्योक्ता । स्मृतिष्वित्यस्य गीयते चेति पूर्वेणान्वयः । यद्वा परभाष्यादौ यत्सप्तत्वप्रत्याख्यानेनैकादशत्वोक्तया सिद्धान्तकरणं तदुभयमप्ययुक्तम् । सप्तेन्द्रियपक्षस्य द्वादशेन्द्रियपक्षस्य च श्रुत्यादावभिधानादिति भावेन ‘‘गीयते चे’’त्यादिना श्रुत्याद्युक्तिरुभयत्रेति बोध्यम् ।

ननु द्वादशत्वादिपक्ष इवैकादशत्वपक्षोऽपि प्रमित इत्यत आह ॥ यद्यपीति ॥ आत्मा बुद्धिर्मनो वा । परमते त्वात्मैव ॥ अभेदेति ॥ न त्वेकस्याप्राणत्वबुद्ध्येति भावः ॥ पञ्चेति ॥ यद्यपि सूत्रे पञ्चेति नास्ति तथापि ‘‘स्थिते कर्मविषये हस्तादयः’’ इत्युक्तया कर्महेतुत्वस्य पञ्चस्वप्यविशेषात्, पूर्वत्र गतेर्ज्ञानस्येत्युक्त्वा पश्चात् ‘‘हस्तादय’’ इत्युक्तया तदन्यपञ्चानामपि लाभात्, आदिपदसङ्कोचकाभावात्, ‘‘पञ्च प्राणाश्च कर्मण’’ इति स्मृतेश्च पञ्चेत्युक्तम् । ‘‘इयमपरा सूत्रद्वययोजने’’त्यादिपरभाष्योक्तमनूद्य निराह ॥ एतेनेति ॥ मम रीत्येत्याद्युक्तदोषेणेत्यर्थः । सूत्रार्थमनुवदति ॥ सप्तैवोत्क्रामन्तीति ॥ ‘‘सप्तगते’’रिति हेत्वर्थमाह ॥ सर्व इति ॥ ‘‘तमुत्क्रामन्तं प्राणोनूत्क्रामति प्राणमनूत्क्रामंतं सर्वे प्राणा अनूत्क्रामन्ती’’ति श्रुतावित्यर्थः । विशेषितत्वादित्यस्यार्थमाह ॥ तत्र सर्वेति ॥ न पश्यतीति ॥ ‘‘यत्रैष चाक्षुषः पुरुषः पराङपर्यावर्तते । अथारूपज्ञो भवति न पश्यतीत्याहुर्न जिघ्रति न रसयती’’त्यादावित्यर्थः ॥ ते यदेति ॥ ‘‘दशेमे पुरुषे प्राणा आत्मैकादशस्ते यदाऽस्माच्छरीरान्मर्त्यादुत्क्रामन्ती’’ति श्रवणादित्यर्थः । दोषान्तरं चाह ॥ पूर्ववाक्येनेति ॥ अन्यपरेणेति ॥ सुप्ताविन्द्रियाणां निर्व्यापाराद्युक्तिपरेणेत्यर्थः ॥ एतेनेति ॥ सिद्धान्तसूत्रत्वसम्भव इत्यादिदोषेण, द्वादशपरत्वसमर्थनादिना चेत्यर्थः ॥

### **चन्द्रिकाविवृतिः**

॥ ॐ सप्तगतेर् विशेषितत्त्वाच्च ॐ ॥ धर्मितामाश्रित्योत्पत्तिरिति ॥ धर्मितामेवाश्रित्योत्प-त्तिश्चिंतितेत्यर्थः । अयं पूर्वं प्राणे उत्पत्तिरूपधर्ममात्रविचारः । अत्र पुनः प्राणधर्मभूतसंख्यादौ सप्तत्त्वादिविशेषविचार इति भावः ॥ सोमस्य ग्रहा इति ॥ यद्यपि ग्रहाः सोमस्येति टीकापाठस्तथापि सोमस्य ग्रहा द्वादशेति अन्वयं सूचयति । व्यत्यासेन ग्रहणमिति ध्येयम् ॥ सादनेति ॥ सादनम् उपस्थापयोर्नास्तीत्यर्थः ॥ तदनुसारेणेति ॥ पूर्वपक्षानुसारेणेत्यर्थः । अन्यथा पूर्वपक्षसंदेहटीकयोर्विरोध इति भावः ॥ ग्रहाणां मासादीनां च न तद्दैवतैक्यम् । मासादीनाम् आदित्यादिदेवताकत्त्वाद् ग्रहाणामिन्द्रवायुमित्रावरुणादिदेवताकत्त्वादित्यत आह ॥ समसंख्येति ॥ तस्मिन्पादतलोपरिभागे । शीर्षण्य इत्यनेन शीर्ष्णि भवत्त्वरूपविशेषणेन विशेषितत्वात् ॥ तद्विशेषणोपेतानामिन्द्रियाणां सप्तत्वात्सप्तैवेति स्वीकर्तव्यमिति भावः ॥ अवश्यवक्तव्यपरिहारेति ॥ द्वादशसु प्राणेषु पृथक् सप्तेति निर्देशः किं निबन्धन इति शङ्का पूर्वपक्षसूत्रत्वाङ्गीकारेणैव परिहृतेति भावः ॥ परिहारोक्तिसूचितेति ॥ द्वाववांचौ द्वावधस्तनौ मिाित्त्वा नवद्वाराणि सम्पद्यंत इति श्रुतेरभिप्रायः ॥ स वाच्य एकादशत्त्वनियमो वाच्यः । पूर्वपक्षेऽपि तेष्वेवेति । सिद्धान्तपूर्वपक्षयोः समानविषयत्त्वादिति भावः ॥

ननु पूर्वपक्षे इन्द्रियाणां सप्तत्वाङ्गीकारे को दोषः । न च सप्तत्त्वासम्भव इति वाच्यम् ॥ द्वे श्रोत्रे द्वे नासिके द्वे चक्षुषी एका वागिति इन्द्रियाणां सप्तत्त्वसम्भवादित्यत आह ॥ न च द्वे श्रोत्र इति ॥ तावता गोाकान्येव सप्त इन्द्रियाणि तु चत्वार्येवेति भावः ॥ तत् सिद्ध्यति सप्तत्वं सिध्यति ॥ न पूर्वपक्षनिरास इति ॥ पूर्वपक्षिणा हस्तादीनंतर्भाव्यैव सप्तत्त्वप्रतिपादनात् सिद्धान्ते हस्तादीन्द्रियाणि सन्तीत्येतावता न पूर्वपक्षनिरास इति भावः ॥ त्वन्मते एकस्यावच्छेदकस्येति ॥ घ्राणरसनादिषु वागिन्द्रियमपि प्रवेश्य सप्तत्त्वोक्तेः ॥ न हि वागिन्द्रियं ज्ञानेन्द्रियम् । येन ज्ञानेन्द्रियत्त्वमवच्छेदकं स्यादिति भावः ॥ हस्तेति सूत्रेऽपि हस्तादय इति ॥ सूत्रे वाक्पाणिपादपायूपस्थैरिति कर्मेन्द्रियक्रमे विद्यमानेऽपि यदा पाणीन्द्रियमारभ्य ग्रहणं तदा वागिन्द्रियं षडि्भर्ज्ञानेन्द्रियैरेव परिगणनीयमित्यभिप्रेतम् ॥ अन्यथा वागादयस्तु स्थित इति सूत्रणं स्यात् ॥ तथापि हस्ताभिमानीन्द्रदेवस्य मुख्यत्वात् ॥ अभिमानिदेवताप्राधान्यविवक्षया सूत्रकारेण हस्तादयस्तु स्थित इत्युक्तम् । मनोबुद्धिभ्यां सह द्वादशेन्द्रियाणि प्रतिपादयन्ति वाक्यानि उदाहरन्ति ॥ इन्द्रियेभ्य इत्यादिना ॥ खादिकम् इन्द्रियभूतादिकम् ॥ स्मृतिषु चेत्यत्र प्राणानां द्वादशत्त्वं गीयत इति पूर्वेणान्वयः ॥ प्राणानामेकादशत्त्वेऽपीति ॥ इन्द्रियाणामेकादशत्त्वमङ्गीक्रियत एव । उत्क्रमणं तु सप्तानामेव सर्वेषां वेति विचारे सप्तानामिति पूर्वपक्षे एकादशानामेवेति सिद्धान्त इति परेषाम् अधिकरणशरीरनिष्कर्षः ।

