+++
title = "०१ ॐ त इन्द्रियाणि तव्द्यपदेशादन्यत्र श्रेष्ठात् ॐ"

+++


## पूर्वोक्तं मुख्यप्राणस्य जीवं प्रत्यकरणत्वमयुक्तम्

# **इन्द्रियाधिकरणम्**

## **तात्पर्यचन्द्रिका**

॥ ॐ त इन्द्रियाणि तव्द्यपदेशादन्यत्र श्रेष्ठात् ॐ ॥

पूर्वोक्तं मुख्यप्राणस्य जीवं प्रत्यकरणत्वमयुक्तम् । तस्यापीन्द्रियत्वेन तं प्रति करणत्वादिति पूर्वपक्षोत्थानात्सङ्गतिः । अत्र श्रुतिसमन्वयेनोक्तं ब्रह्मणः सर्वस्रष्टृत्वादि कमयुक्तमुत नेति चिन्ता । तदर्थं श्रुतिरप्रमाणं न वेति । तदर्थं द्वादशानामेवेन्द्रियत्वश्रुतिरप्रमाणमुत नेति । तदर्थं सा इदं द्रवणयुक्तियुक्तत्वेन प्रबलया सामान्येन त्रयोदशप्राणानामिन्द्रियत्वश्रुत्या बाध्यते न वेति । तदर्थं सामान्यश्रुतिर्द्वादशत्वरूपविशेषश्रुत्यनुसारेण मुख्यप्राणं परिहृत्य न वर्तत उत वर्तत इति । तदर्थमिन्द्रियत्वप्रयोजकत्वेन सामान्यश्रुत्युक्तमिदं द्रवणं मुख्यप्राणस्यास्ति न वेति । ‘‘भेदश्रुते’’रिति सूत्रे प्राणस्येन्द्रियान्तराद्भेदे श्रुतिरुक्ता । ‘‘वैलक्षण्या’’दिति सूत्रे तु प्रत्यक्षमिति भेदः । मनोपि सत्यतिप्रयत्ने पुमधीनप्रवृत्त्येव । न हि सुषुप्तौ पुंप्रयत्नाभावेऽपि प्राणस्येव मनसः प्रवृत्तिरस्ति । परेषां भाष्ये तु प्रकृता वागादयः प्राणाः प्राणादिवन्मुख्यप्राणस्य वृत्तिभेदा इति प्राप्ते तत्वान्तराणि । एतस्माज्जायते प्राणो मनः सर्वेन्द्रियाणि चेत्यादौ भेदव्यपदेशादिति सिद्धान्त इत्युक्तम् । तत्र तत्वान्तरणीति प्रतिज्ञाध्याहारः । तव्द्यपदेशादित्यस्य भेदश्रुतेरित्यनेन पौनरुक्तयम् । तच्छब्दस्याध्याहृततत्वान्तरपरतेति दोषा इति स्वमतमेव दूषितं भामतीकारेण । कैश्चिच्च मुख्यप्राणोऽपीन्द्रियमिति प्राप्ते तद्वर्जमेकादशैवेन्द्रियाणीति सिद्धान्तितम् । तत्रेन्द्रियस्यैकादशत्वं प्रागेव निरस्तम् । अन्यत्त्वविरुद्धम् ॥

### **प्रकाशिका**

पूर्वोक्तमिति ॥ प्राणवतेत्यत्र ‘‘न जीवापेक्षया मुख्यं कारयेत्परमेश्वर’’ इति भाष्योक्तमित्यर्थः । पूर्वोत्तरपक्षटीकासूचिताश्चिंता आह ॥ अत्रेति ॥ इन्द्रियत्वश्रुतिरिति ॥ तदप्रामाण्यप्रामाण्ययोः सतोः ‘‘तत्सामान्या’’दिति न्यायेन समन्वितश्रुतिमात्राप्रामाण्यप्रामाण्ययोः प्रसक्तेरिति भावः । अन्यत्स्पष्टम् । वैलक्षण्यसूत्रे भाष्यटीकयोर्जीवाधीनप्रवृत्तित्वमिन्द्रियाणामुक्तम् । मनसस्तद्य्वनक्ति ॥ मनोऽपीति ॥ प्राणादिवदिति ॥ यथा प्राणापानादयो मुख्यप्राणवृत्तिभेदा एवं वागादिप्राणा अपि । न तत्वांतराणीति प्राप्त इत्यर्थः । अन्यत्र श्रेष्ठात् श्रेष्ठं वर्जयित्वा । ते प्रकृतप्राणरूपवागादीन्द्रियाणि तत्वांतराणि । कुतः । तद्व्यपदेशात् तेषां प्राणानां श्रेष्ठाद्भेदव्यपदेशादिति योजनां हृदि कृत्वाऽनुवदति ॥ एतस्मादिति ॥ स्वमतमेव दूषितं भामतीकारेणेति ॥ भामत्यां हि यथाश्रुतभाष्यं व्याख्याय ‘‘अन्ये तु भेदशब्दाध्याहारभिया भेदश्रुतेश्चेति पौनरुक्तयभिया तच्छब्दस्यानन्तरोक्तपरामर्शकत्वादन्यथा वर्णयांचक्रु’’रित्यादिना स्वभाष्योक्तं स्वमतमेव स्वयं दोषत्रयेण दूषयित्वाऽन्यथा वक्ष्यमाणदिशाऽधिकरणशरीरं वर्णितवानिति स्वमतमेव दूषितमित्यर्थः । दोषत्रयसमर्थनं च कल्पतरावेव व्यक्तम् । भाष्यभामतीवाक्ये भेदशब्दस्य तत्वान्तररूपार्थकत्वस्य कल्पतरावुक्तेः ‘‘तत्वान्तराणीति प्रतिज्ञाध्याहार’’ इत्याद्यनुवादः कृतः ॥ तद्वर्जमिति ॥ मुख्यप्राणवर्जमित्यर्थः ॥ प्रागेवेति ॥ सप्तगतेरित्यत्रेत्यर्थः । एतेन भामत्यभिमतवर्णकमपि प्रत्युक्तं ध्येयम् ॥ अन्यत्त्विति ॥ भेदश्रुतेर्वैलक्षण्याच्चेत्यनयोरेकयोगकरणं त्वसांप्रदायिकमित्युपेक्षणीयमिति भावः ॥

