+++
title = "96 शाखान्तरस्थानां भयवद्रुपासनानिरूपणम्"

+++


## अविरुद्धं चान्नादिशब्दैरन्नमयादिप्रत्यायनं ..

**शाखान्तरस्थानां भयवद्रुपासनानिरूपणम्**

## **तात्पर्यचन्द्रिका**

अविरुद्धं चान्नादिशब्दैरन्नमयादिप्रत्यायनं ‘‘ज्योतिषा यजेत’’ इत्यत्र ज्योतिश्शब्देन ज्योतिष्टोमस्येव । अन्नादीनां ब्रह्मत्वेऽपि ‘‘तद्विज्ञाय पुनरेव वरुणं पितरमुपससार अधीहि भगवो ब्रह्मेति’’ इति पुनरुपसत्तिस्त्वेकं रूपं निदिध्यासनेन साक्षात्कृत्य रूपान्तरस्य गुणान्तरविशिष्टतया निदिध्यासनार्थमनुज्ञामादातुम् । तत्रानुजानीहीति वक्तव्ये यदधीहीत्याह तद्विनयातिशयादित्यादिकमुत्तर-प्रस्थानादवगन्तव्यम् । ‘‘अन्नमयप्राणमयमनोमयविज्ञानमयानन्दमया मे शुध्यन्ताम्’’ इति शुद्धिप्रार्थनवाक्ये तु ब्रह्मशब्दाभावात् तल्लक्षणाभावाज् ज्ञानिन-स्तत्प्राप्तिकथनाभावाद् रसशब्देन विशेषणाभावेन ‘‘अथैष ज्योतिरथैष विश्वज्योति-रथैष सर्वज्योतिः’’ इत्यादाविव संज्ञाभेदात् कुण्डपायिनामयने मासमग्निहोत्रं जुहोति इत्यादाविव प्रकरणभेदात् शुद्धिप्रार्थनलिङ्गाच्चान्नमयादयो न ब्रह्म । किन्तु कोशाः । अत्र तु कोशान्तर्गतभगवन्मूर्तिविशेषाः ।

### **प्रकाशिका**

ननूपसंहारेऽन्नमयादेः श्रवणेऽपि कथमन्नादिशब्देन तदर्थप्रत्यायनम् । तत्र मयट्प्रत्ययस्याधिकत्वात् । अन्यथा मयटः स्वार्थिकत्वापत्तेरित्यतः सुधोक्तमाह ॥ अविरुद्धमिति ॥ यथा ज्योतिष्टोमप्रकरणे ‘‘वसन्ते वसन्ते ज्योतिषा यजेत’’ इत्यत्र ज्योतिश्शब्देन ज्योतिष्टोमस्यैकदेशोत्कीर्तनेन समग्रशब्दलक्षणया प्रत्यायनं तद्वदन्नादि-शब्दैरप्येकदेशोत्कीर्तनेनान्नमयादिशब्दलक्षणया तदर्थप्रत्यायनमविरुद्धमिति भावः ।

यत्तु पस्पशाह्निककैयटे ‘‘सिद्धे शब्दार्थसम्बन्धे’’ इत्येतद्भाष्यव्याख्यावसरे एकदेशो-त्कीर्तनेन प्रतीतस्य समग्रशब्दस्य नार्थप्रत्यायकत्वम् । उच्चार्यमाणस्यैवार्थप्रत्यायकत्वात् । किन्तु समग्रशब्दस्य संज्ञात्वेन विनियोगकाले तदवयवा अपि संज्ञात्वेनार्थाद्विनियुज्यन्त इत्येकदेशस्यापि वाचकत्वमेव ‘‘ठाजादावूर्ध्वं द्वितीयादचः’’ इति सूत्रे ‘‘विनापि प्रत्ययं पूर्वोत्तरपदयोर्वा लोपो वक्तव्यः’’ इति वार्तिके देवदत्तो दत्त इत्यादौ पञ्चमाध्यायलोप-विधानसामर्थ्याद्वर्णानां न वाचकत्वप्रसङ्ग इत्युक्तम् ।

तन्न । अनुच्चार्यमाणस्यापि मनसाऽनुसंहितस्य शब्दस्यार्थप्रत्यायकत्वानुभवस्य सर्वसिद्धत्वात् । राजपुरुषादिशब्दार्थवाचकत्वस्य राजादिशब्देऽदर्शनाच्च । तदुक्तं सुधायां ‘‘अत एव न प्रत्येकं वाचकत्वम् । किं त्वधिकारबलादेकदेशोत्कीर्तनेन समग्रशब्द-लक्षणामङ्गीकृत्य निमित्ताभिधेयैक्यमङ्गीकरणीयम्’’ इत्यादि । ननूक्तमन्नादीनां ब्रह्मत्वे तज्ज्ञानिनः पुनरुपसरणायोग इत्यतः ‘‘पश्चात्तपस्यैवापरोक्षतः । दृष्ट्वैकैकं स्वरूपं तु समस्तोक्तानुदर्शनम् । इच्छताऽऽज्ञां गुरोःप्राण्य’’ इत्यनुव्याख्यां हृदि कृत्वोपसत्तेर-न्यथोपपत्तिमाह ॥ अन्नादीनामिति ॥ इत्यादिकमित्यादिपदेन ‘‘तस्येदमेव शिरः’’ इत्यादिप्रत्यक्षनिर्देशादेः ‘‘इदमित्येव निर्देशो वस्त्रप्रावृतवद्विभोः’’ इत्याद्यनुव्याख्योक्तं समाधानं ग्राह्यम् । नन्वेवमुत्तरस्यां नारायणोपनिषदि श्रुतानामपि तथात्वं स्यादित्यत आह ॥ अन्नमयेति ॥ रसशब्देनेति ॥ अन्नरसमय इत्युपक्रमाद् रसो वै स इत्युपसंहाराच्च रसशब्दविशेषणस्य पञ्चस्वभिप्रेतत्वेनैतेऽन्नरसमयप्राणरसमयादयः । ते तु केवलमन्नमयादय इति संज्ञाभेदादित्यर्थः । एतेन ‘‘ननु अन्नमयप्राणमयमनोमयविज्ञानमयानन्दमया मे शुध्यन्ताम्’’ इत्यादि टीका विवृता ।

दृष्टान्तेनैतदेवोपपादयति ॥ अथैष इति ॥ संज्ञाधिकरणमुक्तमाद्यसूत्रे । तत्र यथा ज्योतिष्टोमशब्दाज्ज्योतिरादिशब्दानां भेदेन कर्मभेदस्तथाऽत्रापीत्यर्थः । ‘‘अन्नरसमयः’’ इत्यत्रेव प्राणमयादावपि ‘‘प्राणरसमयः’’ इत्यादिरूपेण रसशब्देन विशेषणस्यात्र टीकायां व्यक्तत्वात्संज्ञाभेद इति भावः । प्रकरणभेदेन भेदे दृष्टान्तमाह ॥ कुण्डपायि-नामिति ॥ कुण्डेन पिबन्तीति कुण्डपायिनः । तेषामयनं नाम सत्रविशेषः । ‘‘मासम्’’ इत्यत्यन्तसंयोगे द्वितीया । द्वितीयस्य तृतीये पादे ‘‘प्रकरणान्तरे प्रयोजनान्यत्वम्’’ इत्येकादशेऽधिकरणे ‘‘मासमग्निहोत्रम्’’ इति वाक्ये नैयमिकाग्निहोत्रमेव मासे विधीयतेऽथ कर्मान्तरमिति विशये अनुपादेयमासोद्देशेन कर्मोपादानेऽप्यप्राप्तो मासो विधीयत इति प्राप्ते असन्निहितस्य नैयमिकस्य स्वतो बुद्धिस्थत्वाभावात्तन्नामककर्मान्तर-विधिरिति सिद्धान्तितम् ।

तत्र यथा नित्याग्निहोत्रमासाग्निहोत्रयोः प्रकरणभेदाद्भेदस्तथाऽत्रापि शुद्धिप्रार्थन-प्रकरणब्रह्मप्रकरणयोर्भेदाद्भेद इत्यर्थः । यदत्र कश्चिदाह– तर्ह्यनुवाकद्वयस्यापि भिन्न-प्रकरणत्वात्संज्ञाभेदाच्चार्थभेदः स्यादिति, तद्दूरीकृतं बोध्यम् । ब्रह्मप्रश्नोत्तरत्वादिनाऽस्यापि ब्रह्मप्रकरणत्वात् । अन्ते मयटः श्रवणेनादावपि तस्य ग्राह्यत्वस्य प्रागेवोक्ततया संज्ञा-भेदस्याप्यभावात् । एतदर्थमेव भाष्यटीकयोरनुक्तमपि भृगुवल्ल्याः समाख्यात्वमनु-व्याख्यानोक्तं प्राग्दर्शितम् ॥ मूर्तिविशेषा इति ॥ तैत्तिरीयभाष्योदाहृतप्रमाणानुरोधेना-निरुद्धप्रद्युम्नसङ्कर्षणवासुदेवनारायणा अन्नमयादिकोशगतास्तत्तच्छब्दवाच्या इत्यर्थः ।

### **पाण्डुरङ्गि**

नन्वन्नादिशब्दानामन्नमयादिषु रूढेरभावान्न तैस्तत्साधनमित्यत आह ॥ अन्नादीनामिति ॥ ननु यद्यनुज्ञामादातुमुपसत्तिस्तर्हि अनुजानीहि इति वक्तव्यम् । अधीहीत्युक्तिस्तु न युज्यत इत्यत आह ॥ तत्रेति ॥ अवशिष्टं तु सुधातोऽवगन्तव्यमिति भावः । ननु यद्येवमन्नमयादीनां ब्रह्मत्वं तर्हि नारायणोपनिषदि शुद्धिप्रार्थनवाक्ये श्रुता-नामप्यन्नमयादीनां ब्रह्मत्वं स्यात् । अविशेषात् । अन्यथैषामपि न स्यादित्यत आह ॥ अन्नमयेति ॥ संज्ञाभेदात् । अन्नादीनामन्नमयादीनां चेति शेषः । अथैष इत्येतत्तु प्रथमाधिकरण एव विवृतम् । तथा च साधकाभावाद्बाधकसद्भावाच्च न तेषां ब्रह्मत्वम् । स्थानद्वयोक्तानां तूभयसद्भावाद्ब्रह्मत्वमिति भावः । भगवन्मूर्तिविशेषा इत्येव वक्तव्ये यत्कोशान्तर्गता इत्याह तद्वक्ष्यमाणानुपपत्तिशङ्कानिराससूचनार्थमिति ज्ञातव्यम् ।

