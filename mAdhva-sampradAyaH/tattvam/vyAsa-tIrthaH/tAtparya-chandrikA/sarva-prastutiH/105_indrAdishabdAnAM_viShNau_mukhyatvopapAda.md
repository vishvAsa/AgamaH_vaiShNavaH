+++
title = "105 इन्द्रादिशब्दानां विष्णौ मुख्यत्वोपपादनम्"

+++


## किञ्च ‘‘इन्द्रं मित्रं वरुणमग्निमाहुः’’..

**इन्द्रादिशब्दानां विष्णौ मुख्यत्वोपपादनम्**

## **तात्पर्यचन्द्रिका**

किञ्च ‘‘इन्द्रं मित्रं वरुणमग्निमाहुः’’ इत्यादिश्रुत्येन्द्रादिशब्दानां विष्णावेव विद्वद्रूढेः सत्त्वेन इन्द्रादिशब्दप्रवृत्तिनिमित्तस्य परमैश्वर्यादेर्विष्णावेवानन्याधीनत्व-निरवधिकत्वाभ्यां मुख्यतः सम्भवेन महायोगस्यापि सत्त्वेन चेन्द्रादिश्रुतिर्विष्णावेव मुख्या । न चेन्द्रं मित्रमित्यादिवाक्यमिन्द्राद्यभेदपरम् । आहुरिति तत्तच्छब्द-वाच्यत्वस्यैवोक्तेः । ‘‘सप्तार्धगर्भा भुवनस्य रेतो विष्णोस्तिष्ठन्ति प्रदिशा विधर्मणि’’ इति वाक्यशेषे भेदोक्तेश्च । ‘‘यो देवानां नामधा’’ इति श्रुत्यन्तरसंवादाच्च । ‘‘सोऽन्तकः स रुद्रः स प्राणभृत्स प्राणनायकः स ईशो यो हरिः’ इति श्रुत्यन्तरेऽ-भेदविवक्षायां स रुद्र इत्यनेन स ईश इत्यस्य पौनरुक्त्यापत्त्या तत्तच्छब्दवाच्यताया एव विवक्षणीयत्वाच्च । ‘‘स प्रथमः सङ्कृतिर्विश्वकर्मा स प्रथमो मित्रो वरुणो अग्निः । स प्रथमो बृहस्पतिः’’ इति श्रुत्यन्तरे प्रथमपदेन भेदेन प्रतीतेश्च । ‘‘यमिन्द्रमाहुर्वरुणं यमाहुर्यं मित्रमाहुर्यमु सत्यमाहुः’’ इति श्रुत्यन्तरे ‘‘यो देवानां देवतमस्तस्मै त्वा तेभ्यस्त्वा’’ इति भेदोक्तेश्च । ‘‘भीषास्माद्वातः पवते’’ इति ‘‘भयादस्याग्निस्तपति’’ इति च श्रुत्यन्तरे भेदोक्तेश्च ।

न तु नारायणादीनां नाम्नामन्यत्र सम्भवः ।

अन्यनाम्नां गतिर्विष्णुरेक एव प्रकीर्तितः ॥ इति स्मृतेश्च ।

### **प्रकाशिका**

अत्र श्येनयागदृष्टान्तकथनेन तत्रेवात्रापीन्द्रादिश्रुतेर्विष्णावमुख्यत्वं प्रतीतं तन्निवारयितुमाह ॥ किञ्चेति ॥ यद्वा लिङ्गेन श्रुतिबाध उक्तः । सोऽपि नात्यन्तम् । यथोत्सर्गस्य सर्वविषयकत्वभ्रान्तौ सत्यामपवादेन भ्रान्तिनिरासपूर्वकमुत्सर्गविषयस्स्वत-स्सिद्ध एवापवादविषयभिन्नो ज्ञाप्यते तद्वद्विष्णौ मुख्यत्वमन्यत्र मुख्यत्वभ्रान्तिनिरासेन ज्ञाप्यत इति भावेन श्रुतेर्हरावेव मुख्यवृत्तिरित्याह ॥ किञ्चेति ॥ वस्तुतस्तु ननु यथा लिङ्गानां निरवकाशत्वं तथेन्द्रादिश्रुतीनामिन्द्रादौ योगरूढ्योर्भावेन तत्रैव मुख्यत्वेन हरौ निरवकाशत्वमित्यतो भगवत्येव महायोगविद्वद्रूढ्योर्भावेन तत्रैव मुख्यत्वमिति भावेन–

इन्द्रं मित्रं यमिन्द्रं च प्रथमस्संकृतिस्तथा ।

नामधाः सर्वदेवानामेक इत्यादिका श्रुतिः ।

इति चतुर्थपादीयानुव्याख्यां हृदि कृत्वा ‘‘न चेन्द्रादिषु’’ इत्यादिटीकां विवरीतुमाह ॥ किञ्चेति । ‘‘इन्द्रं मित्रं वरुणमग्निमाहुरथो दिव्यस्स सुपर्णो गरुत्मान् । एकं सद्विप्रा बहुधा वदन्त्यग्निं यमं मातरिश्वानमाहुः’’ इति श्रुत्येत्यर्थः ॥ विष्णावेवेति ॥ वामन-सूक्तत्वेन प्रसिद्धेरस्य सूक्तस्य सप्तार्धगर्भेति पूर्ववाक्ये प्रस्तुतस्य विष्णोरेवान्वयाच्चेति भावः ॥ विद्वदिति ॥ आहुः प्राज्ञा इति विदुषां प्रयोगबाहुल्यरूपरूढेः प्रतीयमानत्वादिति भावः । अज्ञरूढ्यपेक्षया प्राज्ञरूढेः प्राबल्यस्य जन्माधिकरणोक्तदिशा यववराहाद्य-सिद्धत्वादिति ध्येयम् ॥ अनन्याधीनत्वेति ॥ अन्यगतं प्रति स्वातन्त्र्येणेत्युपलक्ष्यते । ‘‘न ते विष्णो जायमानो न जातो देव महिम्नः परमन्तमाप’’ इत्यादिश्रुत्यादि-सिद्धत्वादिति भावः । नात्र श्रुतौ रूढिरुच्यते किन्त्वभेद इत्यत आह ॥ न चेति ॥ भुवनस्य रेतः रतिप्रदस्य । विष्णोः प्रदिशा आज्ञया । अर्धगर्भा आसमन्तादृद्धं ब्रह्माण्डं तद्गर्भाणि सप्तमहाभूतमहदहङ्कारतत्वानि तदभिमानिनः । विधर्मणि विविधधारणकर्मणि । तिष्ठन्तीति विष्णुना भेदोक्तेरित्यर्थः ।

॥ य इति ॥ ‘‘अजस्य नाभावध्येकमर्पितम्’’ इत्युक्तपद्मनाभो विष्णुरेव । विश्वकर्मसूक्ते यो देवानां नामधा नामवाच्यतया तद्धारक एक एवेति समाख्याबला-च्चेन्द्रादिशब्दवाच्यतैवार्थ इत्यर्थः ॥ सोऽन्तक इति ॥ द्युभ्वाद्यधिकरणे भाष्यकृदुदाहृत-श्रुत्यन्तर इत्यर्थः । ‘‘स प्रथमो बृहस्पतिश्चिकित्वान् तस्मा इन्द्राय सुतमाजुहोमि’’ इति याजुषश्रुतौ स प्रथमो विश्वकर्मेत्याद्युक्त्याऽप्रथमोऽपि कश्चन विश्वकर्मादिः प्राप्तः । अन्यथा प्रथम इत्यस्य व्यर्थत्वात् । तथा च कथमभेद इत्यर्थः । ‘‘यमिन्द्रमाहुर्वरुणं यमाहुर्यं मित्रमाहुर्यमु सत्यमाहुः । यो देवानां देवतमस्तपोजास्तस्मै त्वा तेभ्यस्त्वा’’ इति याजुषश्रुतावेवं यमिन्द्रादिशब्दवाच्यमाहुः किं तैरभेदेन नेत्याह ॥ यो देवानामिति ॥ इन्द्रादीनां श्रेष्ठतमस्तन्नियामकस्तत्स्वामी तस्मै देवतमाय तेभ्यो देवेभ्यश्च त्वा सोमं सुनोमीत्याद्युक्तेः । तत्राभेदविवक्षायां देवतम इति तस्मै तेभ्य इति च भेदोक्तिरयुक्तेत्यर्थः । उक्तं चैतरेयभाष्ये ‘‘यमिन्द्रमाहुरित्याद्युक्त्वा तस्मै त्वा तेभ्यस्त्वेति भेदावगमाच्च’’ इति । तथा चाथर्वणभाष्योक्ता ब्रह्माण्डस्मृतिर्

यमिन्द्रमाहुर्वरुणं यमाहुर्यं मित्रमाहुर्यमु सत्यमाहुः ।

यो देवानां देवतमो जनित्रं वायोस्तस्मै सोममेभ्यो जुहोमि ॥ इति ।

भीषास्माद्वातः पवत इति ॥ अस्माद् अस्य परमात्मनः । भीषा भयेन । वायुसूर्याग्न्यादयस्स्वस्वव्यापारान् कुर्वन्तीति तैत्तिरीयश्रुतावानन्दमयादिशब्दार्थत्वेन प्रकृतस्य विष्णोर्वाय्वादिभिर्भेदोक्तेः । ‘‘भयादस्याग्निस्तपति भयात्तपति सूर्यः’’ इत्यादि-काठकश्रुतौ, कम्पनादित्यत्र विष्ण्वर्थत्वेन निर्णेष्यमाणवज्रशब्देन प्रकृतस्य परमात्मनो देवानां च भेदोक्तेश्चेत्यर्थः । तथा च ‘‘इन्द्रं मित्रम्’’ इत्यादिश्रुतिजातं तत्तच्छब्द-वाच्यत्वमेव विष्णोराह न त्वभेदमिति स्थितम् । ननु यथेन्द्रादिशब्दवाच्यत्वं विष्णोस्तथा नारायणादिशब्दवाच्यत्वमन्यस्य स्यात् । तथा चानिर्णय इत्यत आह ॥ न त्विति ॥ वामनस्मृतेरित्यर्थः । एतेन ‘‘इन्द्रमित्यादिना तेषां भगवति विद्वद्रूढिसद्भावस्य सिद्ध-त्वात्’’ इति सुधावाक्यं समर्थितं भवति । नन्वेवमिन्द्रादिश्रुतीनां विष्णावेव महायोग-विद्वद्रूढिभ्यां मुख्यत्वे ‘‘मुख्यामुख्ययोर्मुख्ये सम्प्रत्ययः’’ इति न्यायेनेन्द्रादिश्रुतिभि-र्मुख्यार्थस्य विष्णोरेव ग्रहणसिद्धौ सूत्रे निरवकाशलिङ्गोक्तिर्व्यर्थेति चेत्सत्यम् । ‘‘सति चैवमभ्युपगमवादेनैव तद्धर्मोपदेशादित्युक्तम्’’ इति न्यायविवरणटीकायामेवोक्त्याऽ-भ्युपगमवादेन वा मुख्ये सम्प्रत्यय इत्युत्सर्गस्येन्द्रस्यात्मेत्यादाविवापवादकं नास्ति प्रत्युत तत्साधकमेवास्तीति वक्तुं वा तदुक्तिरिति भावः । एतच्च महायोगविद्वद्रूढिसमर्थनं समन्वयसूत्रात्तत्त्वित्यनुवृत्तेस्तत्र ‘तु’ शब्दस्यावधारणार्थत्वादन्तस्स्थो विष्णुरेवेत्युक्त्या अन्यत्राज्ञरूढ्यल्पयोगयोस्सत्वेन तद्व्यवच्छेदायोगान्महायोगविद्वद्रूढ्योरेवान्यत्र व्यवच्छेद्य-त्वादिन्द्रादिश्रुतीनां विष्णौ महायोगविद्वद्रूढ्योस्सूचितत्वाच्चेति ध्येयम् ।

### **पाण्डुरङ्गि**

ननु समुद्रान्तस्स्थितत्वादेर्निरवकाशत्वेऽपि न विष्णोरन्तस्स्थत्वं युज्यते । इन्द्रादिप्रापकेन्द्रादिश्रुतीनां त्रेधा प्राबल्यवत्त्वेन ततोऽपि बलवत्त्वेनेन्द्रादेरेवान्त-स्स्थत्वौचित्यात् । किञ्चेन्द्रादिशब्दानां विष्णुपरत्वं हि योगेन वक्तव्यम् । तत्रेन्द्रादिषु रूढेः सत्वाद्रूढेश्च योगापेक्षया बलवत्त्वाद्रूढ्येन्द्रादिपरत्वेन तेषामेवान्तस्स्थत्वादित्यत आह ॥ किञ्चेति ॥ नन्विन्द्रादिशब्दानां विष्णौ विद्वद्रूढिसद्भावे किं मानमित्यत उक्तम् इन्द्रमिति ॥ न चात्र रूढिः केनोक्तेति वाच्यम् । प्रयोगबाहुल्यकथनपरस्य ‘अप्याहुः’ इत्यस्यैव रूढिप्रदर्शकत्वात् । तथा च महायोगविद्वद्रूढिभ्यामिन्द्रादिश्रुतयो विष्णावेव मुख्या इति तस्यैवान्तस्स्थत्वमिति भावः ।

नन्विन्द्रमिति वाक्यस्येन्द्रादीनां विष्णुभेदपरत्वान्न तेन तच्छब्दवाच्यत्वसिद्धि-रित्याशङ्क्य निषेधति ॥ न चेति ॥ आहुरितीति ॥ वचनक्रियां प्रति शब्दस्यैव कर्मत्वादिति भावः । आहुरित्येतदिन्द्राद्यभेद आर्यसम्मतिप्रदर्शनपरं किं न स्यादित्यत आह ॥ सप्तार्धेति ॥ तत्र सकलाधारत्वस्योक्तत्वादिति भावः । श्रुत्यन्तरसंवादेनाप्याहु-रित्यस्य तच्छब्दवाच्यत्वप्रदर्शनपरत्वमित्याह ॥ य इति ॥ तत्तन्नामवाच्यत्व उपोद्बलकं श्रुत्यन्तरं चाह ॥ सोऽन्तक इति ॥ प्रथमेति ॥ तथा च द्वितीयोऽन्यो रुद्रोऽस्तीति प्रतीयत इति भावः । यमिन्द्रमित्यादि ॥ तस्मै त्वेत्यादि ॥ अत्र येऽत्वामिन्द्रमाहुर् एवं वरुणमित्यादि । यश्च देवानां देवतमस्तस्मै तेभ्यश्च मयि महदिन्द्रियमस्त्विति योजना । यद्वा यमिन्द्रमित्याहुस्तस्मै तुभ्यं त्वामेवोपगता इति भगवदधीनत्वमुच्यते । षष्ठीचतुर्थीभ्यां परमात्मनः सकाशात्तेषां भयकथनेन भेदस्य प्रतीतेरिति भावः ।

