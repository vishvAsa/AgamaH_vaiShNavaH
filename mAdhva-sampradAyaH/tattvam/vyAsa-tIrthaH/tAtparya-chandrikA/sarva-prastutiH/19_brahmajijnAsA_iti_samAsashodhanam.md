+++
title = "19 ब्रह्मजिज्ञासा इति समासशोधनम्"

+++


## अत्र परैर् ब्रह्मणो जिज्ञासेति षष्ठीसमासः

**ब्रह्मजिज्ञासा इति समासशोधनम्**

## **तात्पर्यचन्द्रिका**

अत्र परैर् ब्रह्मणो जिज्ञासेति षष्ठीसमासः । न चतुर्थीसमासः । षष्ठी च कर्मणि । न तु शेषे । कर्मणि षष्ठ्या हि प्रतीत्यनुबन्धितया जिज्ञासापेक्षितकर्मणः साक्षाल्लाभः । शेषषष्ठ्यां तु सामान्यद्वारेणेति कुसृष्टिः । शेषषष्ठीपक्षे तद्विजिज्ञासस्वेति साक्षाज्जिज्ञासाकर्मत्वप्रतिपादकश्रुत्यननुगमश्चेति शेषषष्ठी निराकृता । तदयुक्तम् । परपक्षे विचारजन्यज्ञानाकर्मणो ब्रह्मणो विचारकर्मत्वा-योगात् । अपरोक्षवृत्तिव्याप्यस्य फलव्याप्यत्वनियमाच्च । स्वपक्षे कर्मणि षष्ठ्यामपि प्रमाणसाधनप्रयोजनादिपरिकरयुक्तस्यैव ब्रह्मणो जिज्ञासाकर्मत्वान्न प्रमाणादि-विचारस्याप्रतिज्ञातताप्रसङ्गः । कृद्योगलक्षणा च षष्ठी समस्यत इति प्रतिप्रसवा-त्प्रतिपदविधाना षष्ठी न समस्यत इत्यस्य निषेधस्य नायं विषय इति ।

### **प्रकाशिका**

क्रमप्राप्तं ब्रह्मजिज्ञासेत्यत्र समाशोधनं कर्तुं पराभिमतमनूद्य निरस्यति ॥ अत्र परैर्मायावादिभिरिति ॥ निराकृतेत्यन्वयः । यद्यपि सिद्धान्तेऽपि कर्मणि षष्ठ्या समासः । नात्र किञ्चित्परोक्तं विरोधि निरसनीयमस्ति तथापि तादृशसमासः सिद्धान्त एव युक्तो न तु परमत इति तद्भाष्यकारानौचित्यप्रदर्शनार्थं स्वभावोपन्यासः ॥ न चतुर्थीति ॥ वृत्तिकारैर्ब्रह्मणे जिज्ञासेति चतुर्थीसमास उक्तः । स न सम्भवति । ‘‘तादर्थ्यसमासे प्रकृतिविकृतिग्रहणं कर्तव्यम्’’ इति कात्यायनवचनेन यूपदार्वादिष्वेव प्रकृतिविकारभूतेषु चतुर्थीसमासनियमादिति भावः । षष्ठी च कर्मणीत्युक्तं व्यनक्ति ॥ कर्मणि षष्ठ्या हीति ॥ प्रतीतौ विशेषणत्वेन सम्बन्धितयेत्यर्थः । एतदुक्तं भवति । जिज्ञासेत्यत्रेच्छाया अनुबन्धिज्ञानम् । ज्ञानस्य ज्ञेयं ब्रह्म । न खलु ज्ञानं ज्ञेयं विना निरूप्यते ।

न च जिज्ञासा ज्ञानं विनेति प्रतीत्यनुबन्धित्वात् प्रथमं जिज्ञासाकर्मैवापेक्षते न तु सम्बन्धिमात्रमिति ॥ सामान्येति ॥ सम्बन्धसामान्यस्य विशेषनिष्ठत्वात् प्रसक्तनिषेधेन जिज्ञासाकर्मत्वलाभ इति कुसृष्टिरित्यर्थः । यद्यपि परपक्षे षष्ठ्याः कर्मत्वार्थकत्वस्यैव निरस्यत्वेन तदेवानुवदनीयम् । न तु शेषे षष्ठीनिरासप्रकारोपि । तस्यादूषणात् । तथापि तस्य सिद्धान्तेऽपि प्रतिपिपादयिषितत्वेन तदनुवाद इत्यदोषः ॥ विचारेति ॥ विचारस्य स्वविषयविषयकज्ञानजनकत्वेन स्वजन्यज्ञानस्य सकलकारकशक्तिविधुरब्रह्मकर्मकत्वायोगेन तस्यापि तत्कर्मकत्वायोगात् । ननु कारकशक्तिविधुरस्यापि शास्त्रजन्यापरोक्षवृत्ति-व्याप्यत्वेन कर्मत्वव्यपदेश इत्यत आह ॥ अपरोक्षेति ॥ फलेति ॥ वृत्त्युपहितचैतन्ये-त्यर्थः । फलव्याप्यत्वं तु कर्तृकर्मविरोधान्नाङ्गीक्रियत इति भावः । गान्धर्वशास्त्रविचारात् षड्जादिसाक्षात्कारदृष्टेर्ब्रह्मविचारात्तदपरोक्षवृत्तिर्जायत इत्यपरोक्षवृत्तिव्याप्यस्येत्युक्तम् ।

ननु सिद्धान्तेपि कः समासः । न तावत्कर्मधारयः । ब्रह्मजिज्ञासयोरैक्यायोगेन वैयधिकरण्येन तदयोगात् । नापि द्वितीयातत्पुरुषः । श्रितादिभिरेव तस्य विधानात् । कृद्योगे द्वितीयायोगाच्च । नापि तृतीयातत्पुरुषः । ब्रह्मणो विषयत्वाप्राप्तेः । अत एव न पञ्चमीसमासोपि । नापि वृत्तिकाररीत्या चतुर्थीसमासः । प्रकृतिविकारभाव एव तादर्थ्यसमासस्य नियमितत्वात् । नापि सप्तमीसमासः । आधारसामान्यशक्तायास्तस्या विषयत्वरूपविशेषार्थकत्वे प्रतिपत्तिगौरवात् । सर्वत्र ‘‘सप्तमी’’त्यादियोगाविभागाश्रयणा-पाताच्च । षष्ठीसमासपक्षेऽपि न कर्मणि षष्ठ्या समास आश्रयितुं युक्तः । तथात्वे हि ब्रह्मस्वरूपमेव जिज्ञासायां कर्मतयाऽन्वेतीति ब्रह्मजिज्ञासैव प्रतिज्ञाता न तु प्रमाणादि-जिज्ञासेत्यग्रे तेषां विचारो न युक्तः स्यात् । शेषषष्ठ्या तदाश्रयणे तु सम्बन्धमात्रं शेष इति साक्षात्पारम्पर्येण च ब्रह्मतत्प्रमाणादिजिज्ञासाया ब्रह्मसम्बन्धित्वात्सर्वजिज्ञासा प्रतिज्ञाता भवति । तथा च ‘‘कर्मणि षष्ठीपरिग्रहाय ‘जिज्ञास्योऽयं विधीयते’ इत्युक्त’’-मिति सुधावाक्यानुपपत्तिरित्याशङ्क्य कर्मणि षष्ठीसमासं समर्थयते ॥ स्वपक्ष इति ॥ ब्रह्मजिज्ञासायां प्रतिज्ञातायां लक्षणप्रमाणादिजिज्ञासामन्तरेण तस्या अभावात्प्रधान-ब्रह्मजिज्ञासयैवार्थात्प्रमाणादिजिज्ञासापि लभ्यत इति भावः । अत एव परिकरयुक्तस्येति परिकरपदप्रयोगः । उक्तं च सुधायां ‘‘तस्या विनाप्यभिधानेन लाभा’’दित्यादि ।

ननु यदि षष्ठी कर्मणि, न शेषे तर्हि ‘‘कर्मणि चे’’ति कर्मणि षष्ठ्यास्समास-प्रतिषेधात्कथं समास इति चेन्न । ‘‘उभयप्राप्तौ कर्मणी’’त्यनेन विहितायास्तेन निषेधात् । इह च कर्मण एवोपादानं न तु कर्तुरित्युभयप्राप्त्यभावात् । यद्यथशब्दादधिकारिलाभा-त्कथञ्चित्कर्तृप्राप्तिं मन्यसे तर्हि ‘‘अकाकारयोः प्रयोगेनेति वक्तव्य’’मित्यकार-प्रत्ययान्तप्रयोगे ‘‘उभयप्राप्तौ’’ इति षष्ठ्यादिनिषेधादिह तेन न षष्ठीत्यवेहि । अत एव तत्र मञ्जर्यां ‘‘धर्मजिज्ञासा देवदत्तस्य’’ इत्युदाहृतम् । जिज्ञासाशब्दस्याप्रत्ययादिति विहिताकारप्रत्ययान्तस्य कृदन्ततया ‘‘कर्तृकर्मणोः कृति’’ इत्येव षष्ठी । नन्वेवमपि ‘‘प्रतिपदविधाना षष्ठी न समस्यते’’ इति निषेधात्सर्पिषो ज्ञानमित्यादाविवेहापि षष्ठी-समासो न स्यादित्यत आह ॥ कृद्योगेति ॥ ‘‘कर्तृकर्मणोः कृति’’ इत्यनेन विहितेत्यर्थः । प्रतिप्रसवो ऽपवादापवादः ॥ नायं विषय इति ॥ ‘‘ज्ञोऽविदर्थस्य करण’’ इति विहिता षष्ठी सर्पिषो ज्ञानमित्यत्रेति भावः ।

### **चन्द्रिकाबिन्दु**

अथातो ब्रह्मेति शब्दत्रयविचारानन्तर अवसरप्राप्तः समास-विचारः । ब्रह्मण इति ॥ अत्र परिदृश्यमानसुब्लोपस्य समासनिमित्तत्त्वादित्यभिप्रेत्य समासं विचारयति । अत्र परैरित्यादिना ॥ प्रतीत्यनुबन्धितयेति ॥ ब्रह्मणः कर्मत्वं जिज्ञासां प्रति । तथा हि । कर्म द्विविधम् । उद्देश्यफलसम्बन्धि एकं, उद्देश्यफलजनकं क्रियाविषयीभूतमेकम् । तत्रोभयत्र कुठारेण दारु छिनत्तीत्युदाहरणम् । उद्देश्यच्छिदि-क्रियाख्यफलसम्बन्धिदार्वाख्यमेकं कर्म, उद्यमनादिक्रियाविषयीभूतमपरं कुठाराख्यं कर्म । तथा च जिज्ञासाकर्मत्वमपि जिज्ञासासाध्यज्ञानाख्यफलसम्बन्धित्वरूपमेवेति प्रतीत्यनु-बन्धितेत्यस्यार्थः ॥ ननु विचारजन्यापरोक्षवृत्तिविषयत्वमस्त्येव ब्रह्मण इति ज्ञाना-गोचरत्वं, कथम् । न चैवं दृश्यत्वप्रसङ्गः । फलव्याप्यत्वं दृश्यत्वमित्यङ्गीकारादित्यत आह । अपरोक्षेति ॥ तथा च फलव्याप्यत्वं स्यादिति भावः । स्वपक्षे अस्मत्पक्षे । कृद्योगलक्षणेति ॥ कृदितिपदं यस्मिन्योगे कर्तृकर्मणोः कृतीत्यस्मिन् स योगः कृद्योगः । प्रतिपदविधानेति ॥ सामान्यतः षष्ठीविधायकसूत्रव्यतिरिक्तसूत्रेण विना षष्ठी प्रतिपद-विधाना षष्ठीत्यर्थः ।

### **पाण्डुरङ्गि**

परोक्ता कर्मणि षष्ठ्यपि तन्मते न युक्तेत्यनुवादपूर्वकमाह ॥ अत्र परैरिति ॥ प्रतीत्यनुबन्धितयेति ॥ प्रतिपत्तौ विशेषणत्वेनानुबध्यत इत्यनुबन्धः । स्वरूपेण निरूपितायां जिज्ञासायां पश्चात्सम्बन्धिन्यपेक्षा । ब्रह्म ज्ञानद्वारा जिज्ञासास्वरूपनिरूपकमिति प्रथमोदिताकाङ्क्षावशेन ब्रह्म जिज्ञासया कर्मत्वेन सम्बध्यते । न तु सम्बन्धिमात्रतयेत्यर्थः । ननु विचारजन्यज्ञानकर्मत्वस्य ब्रह्मण्यभ्युपगमात्कर्मणि षष्ठ्युपपत्तिः । न चैवं दृश्यत्वापत्त्या मिथ्यात्वापत्तिरिति वाच्यम् । फलव्याप्यत्वरूप-दृश्यत्वस्यैव तद्व्याप्यत्वाङ्गीकारेण ब्रह्मणस्तदापादनानुपपत्तेरित्यत आह ॥ अपरोक्षेति ॥ वृत्तिव्याप्यत्वमात्रस्यातीतादिसाधारण्ये तस्यापि फलव्याप्यत्वे विषयापरोक्षं स्यादित्यत उक्तम् अपरोक्षेति ॥ स्वपक्षे कर्मणि षष्ठीमुपपादयति ॥ स्वपक्ष इति ॥ कृद्योगलक्षणा चेति ॥ जिज्ञासापदस्य चाकारप्रत्ययान्तत्वात्कृद्योगः । यस्तु ‘‘कर्मणि च’’ इति कर्मणि षष्ठ्याः समासप्रतिषेधः स ‘‘उभयप्राप्तौ कर्मणि’’ इति या कर्तृकर्मणोरपि सामर्थ्या-दुभयप्राप्तौ कर्मण्येवेति नियमिता षष्ठी तद्विषयः । यथा आश्चर्यो गवां दोहोऽगोपेनेति । एवं ह्याश्चर्यं व्यज्यते । प्राप्त्यभावात् । कर्तृकर्मणोः कृत्येव षष्ठी । तेन ब्रह्मजिज्ञासे-त्युपपन्नः समासः ।

