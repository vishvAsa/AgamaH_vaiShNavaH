+++
title = "155 शास्त्रदृष्टिजीवमुख्यप्राणसूत्रयोर् अद्वैतविशिष्टाद्वैतव्याख्यानपरीक्षा"

+++


## यच्च शास्त्रदृष्ट्येत्यस्य परकीयं व्याख्यानं..

**शास्त्रदृष्टिजीवमुख्यप्राणसूत्रयोर् अद्वैतविशिष्टाद्वैतव्याख्यानपरीक्षा**

## **तात्पर्यचन्द्रिका**

यच्च शास्त्रदृष्ट्येत्यस्य परकीयं व्याख्यानं– इन्द्रः स्वात्मानं यथा शास्त्रमार्गेण ज्ञानेनाहं ब्रह्मेति पश्यन्मामेव जानीहीत्युपदिदेश वामदेववदिति । तन्न । चिद-चित्संवलनात्मकाहमर्थे ब्रह्मत्वस्य मन्वादित्वस्य वाऽभावेन ‘‘मामेव जानीहि अहं मनुः’’ इत्यादिव्यपदेशहेतोरहं ब्रह्मेत्यादिदृष्टेर्भ्रान्तिदृष्टित्वेन शास्त्रदृष्टित्वाभावात् । चिन्मात्रैक्यदृष्टेश्च भिन्नविषयत्वेन मां विजानीहीत्यादिव्यपदेशाहेतुत्वात् । मामित्यादौ चिन्मात्रलक्षणायां च ‘‘मां विजानीहि यो मां वेद’’ इति वित्तिकर्मत्वोक्तिरयुक्ता । किञ्च शास्त्रशब्दस्य हिताहितशास्तरि वेदादौ योगसम्भवान्न रूढिः । उक्तं च–

भवेतां यदि वृक्षस्य वाजिकर्णौ कथञ्चन ।

अदृष्टां समुदायस्य कः शक्तिं जातु कल्पयेत् ॥ इति ।

शास्तृत्वं च ‘‘एकः शास्ता न द्वितीयोऽस्ति शास्ता’’ इत्यादि श्रुत्या ब्रह्मण्येव मुख्यम् । मुख्यसम्भवे चामुख्यमयुक्तम् । दर्शितश्च भाष्यकृता ‘‘संविच्छास्त्रं परं पदम्’’ इति ब्रह्मणि शास्त्रपदप्रयोगः । लोकप्रसिद्धिस्तु शास्त्रशब्दस्य वेदादन्यत्रैव । अपि च सकारणकदृष्टिद्वारा व्यपदेशविषयोक्तिऽतोप्यस्मद्रीत्या साक्षादेव तदुक्तिर्युक्ता । सौत्रो वामदेवदृष्टान्तोऽपि परपक्षे न युक्तः । ‘‘अहं मनुः’’ इत्यादि-नोक्तं ह्यैक्यं चिन्मात्रविवक्षया वक्तव्यम् । न च तद्विवक्षायां ‘‘अहं भूमिमद-दामार्यायाहं दृष्टिं दाशुषे मर्त्याय’’ इत्यादिविशिष्टविषयमुत्तरवाक्यं युज्यते । भगवद्धर्मो हीन्द्राय भूमिप्रदानादिकम् ।

### **प्रकाशिका**

औतिमते तृतीयसूत्रार्थमनूद्य निरस्यति ॥ यच्चेति ॥ दृष्टान्ते दार्ष्टान्तिके च ब्रह्माद्यैकात्म्यज्ञानं तादृशव्यपदेशहेतुरित्यर्थः । किमत्र दार्ष्टान्तिक इन्द्रे दृष्टान्ते वामदेवे चाहमर्थे विशिष्ट एव प्राणशब्दितब्रह्मत्वस्य मन्वादित्वस्य च ज्ञानं मामेव विजानीहीत्यादि व्यपदेशहेतुरुच्यते उत लक्षितस्य चिन्मात्रस्य चिन्मात्रेणैक्यज्ञानं तस्य हेतुरिति विकल्प्याद्यं निरस्यति ॥ चिदचिदिति ॥ द्वितीयं निरस्यति ॥ चिन्मात्रेति ॥ चिन्मात्रं विजानीहि चिन्मात्रं मन्वादीत्येव स्यात् । न तु मामिति अहमिति च । न हि चैत्रं विजानीहीति वक्तव्ये मामिति व्यपदेशो युज्यत इत्यर्थः ।

ननु मामित्यस्याहमित्यस्य च चिन्मात्रमर्थ इत्यत आह ॥ मामित्यादाविति ॥ तस्योदासीनस्य सकलकारकशक्तिविधुरस्य कर्मत्वायोगात् । ननूल्लेखित्वमात्रेण मामित्युक्तिर्न तु कर्मत्वमिति चेत्कर्मणि द्वितीयेति कर्मत्वार्थकद्वितीयाश्रवणादिति भावः । लक्षणापत्तेश्चेत्यपि ध्येयम् । सिद्धान्ते च स्वप्रयुक्तास्मच्छब्दस्य स्वान्तर्यामिण्येव मुख्य-त्वोक्तेर्न कोऽपि दोष इति भावः ।

नन्वथापि भवन्मते शास्त्रशब्दस्यान्तर्यामिणि यौगिकत्वाद्वेदादिशास्त्रे रूढत्वाद् रूढेश्च योगापेक्षया मुख्यत्वस्य रथकारनये स्थितत्वाच्छास्त्रशब्दो मुख्यामुख्यन्यायेन वेदादिपरो नान्तर्यामिपर इत्याशङ्क्याह ॥ किञ्चेति ॥ ‘‘सन्ध्यामुपासीत न सुरां पिबेत्’’ इत्यादिना हितमिदं कर्तव्यमहितमिदं न कर्तव्यमिति शासकत्वाच्छास्त्रमिति ‘‘शासु अनुशिष्टौ’’ इत्यतःष्ट्रन्प्रत्यये शास्त्रमिति योगेनैवोपपत्तेर्न रूढिरित्यर्थः ।

नन्वेवं रूढिमात्रपरिलोपः । सर्वत्र योगेनैवोपपत्तेरित्यतो यत्र योगाभावस्तत्रैव रूढिरिति भावेन तत्र वार्तिकसम्मतिमाह ॥ उक्तं चेति ॥ नामधेयपादे प्रोक्षण्यधिकरणे उक्तमित्यर्थः । तदधिकरणं जन्मादिसूत्रे प्रपञ्चितम् । अश्वकर्ण इति शब्दवाच्ये कस्मिंश्चिद्वृक्षविशेषे यदि वाजिकर्णसदृशौ कर्णौ भवेतां तर्ह्यश्वकर्णपदस्य सत्स्ववयवार्थेषु तत एवोपपन्नत्वेन कल्पकाभावात्समुदायशक्तिं रूढिं कः कल्पयेत् । न कोऽपि । ततस्तत्रावयवार्थाभावादेव रूढिरङ्गीकृता । अत्रावयवार्थोऽस्तीत्यर्थः । नन्वस्तूभयत्र योगस्तथाऽप्यन्तर्यामिग्रहणे को हेतुरिति चेदुक्तानुपपत्तिगणादेवेति ब्रूमः । हेत्वन्तरं चात्राह ॥ शास्तृत्वं चेति ॥ प्रवृत्तिहेतुपौष्कल्यस्य ब्रह्मण्येव भावादिति भावः । वैदिकप्रयोगबाहुल्यरूपरूढिश्चास्तीत्याह ॥ दर्शितश्चेति ॥ रूढिश्च तत्र नास्तीत्याह ॥ लोकेति ॥ यद्वा योगार्थानुसन्धानशून्यानामपि लौकिकानां शास्त्रपदेन वेदप्रतीते रूढिरेवेत्यत आह ॥ लोकेति ॥ शास्त्रपदेनान्तर्यामिग्रहणे हेत्वन्तरमाह ॥ अपि चेति ॥ मां विजानीहीति व्यपदेशविषयत्वमिन्द्रस्याहं ब्रह्मास्मीत्यादिशास्त्रजन्यब्रह्मात्मैक्यज्ञान-द्वारेति व्यवधानेन त्वयोच्यते । अस्माभिस्तु साक्षादेवान्तर्यामिदृष्ट्या प्राणोऽस्मीति व्यपदेशविषयत्वमुच्यते । अतोऽप्यस्मदभिमत एवार्थ इत्यर्थः । ननु दृष्टान्तबलादेव-माश्रीयत इति चेन्न । विशिष्टाभेदायोगेन दूषितत्वात् । चिन्मात्रलक्षणाया अप्युक्तदोष-त्वात् । दोषान्तरेणापि दूषयति ॥ सौत्र इति ॥ कथं तर्ह्यन्तर्यामिपक्षे योग इत्यत आह ॥ भगवदिति ॥ उपेन्द्ररूपेण बलेस्साम्राज्यमादायेन्द्राय दत्तमिति भागवतादिप्रसिद्धिं हिशब्देन द्योतयति ।

### **पाण्डुरङ्गि**

वित्तिकर्मत्वोक्तिरयुक्तेति ॥ अन्यथा वित्तिकर्मत्वरूपदृश्यत्वेन शुद्धस्यापि मिथ्यात्वं स्यादिति भावः । ननु शास्त्रपदे रूढिरेवास्त्वित्यतः किं विद्वद्रूढिर्वा पामररूढिर्वा । नाद्य इत्याह ॥ न रूढिरिति ॥ ननु योगेन शास्त्रशब्दवाच्यत्वं वेदस्य कुतोऽभ्युपेयते । रूढिरेव किं न स्यादित्यतो योगासम्भवे रूढिरभ्युपेया । न तु तत्सम्भवे । अन्यथा तवापसिद्धान्तः स्यादित्यभिप्रायेण तद्वाक्यमुदाहरति ॥ उक्तं चेति ॥ तथाच तत्र वाजिकर्णशब्दस्य वृक्षे योगासम्भवेन रूढिकल्पनेऽपि प्रकृते योगसम्भवेन रूढिकल्पनायोगादिति भावः । अस्तु वा शास्त्रशब्दस्य वेदेऽपि योग एव । तथापि शास्त्रशब्देन वेद एव गृह्यत इत्यतस् तत्र प्रयोजकीभूतस्य योगस्य ब्रह्मणि मुख्यत्वात्तदेव ग्राह्यमित्यभिप्रेत्य तत्र मुख्यत्वे किं ज्ञापकमित्यत आह ॥ शास्तृत्वं चेति ॥ शास्त्रशब्द-प्रवृत्तिनिमित्तं शास्तृत्वं ब्रह्मणि मुख्यम् । तथापि तदेव किमर्थं ग्राह्यम् । अमुख्यस्यापि वेदस्य शास्त्रशब्देन ग्रहणोपपत्तेरित्यत आह ॥ मुख्यसम्भवे चेति ॥ एवं महायोगेन शास्त्रशब्दस्य विष्णुपरत्वमुपपाद्य तन्मूलकविद्वद्रूढ्यापि समर्थयते ॥ दर्शितश्चेति ॥ द्वितीयं दूषयति ॥ लोकेति ॥ सकारणकेति ॥ शास्त्ररूपकारणजन्या ब्रह्मैक्यदृष्टिः । तद्विषयीभूतं ब्रह्माहंशब्दव्यपदेशविषय इति परम्परयेत्यर्थः । अस्मन्मते साक्षादेवाहं-शब्दविषयीभूतस्यान्तर्यामिणः प्रदर्शनमित्यर्थः ॥

