+++
title = "35 जन्मादीत्यनेन सृष्ट्याद्यष्टकत्वप्रतिपादननिरूपणम्"

+++


## यच्चोक्तं परैर्जन्मादीत्यत्रोत्पत्तिस्थितिभङ्गमेवोच्यते न त्वन्यत्

**जन्मादीत्यनेन सृष्ट्याद्यष्टकत्वप्रतिपादननिरूपणम्**

## **तात्पर्यचन्द्रिका**

यच्चोक्तं परैर्जन्मादीत्यत्रोत्पत्तिस्थितिभङ्गमेवोच्यते न त्वन्यत् । ‘‘यतो वै’’ इत्यादिश्रुत्यनुसारादिति । तन्न । ‘‘यतो वै’’ इत्यत्र चतुर्णां ‘‘तमेवैकं जानथ’’ इत्यादौ ‘‘यस्मिन्द्यौः’’ इति स्थित्यादीनामेकैकस्यैव श्रवणात् । न चाभि-संविशन्तीत्येतत्प्रलयपरम् । प्रयन्तीत्यनेन पौनरुक्त्यापत्त्या तस्य मोक्षपरत्वात् । न च प्रयन्तीत्यनेन सुषुप्तौ ब्रह्मप्राप्तिरुच्यते । तथापि चतुष्ट्वापरिहारात् । जगतो जन्माङ्गीकारेऽनित्यत्वापत्त्या मिथ्यात्वासिद्धेरुक्तत्वाच्च । तस्मात्सृष्ट्याद्यष्टकमेव जन्मादिपदार्थः ।

### **प्रकाशिका**

पराभिमतं सूत्रार्थमपि निरस्यति ॥ यच्चोक्तमिति ॥ श्रुत्यनुसारादिति तात्पर्यनुवादः । उक्तं च तद्भाष्ये ‘‘जन्मस्थितिभङ्गं समासार्थः’’ इति ‘‘यतो वै’’ इत्यादिवाक्ये जन्मस्थितिप्रलयानां क्रमदर्शनात्’’ इति च ॥ चतुर्णामिति ॥ अभि-संविशन्तीत्यनेन मोक्षोक्तेरिति भावः ॥ तमेवेति ॥ तस्याप्यत्र विषयत्वादुदाहृतम् । तथापीत्यभ्युपगमवादः । यदपि तद्गुणसंविज्ञानबहुव्रीहिमाश्रित्य जगतो जन्माङ्गीकरणं तदपि व्याहतमित्याह ॥ जगत इति ॥ तथा च स्थितिभङ्गावेवोपेयाविति भावः ॥ उक्तत्वाच्चेति ॥ जिज्ञासाधिकरणे विवरणाभिमतनित्यानित्यवस्तुविवेकखण्डनग्रन्थ इति भावः । तस्मात् श्रुत्यनुसारादित्यर्थः । एतेन केषाञ्चित्पक्षोऽपि निरस्तः । यथोक्तं श्रीभाष्ये ‘‘जन्मादीति सृष्टिस्थितिप्रलयम्’’ इति । एतेनैवाद्यस्य चतुर्मुखस्य जन्म यत इति मतं, आदिपदेन स्थितिमात्रं गृह्यत इति मतं च निरस्तम् । सर्वस्य श्रुत्यननुसारात् । एतेन ‘‘अन्ये तु जन्मादीति तद्गुणसंविज्ञानबहुव्रीहिमुपादाय सृष्टिस्थितिभङ्गं समासार्थ इति व्याकुर्वते’’ इत्यादिसुधावाक्यं विवृतं भवति ।

### **चन्द्रिकाबिन्दु**

उत्पत्तिस्थितिभङ्गमिति । उत्पत्तिस्थितिनाशानां कालतो विरुद्धत्वाद्विप्रतिषिद्धं चानधिकरणवाचीत्यनेन शीतोष्णमिवैकवद्भावः । ‘‘यतो वै’’ इति श्रुत्यनुसारेण चेच् चतुर्णां ग्रहणेन भवितव्यम् । तमेवैकमित्यादिश्रुत्यनुसारेण चेत्तत्र श्रुतौ यस्मिन् द्यौरित्यादिवाक्यपर्यालोचनया स्थितिकर्तृत्वमात्रमुच्यते । तथा च त्रयाणामेव ग्रहणमनुपपन्नमित्याह ॥ यतो वा इति ॥ तथापीति ॥ सुप्तप्राप्यत्वस्य चतुर्थस्य लाभादिति भावः । अनित्यत्वापत्येति ॥ ध्वंसप्रतियोगित्वापत्त्या स्वरूपाङ्गीकारप्रसङ्गे त्रैकालिकनिषेध प्रतियोगित्वरूपमिथ्यात्वासिद्धिरिति भावः । तस्मात् त्रयाणामेव ग्रहणमिति नियमस्य त्याजितत्वात् ।

### **पाण्डुरङ्गि**

लाघवाय सूत्रकृता जन्मादीति नपुंसकनिर्देशः कृतः । तदुपपादनाय समाहारमाह ॥ उत्पत्तिस्थितिभङ्गमिति ॥ जन्म आदिर्ययोः स्थितिभङ्गयोस्तौ जन्मादीत्यन्यपदार्थो यदि विशेषरूपेण विवक्ष्यते तर्हि जन्मादी अस्येति निर्देशे गौरवं स्यात् । तन्मा भूदिति सामान्यविवक्षया नपुंसकप्रयोगः कृतः सूत्रकृता । अत्र नपुंसकैक-वचनप्रयोगार्हत्वात् समाहारोऽत्राभिप्रेत इति भावः । यतो वेत्यादिश्रुत्यनुसाराद्वा त्रितय-मुच्यते श्रुत्यन्तरानुसाराद्वा । नाद्य इत्याह ॥ यतो वेत्यत्रेति ॥ द्वितीयं दूषयति ॥ तमेवैकमिति ॥ अत्र अमृतस्यैष सेतुरिति मुक्तप्राप्यत्वस्योक्तावप्युत्तरवाक्योक्तत्वेन विषयवाक्येऽनुक्तत्वात्तदभिप्रायेणैकैकस्येत्युक्तिरिति ज्ञेयम् ।

जगतो जन्माङ्गीकार इति ॥ यद्यपि जगतो जन्माङ्गीकारमात्रेण मिथ्यात्वासिद्धिः शक्योपपादना । ध्वंसप्रतियोगित्ववत्प्रागभावप्रतियोगित्वस्याप्यत्यन्ताभावप्रतियोगित्व-विरोधित्वात् । तथापि पूर्वं सविस्तरमुपपादितत्वेन तत्स्मारणार्थं भङ्गाङ्गीकारे मिथ्यात्वा-सिद्धेर्वक्तव्यत्वात् । भङ्गमात्रोपादाने च प्रथमातिक्रमे कारणाभावात् । जन्मस्थित्यङ्गीकारे तद्दूषणाभावप्रतीतेः । स्थितिमात्रोपादाने च पूर्वोक्तस्मरणायोगात्त्रितयोपादानेपि साक्षात्तदप्रतीतेरेकैकस्यैव मिथ्यात्वप्रतिकूलताभावप्रतीतेश्च भङ्गशब्देन चरमांतःकरणवृत्त्या प्रपञ्चनिवृत्तिरविवक्षितेति शङ्कास्पदत्वाच्च साक्षाद्भङ्गमनुक्त्वा जन्माङ्गीकारेणानित्यत्वा-पादनमिति ज्ञेयम् ।

------------------------------------------------------------------------

‘‘यतो वै’’ इत्यत्र सृष्टिस्थितिप्रलयमोक्षाणां ..

## **तात्पर्यचन्द्रिका**

‘‘यतो वै’’ इत्यत्र सृष्टिस्थितिप्रलयमोक्षाणां ‘‘य आत्मानमन्तरो यमयति त्वं मुक्तिदो बन्धदोऽतो मतो नस्त्वं ज्ञानदोऽज्ञानदश्चासि विष्णो’’ इत्यादौ नियमनादीनामप्युक्तेः । सूत्रकृतैव स्कान्देऽष्टकर्तृत्वस्य लक्षणत्वेनोक्तेश्च । न च नियत्यादीनां जन्मादावन्तर्भावः । स्वस्वव्यापारेषु प्रवृत्त्यादिरूपाणां नियत्यादीनां विनाशादेरिव जन्मादिमत्त्वेऽपि जन्मादिभ्यो भेदानुभवात् । मोक्षस्य बन्धध्वंसत्वे चोत्पत्तिरपि प्रागभावनिवृत्तिः स्यात् । ननूत्पत्तिः प्रागभावस्य ध्वंसो न तूत्पद्य-मानस्येति चेत्तर्हि मोक्षोऽपि बंधस्य ध्वंसो न तु बद्धस्य । मोक्षस्य परमपुरुषार्थतया पृथग्वाच्यत्वाच्च ।

### **प्रकाशिका**

तत्रानुदाहृतत्वात्ता एव श्रुतीराह ॥ ‘‘यतो वै’’ इत्यादिना ॥ य आत्मानमिति ॥ आत्मानं जीवं तदभिमानिचतुर्मुखं वेत्यर्थः ।

नन्वत्र विचारविधेरश्रवणान्नेदं विषयवाक्यम् । तद्विधिवाक्यस्थलक्षणानामेवेह सूत्रे सङ्ग्रहात् । उक्तं च सुधायां ‘‘न चैकमेव सर्वत्र जिज्ञासाविधायकश्रुतिषु लक्षणं श्रूयते । किन्त्वासु ब्रह्मजिज्ञासाविधात्रीषु श्रुतिषु क्वचित्सृष्टिः क्वचित्स्थितिरित्यष्टकं जिज्ञास्याद्धरे-र्विश्वस्योक्तमित्यनेकलक्षणोक्त्युपयोगः’’ इति । अत्रापि चाग्रे विचारविधायकनाना-वाक्येत्यादि वक्ष्यति । तथा च कथमेतदुदाहरणम् । उच्यते । लक्षणसूत्रे श्रुतिवाक्य-प्रसिद्धलक्षणस्य सङ्ग्रहो न विधिवाक्यस्थस्येति निर्बन्धः । अत एव तत्वप्रदीपे ‘‘विवेश भूतानि चराचराणीत्यर्थान्नियमनम्’’ इत्यादिना तादृशवाक्यान्येवोदाहृतानि । उदाहृतं सुधावाक्यादिकं तु सम्भाविताभिप्रायम् ।

यद्वा अन्तर्यामिब्राह्मणोपक्रमे ‘‘यो वै तत्काप्यसूत्रं विद्यात्तं चान्तर्यामिणमिति स ब्रह्मवित्स लोकवित्’’ इत्याद्यर्थवादात्तज्जिज्ञासाविधेरुन्नयनाद्विचारविधिवाक्यमेवैतदिति न दोषः ॥ त्वमिति ॥ यतो बन्धादिदाताऽतो नोऽस्माकं मतः विचारित इत्ययमप्यत्र विषय इति भावः । इयं च श्रुतिर् गीतातात्पर्योदाहृतश्रुतिरिति ध्येयम् ॥ स्कान्द इति ॥ ‘‘उत्पत्तिस्थितिसंहारा’’ इति स्मृत्येति भावः ।

नन्वन्येषामपि भावविकाराणां त्रिष्वेवान्तर्भाव इति परभाष्येऽन्तर्भावोक्तेर्नियत्यादीनां जन्मस्थितिभङ्गोपेतत्वेन तेनैव गृहीतेर्न पृथग्वाच्यतेत्याशङ्क्याह ॥ न चेति ॥ नियति-स्वरूपोक्तिः स्वस्वव्यापारेषु प्रवृत्तिरिति । ज्ञानाज्ञाने तु व्यक्ते । सुखदुःखानुभवो बन्धः । नित्यानन्दानुभवो मोक्ष इति ध्येयम् । यथा विनाशस्य जन्मस्थितिमत्त्वेऽपि ताभ्यां भङ्गस्य पार्थक्यं यथा वा स्थितेर्जन्मभङ्गवत्त्वेऽपि ताभ्यां पार्थक्यं तथा नियत्या-दीनां तत्त्रितयवत्त्वेऽपि तेभ्योऽपि भेदानुभवादित्यर्थः । मोक्षस्य भङ्गाभेदमाशङ्क्याह ॥ मोक्षस्येति ॥ तथा च भङ्गेनैवोत्पत्तेरपि ग्रहणं स्यादिति भावः ॥ उत्पद्यमानस्येति ॥ तथा च तद्ध्वंसो भङ्गपदार्थोऽन्यो वाच्य इति भावः ॥ बद्धस्येति ॥ बद्धस्य विशिष्टस्य पदार्थान्तरत्वेन तद्ध्वंसोऽप्यतिरिक्तो नाशपदार्थ इति वा बद्धपदं धर्मिसामान्यपरं तद्ध्वंसो नाशपदार्थोऽन्यो वाच्य इति वाऽभिप्रायः । भावरूपोऽप्यावश्यक इत्याह ॥ मोक्षस्येति ॥ अनिष्टनिवृत्तेः पुमर्थत्वेऽपीष्टप्राप्तेरेव मुख्यपुरुषार्थत्वमिति भावः ।

### **चन्द्रिकाबिन्दु**

आदिशब्दार्थत्वेनाष्टानां ग्रहणे नियामकं दर्शयति ॥ यतो वै’’ इत्यत्रेत्यादिना ॥ सूत्रकृतैवेति ॥ उत्पत्तिस्थितीत्यादिभाष्योदाहृतप्रमाणेनेति शेषः । नियत्यादीनां सृष्ट्यादिष्वेवान्तर्भावसम्भवाद् अष्टकं न सम्भवतीति साङ्कर्यमाशङ्क्य निरा-करोति ॥ न चेति ॥ नियतिशब्दार्थमाह । स्वस्वव्यापारेष्विति ॥ विनाशादेरिवेति ॥ नियतिर्जन्मवती न तु जन्मरूपा । जन्मवत्त्वमात्रेण जन्मग्रहणे विनाशस्यापि जन्मवत्वेन जन्मग्रहणेनैव सिद्धेस् त्रयाणां ग्रहणं न स्यादिति भावः । उत्पत्तिरपीति ॥ तथा च भङ्गपदेनैवोत्पत्तेर्ग्रहणसम्भवाज्जन्मपदं सूत्रे न देयमिति भावः । न तूत्पद्यमानस्येति ॥ सूत्रे यज्जन्मोपात्तं तद्विषयस्य निवृत्तिरेव विनाशः । प्रागभावनिवृत्तिश्च न तथेति भावः । तर्हि आदिपदोपात्तबन्धविषयत्वनिवृत्तिरेव ध्वंसः । बन्धध्वंसस्तु मोक्ष एवेत्यभिप्रेत्य परिहरति । तर्हीति ॥

### **पाण्डुरङ्गि**

ननु यतो वेत्यादि श्रुत्युक्तत्वाच्चतुष्टयमेवास्तु न त्वन्यत् । तत्र प्रमाणाभावादित्यत आह ॥ यतो वेत्यत्रेति ॥ अष्टकस्य प्रामाणिकत्वेऽपि सूत्रकारेणाष्टकं विवक्षितमित्यत्र सूत्रकारीयं ज्ञापकमाह ॥ सूत्रकृतैवेति ॥ नन्वेकस्यापरत्रान्तर्भावेनाष्टक-कर्तृत्वमेव न सम्भवतीत्याशङ्क्य निराकरोति ॥ न चेति ॥ जन्मपदार्थनियतिपदार्थ-योरैक्याज्जन्मनो न पृथक्करणं नियतेरित्युच्यते उत नियतेरपि जन्मसद्भावाज्जन्मग्रहणेनैव तस्या अपि प्राप्तत्वादिति वा । नाद्यः । स्वस्वव्यापारेषु प्रवृत्त्यादिरूपत्वे पदार्थैक्या-भावात् । न द्वितीयः । नियत्यादेर्जन्मादिमत्त्वेऽपि विनाशवद्भेदस्यानुभूयमानत्वादित्याह ॥ स्वस्वव्यापारेष्विति ॥ विनाशादेरित्यनेन, अन्यथा प्रागभावध्वंसरूपोत्पत्ते-र्ध्वंसोत्पत्तिरूपविनाशस्य वा पृथग्ग्रहणं न स्यादिति सूचयति ।

यद्वा तर्ह्युत्पत्तिकारणत्वे उक्ते ध्वंसस्याप्युत्पत्तिमत्त्वेन ध्वंसकारणत्वस्यापि लब्धत्वेन तस्यापि पृथगवक्तव्यतया त्रितयकर्तृत्वं त्वत्पक्षेऽप्यनुपपन्नम् । न च तत्रावान्तरविशेषेण पृथगुक्तिः । तर्हि प्रकृतेऽपि समानमिति भावेन प्रतिबन्द्या समाधत्ते ॥ स्वस्वेति ॥ ननु संहारकारणत्वे मोक्षकारणत्वमेव लब्धम् । मोक्षस्य बन्धध्वंसरूपत्वात् । तथा च पृथक् तदभिधानमयुक्तमित्याशङ्क्य तर्हि ध्वंसकारणत्वेऽभिहिते उत्पत्तेरपि प्रागभावनिवृत्ति-रूपत्वेन ध्वंसत्वेनोत्पत्तिकारणत्वस्यापि लब्धत्वेन त्रितयकारणत्वमपि न स्यादित्याह ॥ मोक्षस्येति ॥ उत्पद्यमानस्य उत्पत्तिविषयप्रागभावान्मुच्यमानस्य । प्रागभावप्रतियोगिन इति यावत् । न तु बद्धस्य बन्धान्मुच्यमानस्य । बन्धनिरूपकस्येति यावत् । एवं प्रतिबन्द्या मोक्षकर्तृत्वमप्यवश्यं पृथग्वाच्यमित्युपपाद्य प्रतिबन्द्यामुत्तरत्वं मन्यमानं प्रति पृथङ्मोक्षकारणत्वाभिधाने वास्तवं प्रकारमाह ॥ मोक्षस्येति ॥ परमेति ॥ जिज्ञासाहेतुत्वादित्यर्थः ।

