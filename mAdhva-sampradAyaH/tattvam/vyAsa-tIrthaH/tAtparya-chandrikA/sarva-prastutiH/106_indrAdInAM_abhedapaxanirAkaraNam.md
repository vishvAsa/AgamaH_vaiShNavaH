+++
title = "106 इन्द्रादीनाम् अभेदपक्षनिराकरणम्"

+++


## यदि च श्रुतिलिङ्गयोरनुग्रहायाभेदस्तर्हि..

**इन्द्रादीनाम् अभेदपक्षनिराकरणम्**

## **तात्पर्यचन्द्रिका**

यदि च श्रुतिलिङ्गयोरनुग्रहायाभेदस्तर्हि ‘‘आकाशादेव समुत्पद्यन्ते’’ इत्याकाशश्रुतेः कारणत्वादिरूपलिङ्गस्य चानुग्रहायाकाशब्रह्मणोस् तथा ‘‘कदाचन-स्तरीरसि नेन्द्र’’ इति मन्त्रस्थस्येन्द्रप्रकाशनसामर्थ्यरूपलिङ्गस्य ‘‘ऐन्द्य्रा गार्हपत्य-मुपतिष्ठते’’ इति द्वितीयाश्रुतेश्चाविरोधायेन्द्रगार्हपत्ययोः, तथा व्रीहियवशास्त्रयोः षोडशिग्रहणाग्रहणशास्त्रयोश्चाविरोधाय व्रीहियवयोर्ग्रहणाग्रहणयोश्च विरुद्धांश-त्यागेनैक्यं च स्यादिति बहुविप्लवापत्तिः । ‘‘स ब्रह्म’’ इत्यादिश्रुतिरपि तत्तच्छब्द-प्रवृत्तिनिमित्तोक्तिमुखेन तत्तच्छब्दसमन्वयपरा । न तु प्रसिद्धदेवाभेदपरा । अन्यथा ‘‘सोऽक्षरः’’ इत्युक्तेर्ब्रह्म प्रसिद्धाकाराद्यक्षरात्मकं स्यात् । ‘‘अहं भवः’’ इत्यादिस्मृतिरपि,

पुरुष एवेदं सर्वं भूतं भव्यं भवच्च यत् ।

इत्युच्यते तदीयत्वान्न तु सर्वस्वरूपतः ।

इत्यादिस्मृतिवशात्तदीयत्वपरा वा

यस्तान्द्वेष्टि स मां द्वेष्टि यस्ताननु स मामनु ।

ऐकात्म्यमागतं विद्धि पाण्डवैर्धर्मसंश्रयैः ।

इत्यादिवदत्यन्तप्रियत्वाभिप्राया वा द्रष्टव्या । इन्द्रादीनां ब्रह्मणोऽन्यत्वं स्वीकृत्य वाक्यस्येन्द्रादिपरत्वाङ्गीकारे त्वर्थैकत्वाभावाद्वाक्यभेदः स्यात् । एवं च

अग्नीन्द्रादिश्रुतिर्नाना मार्गा लिङ्गैर्हि वैष्णवैः ।

नीतैककण्ठ््यं नो चेत्तत्कलहं को निवारयेत् ॥ १ ॥

इन्द्राग्न्यादिशब्दानां ब्रह्मणि परममुख्यत्वेऽपि यत्र बाधकं तत्र तद्देवतापरत्वं युक्तमेव । पादान्त्यप्राणाधिकरणन्यायेन च सूर्यवरुणादिलिङ्गमपि तत्तदन्तर्गतभगवत्येव मुख्यमिति त्रिविधः पूर्वपक्षोऽप्ययुक्तः ।

### **प्रकाशिका**

एवं निरवकाशलिङ्गेनेन्द्रादिशब्दानां भगवति मुख्यत्वे चान्तस्थो विष्णुरेवेत्याद्यसूत्राभिप्रेतत्वेनाद्यपूर्वपक्षं निरस्य द्वितीयपूर्वपक्षमग्रे निरसिष्यन् इदानीमभेद-रूपतृतीयपूर्वपक्षं द्वितीयसूत्राभिप्रेतबाधकोक्त्या निरसितुं किमुभयप्रापकश्रुतिलिङ्गप्राबल्या-न्यथानुपपत्त्या द्वयोरभेद उच्यत उत स ब्रह्मेत्यादिशास्त्रान्तराविरोधायेति विकल्पौ हृदि कृत्वाऽऽद्यमनिष्टकथनेन निरस्यति ॥ यदि चेति ॥ आकाशब्रह्मणोरिति ॥ उत्तराधि-करणे हि ‘‘आकाश इति होवाच सर्वाणि हवा इमानि भूतान्याकाशादेव समुत्पद्यन्ते’’ इत्यत्राकाशशब्दो भूताकाशपर इति प्राप्ते कारणत्वलिङ्गात्परब्रह्मपर इत्युच्यते । तन्न स्यात् । तत्रापि श्रुतिलिङ्गोभयानुग्रहाय तयोरैक्यं स्यादित्यन्वयः । ‘‘कारणत्वात्’’ इति पररीत्येति ध्येयम् । ऐन्द्य्रधिकरणं ग्रहणाधिकरणं चोक्तम् ॥ कदाचनेति ॥ यद्यपि ‘‘निवेशनस्सङ्गमनो वसूनाम्’’ इति ‘‘ऐन्द्य्रा गार्हपत्यमुपतिष्ठते’’ इत्यग्निप्रकरणस्थं वाक्यं शाबरभाष्यादावुदाहृतं तथाप्यग्निहोत्रप्रकरणे महोपस्थानेषु ‘‘ऐन्द्य्रा गार्हपत्यमुपतिष्ठते’’ इति वाक्यदर्शनादेतन्मन्त्रोपन्यासः ।

व्रीहियवेति ॥ द्वादशे तृतीयपादे ‘‘एकार्थास्तु विकल्पेरन् समुच्चये त्वावृत्तिस्स्यात्’’ इति चतुर्थेऽधिकरणे चिन्तितं ‘‘व्रीहिभिर्यजेत’’ इत्यादौ विकल्पसमुच्चयसन्देहे सर्वाङ्गोप-संहारप्रयोगवचनानुग्रहायाष्टदोषनिदानविकल्पपरिहाराय च ज्योतिष्टोमवदभ्यासमाश्रित्य समुच्चयो, मिश्रैर्वा याग इति प्राप्ते एकार्थानामेकस्मिन्नुपकारेऽन्योन्यानपेक्षया विनियुक्तानां विकल्पस्स्यात् । ज्योतिष्टोमे हि द्रव्यदेवतासंयोगानामदृष्टार्थानां प्रकरणेन युगपद्ग्रहणा-दभ्यासो न्याय्यः । व्रीहियवौ तु वाक्यद्वयेनान्योन्यनैरपेक्ष्येण पुरोडाशप्रकृतिद्रव्यतया विधीयमानौ प्रयोगवचनं पर्यायेण गृह्णाति । न युगपत् । येन (तद्)बलात्प्रधानावृत्ति-स्स्यात् । मिश्रत्वमपि निरपेक्षविधानादेवायुक्तमेवेत्यगत्या विकल्पाश्रयणमिति । तथा चायमर्थः । यदि श्रुतिलिङ्गयोरन्यतराबाधेनोभयानुग्रहायाभेदाश्रयणं तदाऽऽकाश-ब्रह्मणोराकाशत्वब्रह्मत्वरूपधर्मत्यागेन, तथा मन्त्रब्राह्मणयोर्लिङ्गश्रुत्योरनुग्रहायेन्द्र-गार्हपत्ययोरिन्द्रत्वगार्हपत्यत्वरूपधर्मत्यागेन विशेष्यैक्यं स्यात् । न तु लिङ्गेन श्रुतिबाधो वा श्रुत्या लिङ्गबाधो वा स्यात् । यदि शास्त्रद्वयाविरोधायाभेदाश्रयणं तदा व्रीहियवयो-र्ग्रहणाग्रहणयोर्व्रीहित्वादिधर्मत्यागेनैक्यं स्यात् । न तु विकल्पाश्रयणेन पाक्षिको बाधः । तथा च सर्वमीमांसोन्मूल्येतेति । स ब्रह्म इत्यादिशास्त्रान्तराविरोधायेति द्वितीयं निराह ॥ स ब्रह्मेति ॥ स्मृतेर्द्वेधाभिप्रायमाह ॥ अहं भव इति ॥ यद्भूतादि इदं सर्वं पुरुष एवोच्यते । तदीयत्वादेव । न त्वभेदादित्यर्थः ।

एवमवधारणपूर्वपक्षमभेदपूर्वपक्षं च निरस्याधुनाऽनवधारणेनेन्द्राद्यनेकपरत्वरूप-द्वितीयपक्षं निरस्यति ॥ इन्द्रादीनामिति ॥ अर्थैकत्वाभावादिति ॥ ‘‘अर्थैकत्वादेकं वाक्यं साकाङ्क्षं चेद्विभागे स्यात्’’ इति सूत्रकृता जैमिनिनैकवाक्यताया अर्थैकत्व-निबन्धनत्वोक्तेरिति भावः । यद्यप्ययमादावेव दूष्यस् तथापि स्फुटदोषत्वादभेदपक्षदूषणस्य प्राक्सङ्गतत्वाद्वाऽन्ते दूषितः । ननु तर्ह्यभेदपक्षस्य दूषितत्वादिन्द्रादिप्रापकाणां बलाबला-निश्चयात्कथमेकवाक्यतेत्याशङ्क्य वैष्णवत्वेनैकवाक्यतामाह ॥ एवं चेति ॥ नानामार्गा नानार्थप्रतिपादिका । अग्नीन्द्रादिश्रुतिर्विष्णुलिङ्गैरैककण्ठ््यं विष्णुरूपैकार्थप्रतिपादकतां नीता । न चेदग्नीन्द्रादिश्रुतिकलहं ‘‘अहमग्निमेव प्रतिपादयाम्यहमिन्द्रमेव’’ इति विवादं को निवारयेत् । न कोऽपीत्यर्थः ।

ननु यदीन्द्रशब्दमुख्यवाच्यो हरिरेव तर्हि ‘‘इन्द्रस्यात्मा निहितः पञ्चहोता’’ इत्यत्रेन्द्रस्य विष्णुत्वे पुरन्दरान्तर्यामित्वेनात्र भेदव्यपदेशोऽसिद्धस्स्यादित्यत आह ॥ इन्द्राग्न्यादीति ॥ अत्रात्मपदोक्तान्तर्यामिणोऽन्यस्य श्रवणेनेन्द्रः पुरन्दर एवेति भावः । नन्वेकचक्रत्वादिसूर्यादिलिङ्गानां का गतिः । न च तान्यप्रमाणानि । वैदिकत्वादित्यत आह ॥ पादान्त्येति ॥ स्पष्टं चाग्रेऽधिकरणशरीरम् । न च तेनैवेदं गतार्थमिति वाच्यम् । निरवकाशश्रुतिसत्त्वेऽन्तर्यामिगतत्वायोगादितीह पूर्वपक्षकरणात् । यद्वा तत्र बाधका-दन्तर्यामिगतत्वाङ्गीकारेऽपि नेह तथात्वम् । बाधकाभावान्निरूढश्रुतिसत्त्वाच्चाभेदेना-प्युपपत्तेरिति पूर्वपक्षकरणादिति भावः ।

### **पाण्डुरङ्गि**

नन्विन्द्रादिश्रुतीनां विष्णुपरत्ववद्विष्ण्वादिनाम्नामपि रुद्रादिपरत्वं किं न स्यादित्यत आह ॥ यदि चेति ॥ अथवा तृतीयं पूर्वपक्षं निषेधति ॥ यदि चेति ॥ ननु दृष्टान्तदार्ष्टान्तिकयोर्वैषम्यम् । आकाशादेर्ब्रह्माभेदे प्रमाणाभावेन तत्र श्रुतिलिङ्गयोरुभयोर-विरोधायाकाशादेर्ब्रह्माभेदस्यासम्भवेऽपि प्रकृते ‘‘स ब्रह्मा स शिवः स हरिः सेन्द्रः’’ इत्यादेरेव जीवब्रह्माभेदे प्रमाणत्वेन तत्र श्रुतिलिङ्गयोरुभयोरनुग्रहायेन्द्रादेर्ब्रह्माभेदोऽङ्गीकार्य इत्यत आह ॥ स ब्रह्मेतीति ॥ प्रसिद्धेति ॥ प्रसिद्धं यदकारेकाररूपमक्षरं तदात्मकं स्यादित्यर्थः । तथापि स्मृत्या जीवब्रह्माभेदो भविष्यतीत्यत आह ॥ अहमित्यादि ॥ नन्वस्त्विन्द्रादीनां ब्रह्मणो भेदः । तथापि वाक्यमिदमिन्द्रादिपरमेव किं न स्यादित्यत आह ॥ इन्द्रादीनामिति ॥

यद्वा द्वितीयं पूर्वपक्षं निषेधति ॥ इन्द्रादीनामिति ॥ अग्नीन्द्रादिश्रुतिरिति ॥ अग्निश्चेन्द्रादयश्चाग्नीन्द्रादयस् तेषां श्रुतिरित्यर्थः । एवं च ‘‘घ्यन्तादजाद्यदन्तं पदं परम्’’ इत्यस्याप्राप्तेर्नाग्निशब्दस्य परनिपात इति ज्ञेयमित्याहुः । एवमिन्द्रादिशब्दानां विष्णावेव विद्वद्रूढिमहायोगयोः सत्त्वेन विष्णावेव मुख्यमित्युक्तम् । तदयुक्तम् । तथात्व इन्द्रादि-शब्दानां कुत्रापि प्रसिद्धेन्द्रादिपरत्वं न स्यात् । तथा च भेदव्यपदेशाद्यसिद्धिः । इन्द्रस्यात्मेत्यादावपि ब्रह्मपरत्वप्राप्तेरित्यत आह ॥ इन्द्राग्न्यादिशब्दानामिति ॥ बाधक-मिति ॥ मुख्यया वृत्त्या ब्रह्मपरत्वेऽप्यमुख्यवृत्त्याऽन्यपरत्वाभावेऽनुपपद्यमानत्वरूपं बाधकं यत्र तत्रैवेत्यर्थः । ननु निरवकाशसमुद्रान्तस्स्थत्वादिलिङ्गबाधितत्वेनेन्द्रादिशब्दानां प्रसिद्धेन्द्रादेरन्तस्स्थत्वसाधकाभावेऽपि सप्ताश्वयुक्तरथोपेतत्वादिरूपलिङ्गस्य निरवकाशत्वेन साधकत्वं स्यादेवेत्यतस्तस्यापि सावकाशत्वं दर्शयति ॥ पादान्त्येति ॥ यथेन्द्रादि-श्रुतिर्विष्णावेव मुख्या एवं लिङ्गमपि विष्णावेव मुख्यमिति योजना ।

