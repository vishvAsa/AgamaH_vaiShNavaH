+++
title = "०१ आकशादिशब्दानां ब्रह्मपरत्वसमर्थनम्"

+++


## अस्त्वेकस्यैवाधाराधेयभावः

# **आकाशाधिकरणम्**

## **तात्पर्यचन्द्रिका**

**आकशादिशब्दानां ब्रह्मपरत्वसमर्थनम्**

ॐ कारणत्वेन चाकाशादिषु यथा व्यपदिष्टोक्तेः ॐ ॥

अस्त्वेकस्यैवाधाराधेयभावः । कालस्सदास्तीत्यादौ दर्शनात् । न तु कार्यकारणभावः । क्वाप्यदर्शनादित्याक्षेपादनन्तरसङ्गतिः । अत्र ‘‘आत्मन आकाश’’ इत्यादिवाक्यस्थाकाशादिशब्दाः किमन्यपराः किं वा ब्रह्मपरा इति चिन्ता । तदर्थं ‘‘नामानि सर्वाणी’’त्यादिश्रुतिस्थसर्वशब्दस्य सङ्कोचे हेतुरस्ति न वेति । तदर्थं जन्यजनकभावः किमेकस्य न युक्त उत युक्त इति ।

पूर्वपक्षस्तु । नैत आकाशादिशब्दा ब्रह्मपराः । अकार्ये ब्रह्मणि कार्यत्वस्य विरोधात् । स्वकार्यत्वस्य तु सुतरां विरोधात् । व्यंग्यव्यञ्जकभावस्याप्येकस्मिन्विरोधात् । उक्तबाधकेन च ‘‘नामानि सर्वाणी’’त्यादेरन्यविषयत्वेन सङ्कोचादिति । सिद्धान्तस्तु । आकाशादिशब्दानां ब्रह्मपरत्वे न तावत्साधकान्तरं वाच्यम् । ‘‘तल्लिङ्गा’’दित्यत्रानुव्याख्यानोक्तन्यायेनेशाधीनत्वे सिद्धे ‘‘तदधीनत्वाज् ज्ञेयत्वावचनाच् चमसवदविशेषात्’’ इत्यादिभिरेव तत्सिद्धेः । नापि कार्यत्वं बाधकम् । द्युभ्वाद्यधिकरणे ब्रह्मण्यपि प्रादुर्भावरूपजनेरुक्तत्वात् । नापि वायुकारणाकाशकारणस्य ब्रह्मणो वायुकारणत्वायोगो बाधकः । ‘‘आनुमानिक’’ मित्यत्रोक्तन्यायेन महतः परस्मात्परस्यापि महतः परत्ववद्वायुकारणकारणस्यापि वायुकारणत्वोपपत्तेः । न हि यथा स्वपितामहः स्वपितुरेव जनको न तु स्वस्य तथा ब्रह्माकाशस्यैव हेतुर्नतु वाय्वादेरित्यस्ति । सर्वकारणत्वात् । नाप्येकस्यैव कार्यकारणभावानुपपत्तिर्बाधिका । आकाशवाय्वादिगतत्वेनाभिव्यक्तभगवद्रूपाद्वाय्वग्न्यादिगतरूपान्तराभिव्यक्तया व्यंग्यव्यंव्यञ्जकभावरूपस्य कार्यकारणभावस्य बहुरूपत्वेनोपपत्तेः । तदुक्तं न्यायविवरणे ‘‘व्यक्तयपेक्षया कार्यत्वं चे’’ति । अत्र सौत्रश्चशब्दो न केवलमात्मशब्दवाच्योहरिः । अपि त्वाकाशादिशब्दवाच्यश्चेति टीकायामेव व्याख्यातः । यद्वा न केवलं कारणत्वेन चेत्यर्थः । एवं च कार्यत्वे सति कारणत्वरूपावान्तरकारणत्वं भाष्योक्तं सूत्रारूढं भवति । सूत्रे यथाव्यपदिष्टशब्दस्त्वंतर्याम्यधिकरणोक्तन्यायस्मारणार्थमिति टीकायामेवोक्तम् ।

### **प्रकाशिका**

अत्राकाशादीनामुभयत्र प्रसिद्धत्वगतार्थत्वशङ्कासमाधानादिकं सर्वं प्रागेवोक्तमिति भावेन ‘‘कार्यकारणभावो लोकेप्यसम्भावित’’ इति टीकासूचितसङ्गतिमाह ॥ अस्त्विति ॥ एतेनैकस्यैवोर्ध्वाधरीभाववत्पौर्वापर्यमपि पूर्वन्यायेनैव सिद्धमिति प्रत्युक्तम् । क्वाप्यदर्शनादिति । सङ्गतिः प्रत्युदाहरणरूपा । ‘‘समन्वयसूत्र’’ इत्यादिटीकातु फलाशयेति भावः । विषयादिपरटीकां व्यनक्ति ॥ अत्रेति ॥ तैत्तिरीये ब्रह्मवल्ल्यां श्रूयते ‘‘आत्मन आकाशस्सम्भूतः । आकाशाद्वायुः । वायोरग्निः । अग्नेरापः । अद्य्भः पृथिवी । पृथिव्या ओषधयः । ओषधीभ्योऽन्नम् । अन्नात्पुरुष’’ इति । तत्रावान्तरकारणत्वार्थकाकाशादिशब्दा उदाहरणमिति प्रागेव व्यक्तमिति भावः । तेनाकाशवाय्वादिशब्दानां यत्र क्वचस्थितानां ब्रह्मणि प्रवृत्तिहेतुमत्ताव्युत्पादनेन समन्वयोक्तौ तच्छब्दनिमित्तगुणलाभादत्रत्याकाशादिशब्दसमन्वयो विफल इति निरस्तम् । अवान्तरकारणत्वरूपगुणलाभार्थत्वान् मुमुक्षुणा ज्ञातव्यत्वाच्चेति । एतेनैतेषामपि शब्दानां ज्योतिर्नयन्यायेन पदवर्णादिरूपेण हरौ वृत्तिसम्भवेन समन्वयसूत्राक्षेपेण पुनरिह विचारो व्यर्थ इति प्रत्युक्तम् । मन्दाधिकार्यपेक्षितवाक्यमर्यादामुपेत्यैवेह विचार्यत्वात् । पदादिसमन्वयेऽवान्तरकारणत्वरूपगुणस्य वाक्यलभ्यस्याप्राप्तेश्च । भूतोत्पत्त्याद्यसिद्धेश्च । वाक्यविधित्वेतु ‘‘कल्पनोपदेशा’’दित्युक्तन्यायेन इति बुद्धौ समारोहादुभयोर्योयोगरूढयोः ।

त्यागे च कारणाभावादुभयार्थत्वमिष्यते

इत्यनुभाष्योक्तन्यायेन चान्यपरत्वस्यापि भावाच्च ।

॥ अन्येति ॥ भूताकाशादिमात्रपरा ब्रह्मपरा अपि वेत्यर्थः । यद्वा परममुख्यवृत्त्येत्यर्थः ॥ नामानीति ॥ तस्या एव चमससूत्रे साधकत्वेनोक्तत्वादिति भावः । आदिपदेन ‘‘सर्वे वेदा’’ इत्यादिग्रहः । अत्र फलफलिभावः स्पष्टः । पूर्वपक्षटीकां व्यनक्ति ॥ नैत इति ॥ देहोत्पादादिरूपोत्पत्तिसम्भूतपदार्थं मत्वाऽऽह ॥ अकार्य इति ॥ ‘‘न जायते म्रियते वे’’त्यादेरिति भावः । ननु सम्भूतशब्दस्याभिव्यक्तिरित्यर्थोऽस्तु । ब्रह्मण्यभिव्यक्तिरूपसम्भवश्च द्युभ्वादिनये व्युत्पादित इत्याह ॥ व्यंग्येति ॥ तस्यापि पौर्वापर्यनिमित्तत्वादेकस्य स्वापेक्षयैव तदयोगादिति भावः । ‘‘न चाकाशादिसम्भवस्य तदधीनत्वेने’’त्यादि टीकातात्पर्यं पूर्वमेव प्रदर्शितमिति भावः । अत्र टीकायां सूत्र आकाशादिशब्दवाच्यत्वे साधकविशेषानुक्तिं ‘‘न च वाच्य’’मित्यादिना आशङ्क्य ‘‘नामानि सर्वाणी’’त्यादिना समाहितम् । तद्विवृण्वन् बाधकोद्धारप्रकारं च व्यनक्ति ॥ आकाशेति ॥ कारणस्य ब्रह्मणः कार्यत्वं विरुद्धमुत कार्यान्तरं प्रति कारणस्य तज्जन्यकार्यं प्रति कारणत्वं विरुद्धमथ कार्यत्वं कारणत्वमेकस्य विरुद्धमिति त्रेधा विकल्प्य क्रमेण निराह ॥ नापीत्यादिना ॥ तृतीये टीकाद्युक्तमेवाह ॥ आकाशवाय्वादिगतत्वेनेति ॥ ‘‘आकाशाद्यंतर्गतत्वेन भगवतोऽभिव्यक्तये’’त्यादिटीकोक्तेर्मूलमाह ॥ तदुक्तमिति ॥ कार्यत्वं च व्यक्तयपेक्षयेति कार्यत्वस्य व्यक्तिरूपगतिसूचकश्चशब्दः । यद्वा चशब्दः कारणत्वं चेति समुच्चयार्थः । स्वाभिव्यक्तयपेक्षया कार्यत्वमन्याभिव्यक्तयपेक्षया कारणत्वम् । तद्धेतुत्वादिति भावः । तदुक्तं टीकायां ‘‘आकाशाद्यन्तर्गतत्वेन भगवतोऽभिव्यक्तया वाय्वादिगतस्वरूपाभिव्यक्तिहेतुत्वेन चे’’त्यादि ॥ स्वयमर्थान्तरमाह ॥ यद्वेति ॥ न्यायेति ॥ अविदितत्वादिन्यायेत्यर्थः । यद्वा स्वरूपसत्ताप्रतीतिप्रवृत्तीनामीशाधीनत्वव्युत्पादनरूपन्यायेत्यर्थः । सूत्रार्थष्टीकायां व्यक्तः । विवृतश्च तन्त्रदीपिकायाम् ।

अत्राह कश्चिद्रामानुजः । पूर्वाधिकरणे रूपविशिष्टस्यैवाधाराधेयभावोक्तया तथैव कार्यकारणभावस्यापि सम्भवात्पूर्वपक्षो न युक्तः । सिद्धान्तोऽप्ययुक्तः । ‘‘य आकाशे तिष्ठ’’न्नित्यादौ रूपविशेषाप्रतीतेस्सूत्रे यथा व्यपदिष्टेति व्यर्थम् । ‘‘य आकाशे तिष्ठ’’न्नित्यादौ सर्वनियन्तृत्वादिप्रतीत्याऽब्रह्मत्वशङ्कानुदयादिति । तदपेशलम् । कालस्सदास्तीत्यादौ दर्शनादित्यादिना मूलग्रन्थ एव पूर्ववैषम्यस्योक्तत्वेन त्वया तथा क्वचिदेकस्य दर्शनमुदाहृत्यैव पूर्वसाम्यस्य वाच्यत्वेन तदनुदाहृत्य ग्रन्थोक्तवैषम्यमज्ञात्वा दोषोत्कीर्तनस्यायुक्तत्वात् । अदर्शनादिति वदन्तं प्रति न्यायेनोपपादनीयत्वात्तस्य । अत एव टीकायां ‘‘अवान्तरकारणत्वमुपपन्न’’मित्युपपत्तिसिद्धत्वमुक्तम् । यदप्याकाशे तिष्ठन्नित्यनेन रूपविशेषाप्रतीतेरिति तदज्ञानमूलम् । ‘‘शरीररूपकविन्यस्तगृहीते’’रित्यत्रोक्तन्यायेनाकाशगतस्य तत्स्वभावादिनियामकस्य तच्छब्दवाच्यस्य व्यक्तयात्मना तन्मात्रनिष्ठस्य रूपविशेषत्वात् । अन्यथा ‘‘आकाशे तिष्ठन् वायौ तिष्ठन् तेजसि तिष्ठ’’न्निति विशिष्योक्तेर्वैयर्थ्यात् । अत एवाकाशादितत्तत्स्वभावनियामकत्वस्य प्रागुक्तस्य स्फुरणाय यथा व्यपदिष्टेत्यस्य सार्थक्यम् । अन्यथा कुतोऽत्र सम्भूतवाक्ये श्रुताकाशादौ हरिरुपेय इति शङ्कायामाकाशादिषूक्तेरित्यवश्यं वाच्ये सति आकाशादौ ब्रह्मणोऽवस्थानमेव मास्त्विति वदतोंऽतर्यामिवाक्योक्तिमात्रेणापरितुष्यतस्तत्रत्यन्यायस्मारणस्यावश्यकतया यथा व्यपदिष्टेत्यस्य सार्थक्यात् । न चापरितोषो निर्बीजः । शरीरत्वादिश्रवणेन तत्सम्भवात् । किं च पूर्वनयेष्विन्द्रियार्थादिनियन्तृरूपाणां प्राणादिनियन्तृरूपाणामत्र चाकाशादिनियन्तृरूपाणामुक्तं कुतस्तन्नियामकतया तत्रावस्थानमिति शङ्कायामन्तर्यामिनये सर्वसत्तादेरीशाधीनत्वोक्तया तत्र तत्रावस्थानं हरेस्तत्र सिद्धमिति वक्तुं तत्पूर्वपक्षन्यायादिना तत्रापि विवदमानं प्रत्यविदितत्वादिब्रह्मलिङ्गस्मारणस्यावश्यकत्वाच्च । किं चैकस्य लोके पौर्वापर्यस्यादर्शनेऽपि हरावविदितत्वाद्युक्तयभिमताचिंत्यवैभवत्वेनोपपन्नत्वादिति वक्तुं तस्य सार्थक्याच्च । तथा च वक्ष्यति भगवान् भाष्यकारः ‘‘न स्थानतोऽपी’’त्यत्र तृतीये ‘‘अभेदेऽपि भेदव्यपदेशः स्थानभेदादैश्वर्ययोगाच्च युज्यत’’ इति ।

### **चन्द्रिकाबिन्दुः**

अनन्तरसङ्गतिरिति ॥ पूर्वाधिकरणवैशेष्येणाक्षेपपूर्वकम् अवैषम्यप्रतियोगिसमर्पणार्थं पूर्वाधिकरणस्य प्रवृत्तत्वात् पूर्वाधिकरणेनास्याधिकरणस्योपजीव्योपजीवकभावस्सङ्गतिः । एवमन्यत्र कार्येषु आकाशादिष्वेव सृष्टिक्रमद्वारको विरोधः । क्वचिदाकाशादिक्रमात् । क्वचित्तेज आदिक्रमात् । कारणे तु नविगानम् । सर्वसृष्टावपि चेतनब्रह्मकारणत्वे विरोधादर्शनादिति । विच्छिद्येति । कारणत्वेन च इति विच्छेदः । अविच्छिद्य एकदा कारणत्वे न च इति दृष्टव्यम् ।

### **पाण्डुरङ्गि**

॥ ॐ कारणत्वेन ॐ ॥ उक्तन्यायेनेति ॥ अन्यस्वभावस्यापि भगवदधीनत्वन्यायेनेत्यर्थः । ननु स्वपितामहस्य स्वपितृत्वाभाववद्वायुकारणकारणाकाशस्य वायुकारणत्वाभावः किं न स्यादित्यत आह ॥ आकाशवाय्वादिगतत्वेनेति ॥ अत्राकाशगतत्वेनाभिव्यक्तभगवद्रूपाद्वायुगतरूपांतराभिव्यक्तिर् वायुगतत्वेनाभिव्यक्तरूपान्तरादग्निगत रूपान्तराभिव्यक्तिरित्यर्थः । भाष्योक्तावान्तरकारणत्वस्य सूत्रारूढत्वसिद्ध्यर्थं सौत्रचशब्दस्य व्याख्यानं कर्तुं टीकोक्तमनुवदति ॥ चशब्द इति ॥

