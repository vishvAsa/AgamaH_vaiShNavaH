+++
title = "०१ ब्रह्मणः स्त्रीत्वनिषेधान् न प्रकृत्यादिशब्दवाच्यत्वमिति पूर्वपक्षनिरूपणं सिद्धान्ते स्त्रीशब्दा अपि ब्रह्मवाचका इति समर्थनम्"

+++


## युक्ते रूपविशेषाद्य्वक्तयव्यक्ती

# **प्रकृत्यधिकरणम्**

**ब्रह्मणः स्त्रीत्वनिषेधान् न प्रकृत्यादिशब्दवाच्यत्वमिति पूर्वपक्षनिरूपणं सिद्धान्ते स्त्रीशब्दा अपि ब्रह्मवाचका इति समर्थनम्**

॥ ॐ प्रकृतिश्च प्रतिज्ञादृष्टान्तानुपरोधात् ॐ ॥

युक्ते रूपविशेषाद्य्वक्तयव्यक्ती । स्त्रीत्वपुंस्त्वे त्वेकस्मिन्न युक्ते इत्याक्षेपादनंतरसङ्गतिः । अत्र प्रकृत्यादिशब्दाः किमन्यपराः किं वा ब्रह्मपरा इति चिन्ता । तदर्थं स्त्रीलिङ्गस्य ब्रह्मणि किमर्थसाधुत्वं न युक्तमुत युक्तमिति । तदर्थं किं प्रसिद्धमेव स्त्रीत्वमर्थसाधुत्वनिमित्तमुतान्यदिति । पूर्वपक्षस्तु । ‘‘एषा ह्येव प्रकृतिरविकृति’’रित्यादिवाक्यस्थप्रकृत्यादिशब्दवाच्यो न विष्णुः । तेषामन्यत्र प्रसिद्धत्वात् । स्त्रीलिङ्गत्वाच्च । परमपुरुषे च स्त्रीत्वायोगात् । न च रूपविशेषापेक्षया स्त्रीत्वम् । ‘‘नैनं वाचा स्त्रियं ब्रुव’’न्निति स्त्रीत्वनिषेधात् । न च तत्केवलस्य लौकिकस्य वा स्त्रीत्वस्य निषेधेनाहेयत्वपरम् । अन्यथा ‘‘नैनमस्त्री पुमान्ब्रुव’’न्नित्युत्तरवाक्यविरोधादिति वाच्यम् । तथात्वे पुंरूपे स्त्रीशब्दाप्रयोगापातात् । ब्रह्मणि नपुंसकलिङ्गब्रह्मादिशब्दप्रयोगस्तु नपुंसकलिङ्गस्यार्थसाधुत्वाभावेऽपि कलत्रादिशब्देष्विव प्रयोगसाधुत्वाद्युक्तः । न च प्रकृत्यादिशब्दे स्त्रीलिङ्गस्य चित्प्रकृत्यादावर्थसाधुत्वे सम्भवति देवताखट्वादिशब्देष्विव प्रयोगसाधुत्वं युक्तम् । ‘‘अरुणया क्रीणाति पशुना यजेते’’त्यादावपि तत्प्रसङ्गात् । ‘‘चित्रया यजेत पशुकाम’’ इत्यादौ तु पुंपशौ प्राप्ते स्त्रीत्वं चित्रत्वं पशवः फलं चेत्यनेकविधाने वाक्यभेददोषाल्लिङ्गस्य प्रयोगसाधुत्वमाश्रित्य चित्रशब्दस्य यागनामतोक्ता । न चेह तथा चित्प्रकृतिपरत्वे दोषोऽस्ति । किं च लिङ्गस्य प्रयोगसाधुत्वेऽपि स्त्रीत्यादिशब्दानामपीह विषयत्वात्कथं तेषां परमपुरुषे वृत्तिः । एतेन ‘‘स्वर्गकामो यजेत ब्राह्मणो न हंतव्य’’ इत्यादौ पुल्लिङ्गं यथा न विवक्षितं स्त्रिया अपि पुंसा सहाधिकारादेः षष्ठादौ स्थितत्वात् । तथाऽत्रापि लिङ्गं प्रत्ययार्थत्वात्प्रातिपदिकार्थत्वेऽप्युद्देश्यविशेषणत्वादविवक्षितम् । उक्तं हि

यो ब्राह्मण इति ह्युक्ते हननप्रतिषेधतः ।

ब्राह्मणे प्रतिषेधे वा लिङ्गं नान्यद्वितीयते ॥

इतीति निरस्तम् । ‘‘ब्राह्मणो न हंतव्य’’ इत्यादाविव ‘‘एषा ह्येव प्रकृति’’ रित्यादावुद्देश्यविशेषणत्वाभावात् । प्रत्युत ‘‘पशुना यजेते’’त्यत्र पशुगतपुंस्त्ववद्विधेयविशेषणत्वेन विवक्षितत्वात् । ब्राह्मणत्वस्य ब्राह्मणप्रातिपदिकार्थत्ववत्स्त्रीत्वस्य स्त्रीत्यादिप्रातिपदिकार्थत्वेन ब्राह्मणत्ववदुद्देश्यविशेषणत्वासम्भवाच्च । नपुंसकमित्यादिशब्दानां ब्रह्मणि ‘‘ज्योतिरुपक्रमा’’दिति न्यायेन यौगिकत्वेऽपि ‘‘तदधीनत्वा’’दिति न्यायेन स्वातन्त्र्यनिमित्तकत्वेऽपि प्रसिद्धस्य नपुंसकत्वस्य तद्गतत्वं निमित्तीकृत्य ब्रह्मणि प्रवृत्तिरिह पूर्वपक्षे न्यायसाम्येनाक्षिप्यते । एवं गायत्र्यधिकरणादेरप्याक्षेपः । यद्वा तत्पूर्वपक्षे छन्दस्यपि स्त्रीलिङ्गं प्रयोगसाधु । अत्र तु चित्प्रकृतावर्थसाध्विति वैषम्यान्न तस्याक्षेप इति ।

### **प्रकाशिका**

अत्र सूत्रे प्रकृतिशब्दस्य प्रधानस्त्रीनामतया प्राधान्येनान्योपलक्षकतयोपादानात्स्त्रीलिङ्गाः प्रकृत्यादिशब्दा उदाहरणमिति प्रागेव व्यक्तम् । अत्र तत्वप्रदीपे ‘‘यद्यपि परत्वावरत्वादिकमपेक्षाभेदादेकत्र युगपदुपलभ्यते । एकत्र बहुभावः कार्यकारणभावश्च कथंचिद्युज्यते । न तथा स्त्रीपुंभावो युगपदेकत्र दृष्ट’’ इत्युक्तम् । तद्विवृतिपूर्वकमाकाशनयेनैव सङ्गतिमाह ॥ युक्ते इति ॥ आकाशस्थाद्य्वक्तात्स्वरूपादेव वायूत्पत्तेः प्रागव्यक्तस्य वायुगतरूपस्य वायूत्पत्तौ व्यक्तरूपभेदाद्युज्यते व्यक्तयव्यक्तिभावः । न चैवं प्रकृते । ‘‘स्त्रियस्सतीस्ता उमे पुंस आहु’’रिति श्रुतेरेकस्मिन्नपि द्वयोस्सत्त्वादित्यर्थः । भिन्नाधिकरणत्वपक्षे तु सर्वशब्दानां वृत्तितारतम्यकथनमयुक्तम् । स्त्रीलिङ्गानां भगवति वृत्तेरयोगादित्याक्षेपादिति ध्येयम् । एवमेव पूर्वानंतर्ये वाच्ये तथोक्तिस्तु कारणत्वेनेत्यनेनास्यागतार्थत्वायेति । विषयसंशयटीकां व्यनक्ति ॥ अत्रेति ॥ ‘‘एषा प्रकृतिरविकृतिः । अदितिर्देवतामयी’’ इत्यादौ श्रुताः प्रकृत्यादिशब्दा इत्यर्थः ॥ अन्यपरा इति ॥ यद्यपि टीकायां प्रकृत्यादिशब्दवाच्यं विष्णुरन्यद्वेत्येव चिन्ता प्रदर्शिता । युक्ता चैवमेव चिन्ता । प्रवृत्तिनिमित्तवत्त्वेनार्थसाधुत्वचिन्ताया मुख्यवृत्तिहेतुत्वात् । तथापि वाच्यत्वसिद्धावपि तात्पर्यं नेत्यपि शङ्काया अवश्यं निराकार्यत्वान् निमित्तसद्भावेनार्थसाधुत्वे सति प्रागुक्तहेतुभिरत्रत्य प्रतिज्ञादृष्टान्तादिरूपहेतुना च तात्पर्यं सेत्स्यतीति भावेन परत्वचिन्तोक्तावपि प्रागुक्तदिशा मुख्यवृत्त्याऽन्यपरा ब्रह्मपरावेत्यत्र तात्पर्यं बोध्यम् । अत एवाग्रे वाच्यो नेत्युक्तिः ।

एतेन शक्तितात्पर्यनिर्धारणस्य समन्वयशब्दार्थत्वाट्टीकायां वाच्यत्वमात्रोक्तिरत्र तु तत्परत्वमात्रोक्तिः कथमित्यपि प्रत्युक्तम् । ग्रन्थद्वयेऽप्युभयत्र तात्पर्यादिति । एवमाद्यसूत्रोपयुक्तचिन्तामुक्त्वा ‘‘योनिश्चही’’त्यन्तिमसूत्रोपयुक्तचिन्ताद्वयमाह ॥ तदर्थमिति ॥ अर्थसाधुत्वमिति ॥ अस्त्रीत्वेऽपि ब्रह्मशब्दस्येव शब्दसाधुत्वमात्रेण प्रयोगस्याग्रे निरस्यत्वादर्थसाधुत्वं न युक्तमुत युक्तमित्येव चिन्तोक्ता ॥ अन्यदिति ॥ सूतिहेतुत्वरूपमित्यर्थः । फलफलिभावो व्यक्तः । अत्र यद्यपि प्रसिद्धस्य निमित्तत्वेऽपि तस्य ब्रह्मण्यभावेऽपि स्वातन्त्र्यनिमित्तेन ब्रह्मपराः स्युरेव । तथापि स्वातन्त्र्ये सत्येव तद्गतत्वमुपेत्यैव चिन्ताप्रवृत्तेः प्रागेवोक्तत्वादेवमुक्तम् । पूर्वपक्षटीकां व्यनक्ति ॥ एषा ह्येवेति ॥ ‘‘आत्मकृते’’रिति सूत्रव्यावर्त्यहेतुमाह ॥ तेषामिति ॥ टीकोक्तहेतुमाह ॥

स्त्रीति ॥ ‘‘परमपुरुषे चे’’त्यादिटीकार्थमाह ॥ परमेति ॥ रूपविशेषेति ॥ नारायणीरूपाद्यपेक्षयेत्यर्थः । एनं स्त्रियं ब्रुवन्न वदतीत्यर्थः । केवलस्य पुंस्त्वविनाकृतस्य । तथा च रूपविशेषे स्त्रीत्वं युक्तमिति भावः । अस्त्रीपुमान् अस्त्रीपुमांसं वदन्न वदतीत्युभयनिषेध निंदनेनोभयसमाहारस्यानुमतत्वादिति भावः ॥ अप्रयोगेति ॥ ‘‘पावमान्य इत्याचक्षत एतमेव सन्त’’मित्यादौ दर्शनात्स्त्रीशब्दाप्रयोगोऽनिष्ट इति भावः । ‘‘न च नपुंसक शब्दप्रवृत्तिव’’दित्यादिटीकायां स्त्रीत्वाभावेऽपि स्त्रीलिङ्गशब्दवृत्तिं नपुंसकशब्दवृत्तिवदाशङ्क्य ‘‘नियामकविशेषाभावेन कल्पनायोगा’’दित्यनेनाद्यादिसूत्रत्रयोक्तहेतुव्यावर्त्यहेतुरुक्तः । स तूपलक्षणमिति भावेन वा नियामकाभावेऽपि तथात्वमित्यतो वा तां टीकां व्यनक्ति ॥ ब्रह्मणीत्यादिना दोषोऽस्तीत्यन्तेन ॥ कलत्रेति ॥ भार्यादाविति शेषः । तथैवास्तु प्रकृत इत्यत आह ॥ न चेति ॥ अस्त्वित्यत आह ॥ अरुणयेति ॥ ‘‘अरुणया पिङ्गाक्ष्यैक हायन्यागवासोमं क्रीणाती’’त्यादावपि शब्दसाधुत्वे पुंगवस्यैव क्रयहेतुतापत्त्या याज्ञिकानुष्ठानविरोधः । ‘‘पशुना यजेते’’त्यत्र स्त्रीपशुनापि यागः स्यादित्यर्थः । अत एव चतुर्थाद्यपादे ‘‘तथा च लिङ्ग’’मिति षष्ठनये एकत्ववत्पशुगतं लिङ्गं विवक्षितमित्युक्तम् । कथं तर्ह्याद्यस्य चतुर्थपादे चित्राज्याधिकरणे चित्राशब्दस्य यागनामत्वमुक्तमित्यत आह ॥ चित्रयेति ॥ पशवः फलं चेति सामानाधिकरण्यम् । ‘‘यस्मिन् गुणोपदेशः प्रधानतोऽभिसम्बन्ध’’ इत्यधिकरणे चिन्तितं ‘‘अग्नीषोमीयं पशुमालभेते’’ति विहितपशुयागमात्रं यजेतेत्यनेनानूद्य तस्मिन्पशौ चित्राशब्देन चित्रत्वस्त्रीत्वे विधीयेते उत ‘‘दधिमधुघृतमापोधानास्तंडुलास्तत्संसृष्टं प्राजापत्य’’मिति प्रकृतो यागः पशुफलाय विधीयते । चित्राशब्दस्य चित्रद्रव्यवाचकत्वात्तत्रैव नामत्वमिति विशये चित्रगुणकद्रव्ये रूढत्वादेकपदोपात्ततया चित्रत्वस्त्रीत्वयोरुभयविशिष्टैककारकविधानेनावाक्यभेदात्पशुकामपदस्यापि साधनकामनानु वादादिति प्राप्ते प्रत्येकं स्त्रीत्वादिविधाने वाक्यभेदादुभयविशिष्टकारकविधानेऽपि गौरवदोषस्य सत्त्वाद् यागनामत्वमिति सिद्धान्त इति ॥ पुंपशाविति ॥ अग्नीषोमीययागानुवादात्तत्र च पशुशब्देनाग्नीषोमीयमिति निर्देशबलात्पुंपशोः प्राप्तौ सत्यामित्यर्थः । वाक्यभेदेति गौरवस्याप्युपलक्षणम् । न चेहेति ॥ ‘‘नामानि सर्वाणी’’ति श्रुतिविरोधो दोष इति चेन्न । ‘‘सर्वेभ्यः कामेभ्यो दर्शपूर्णमासा’’वित्यादाविव ‘‘सर्वनाम्नः सङ्कोचोपपत्ते’’रिति टीकायामेव व्यक्तमिति भावः ॥

स्त्रीत्यादीति ॥ अत्र प्रातिपदिकार्थस्यैव सत्त्वादिति भावः । ननु ‘‘ताश्चेन्द्रधर्मना सत्यसंश्रयाच्छ्रिय ईरिता’’ इत्युक्तयाऽन्यत्र श्रीशब्दस्य योगेन वृत्तिवदिहापि स्तृणात्याच्छादयतीति स्त्रीशब्दार्थोऽस्त्विति चेन्न । प्रसिद्धप्रवृत्तिनिमित्तस्य तद्गतत्वेनेहाभिप्रेतत्वात् । व्यक्तमेतद्ग्रन्थ एवाग्रे ॥ षष्ठादाविति ॥ षष्ठस्याद्यपादे ‘‘लिङ्गविशेषनिर्देशात्पुंयुक्तमैति शायन’’ इति तृतीयेऽधिकरणे पुंस एवाधिकार उत स्त्रियोऽपीति संशये तत्र पुल्लिङ्गनिर्देशात्पुंस एवाधिकार इति प्राप्ते गृहैकत्ववदुद्देश्यविशेषणत्वाल्लिङ्गं न विवक्षितमिति स्त्रिया अप्यधिकार इति स्थिते ‘‘स्ववतोस्तु वचनादैकधर्म्यं स्या’’दिति चतुर्थेऽधिकरणे दम्पतिभ्यां पृथक्कार्यं सह वेति संशये यजेतेत्याख्यातप्रत्ययगतायास्सङ्ख्याया उद्देश्यगतत्वाभावेन विवक्षाया वारयितुमशक्यत्वादेकैककर्तृकत्वाद्दंपतिभ्यां पृथगेव कर्मानुष्ठेयमिति प्राप्ते कर्मणि तत्र तत्र पत्न्नयवेक्षणं यजमानावेक्षणमित्युभयोरप्याम्नानादसहायकर्तृत्वे कर्मवैगुण्यप्रसङ्गादाख्यातप्रत्ययोपात्तैकत्वसङ्ख्याया दम्पत्योरेकमेव कर्तृत्वमिति तदभिप्रायेणाग्नीषोमौ देवतेतिवदुपपत्तेर्दंपत्योस्सहाधिकार इत्युक्तेरिति भावः । ननु स्त्र्यादिप्रातिपदिकार्थत्वाद्ग्रहस्वरूपवद्विवक्षितमेवेत्यत आह ॥ प्रातिपदिकेति ॥

‘‘प्रकृत्यार्थोऽपि खल्वेतदुद्देश्यस्य विशेषणम् ।

सङ्ख्यया तुल्यनीतित्वान्न विवक्षां प्रपद्यत’’

इति शास्त्रदीपिकायामेवोक्तेरिति भावः ॥ उक्तं हीति ॥ आद्ये तृतीयपादे शिष्टाकोपनये ‘‘अपि वा कारणाग्रहणे प्रयुक्तानि प्रतीयेर’’न्निति सूत्रवार्तिक उद्देश्यविशेषणत्वादविवक्षितमित्येतदुक्तमित्यर्थः । यो ब्राह्मण इति ह्युक्ते यो ब्राह्मण इत्युद्देश्यतयोक्ते ब्राह्मणे । लिङ्गं पुल्लिङ्गम् । अन्यद् अन्यत्वेनार्थान्तरत्वेन । न विधीयते । कुतः । हननप्रतिषेधतः यो ब्राह्मण इति ब्राह्मणमुद्दिश्य हननस्य प्रतिषेधात् । वा अथवा । यद्ब्राह्मणहननं तन्न कुर्यादिति ब्राह्मणहननोद्देशपक्षेऽपि । प्रतिषेधे कर्मणि घञ् । प्रतिषिध्यमाने ब्रह्महनने । लिङ्गं न विधीयते पुंकर्मकं हननमित्येवं न विधीयते । पक्षद्वयेऽपि लिङ्गविधानाङ्गीकारे यो ब्राह्मणस्स न हंतव्यः स च पुमान् यद्ब्राह्मणहननं तन्न कुर्याद् अकार्यं च ब्रह्महननं पुंविषयमिति वाक्यभेदप्रसङ्गात् । अत उद्देश्यविशेषणत्वादविवक्षितं लिङ्गमिति । हननं प्रतिषेधत इति पाठान्तरमप्याश्रित्यार्थान्तराण्यपि राणकेऽभिहितानि ॥ एषेति ॥ एषेत्यनूद्य प्रकृतिरित्यादेर्वा एषा प्रकृतिरित्यनूद्याऽविकृतिरित्यादेर्वा विधानादिति भावः ॥

पुंस्त्ववदिति ॥ चतुर्थस्याद्यपादे ‘‘तथा च लिङ्ग’’मिति षष्ठेऽधिकरणे पशुगतं लिङ्गं विवक्षितं न वेति सन्देहे अलिङ्गे विपरीतलिङ्गे वृक्षादौ मक्षिकादौ च शब्दप्रयोगादशब्दार्थत्वादविवक्षितमिति प्राप्ते सिंहः सिंहीत्यादावनन्यथासिद्धलिङ्गप्रतीतेस्तस्य शब्दवाच्यत्वकल्पनां विनाऽनुपपत्तेश्शब्दार्थत्वाद्विधेयगतत्वेनैकत्ववल्लिङ्गं विवक्षितमित्युक्तम् । तद्वदित्यर्थः ॥ प्रातिपदिकार्थत्वेनेति ॥ अत एव तृतीये चमसाधिकरणे ग्रहत्वस्य प्रातिपदिकार्थत्वेन विवक्षितत्वान्न चमसादीनां संमार्ग इत्युक्तं ‘‘संस्काराद्वा गुणानामव्यवस्था स्या’’दित्यत्रेति भावः । ‘‘न च नपुंसकशब्दवृत्तिवत्परमात्मनि स्त्रीशब्दप्रवृत्तिः । नियामकविशेषाभावेन कल्पनायोगा’’दिति टीकायां नपुंसकेति शब्दो नपुंसकशब्दस् तद्वदिति विग्रहमाश्रित्य परिहारे च दृष्टान्ते दार्ष्टान्तिके च कल्पनायोगादित्येतट्टीकार्थमाह ॥ नपुंसकमित्यादीति ॥ यौगिकत्वेऽपीत्यादिना गतार्थतापरिहारो दर्शितः ॥ न्यायसाम्येनेति ॥ तेन ‘‘कारणस्त्रीनिषेधिना’’मिति विषयमालायां स्त्रीति विषयोपाध्युक्तिरुपलक्षणमिति सूचितम् । एतेन प्रकृतिः स्त्रीत्यादिशब्देष्वपि योगेन स्वातन्त्र्यरूपनिमित्तेन वा हरौ वृत्तिः प्रत्युक्ता । ‘‘न चास्त्रीभूतस्यापि स्त्रीनियामकत्वेने’’त्यादिटीका तु प्रागेव द्वेधा व्याख्यातेति स्वातन्त्र्यनिमित्तकत्वेऽपीत्युक्तेष्टीकाविरोधो न शङ्क्य इति भावः । ननु छन्दोनये स्त्रीलिङ्गगायत्रीशब्दप्रवृत्तिर्हरावुक्ता । तद्वत्स्यादत्रापीत्यतो द्वेधा समाधिमाह ॥ एवमिति ॥ न तस्येति ॥ एतेन टीकायां तदाक्षेपाप्रदर्शनस्य बीजमुक्तं भवति ।

### **चन्द्रिकाबिन्दुः**

आद्यसूत्रद्वये प्रतिज्ञासिद्धेरित्याद्याद्यसूत्रद्वये प्रकृतिश्च प्रतिज्ञा कारणत्वेन चाकाशादिष्विति सूत्रमारभ्य अवस्थितेरिति काशकृत्स्न इति सूक्तनवकमप्येकमधिकरणमिति मतमवलम्ब्य एकस्य ब्रह्मणो ऽवान्तरकारणत्वमूलकारणत्वाद्युपपत्यर्थमुपात्तव्यक्तयव्यक्तिघटकरूपविशेषौ अनूद्यानन्तरसङ्गतिं दर्शयति ॥ युक्ते रूपविशेषादित्यादिना ॥ उतान्यदिति ॥ स्वदेहाद् अव्यवधानेन प्राणिसूतिकर्तृत्वमित्यर्थः ॥ तेषामन्यत्र प्रसिद्धत्वादिति ॥ इयं च युक्तिष् टीकाया अङ्गीकारे नैनमस्त्रीति वाक्ये अस्त्रीति वदन्नपि न वदति,अपुमानिति वदन्नपि न वदतीति स्त्रीत्वनिषेधवादिनोऽपि निन्दा स्यात् । तेन ज्ञायते केनचित्प्रकारेण स्त्रीत्वमस्तीति स्वामिनः । निमित्ताभावेऽपि प्रकृत्यादिशब्दो ऽर्थं विनैव शब्दसाधुत्वमात्रतया प्रवर्तते । यथा नपुंसकलिङ्गशब्द इत्याशङ्क्याह ॥ ब्रह्मणि नपुंसकलिङ्गेति ॥ प्रयोगसाधुत्वमिति ॥ चित्प्रकृत्यादौ अर्थसाधुत्वस्य वक्तुं शक्यत्वादिति भावः । अर्थसाधुत्वे सम्भवत्यपि प्रयोगसाधुत्वाश्रयणे बाधकमाह ॥ अरुणयेति ॥ अरुणापदेन पुंगवस्यापि ग्रहणं पशुपदेन स्त्रीपशोरपि ग्रहणं स्यादिति भावः ॥ लिङ्गस्य प्रयोगसाधुत्वेऽपीति ॥ लिङ्गस्य प्रातिपदिकार्थत्वेन गुणे त्वन्याय्यकल्पनेति न्यायेन प्रकृत्यादिशब्दे कथंचिद् अवगतिसम्भवेऽपि यत्र स्त्रीशब्दादौ स्त्रीत्वं प्रातिपदिकार्थस् तेषां स्त्र्यादिशब्दानां ब्रह्मणि वृत्तिर्दुर्निरूपेति भावः ॥ यो ब्राह्मण इति ॥ ह्युक्त इति ॥ यो ब्राह्मण्यानागुरेदित्यस्यानुवादोऽयम् । अयमर्थः ब्राह्मणो न हन्तव्य इत्युक्ते पुनर्ब्राह्मणशब्दे वा, निषेधपरे न हन्तव्य इति शब्दे वा न ब्राह्मणीरूपस्त्रीव्यक्तिसङ्ग्रहाय ब्राह्मणी न हन्तव्या इति अन्यत् स्त्रीलिङ्गं न विधेयम् ॥ हननप्रतिषेधतः ॥ ब्राह्मणो न हन्तव्यो ऽपगुरणीय इत्यादीनामेव अलं प्रतिषेधत्वभावात् । कुत्रचिद् व्यक्तिविशेष एव ब्राह्मणो न हन्तव्य इति निषेधस्याव्याप्तिः । निषेधस्य ब्राह्मणपुंव्यक्तिमात्रविषयत्वेऽपि पुनः ब्राह्मणी न हन्तव्येति लिङ्गमावश्यकमिति भावः । अस्य श्लोकस्यार्थः वार्तिकात् सम्यग् बोद्धव्यः ॥ उद्देश्यविशेषणत्वाभावादिति ॥ प्रकृतित्वादीनामेव विधेयत्वादिति भावः । ननु ब्राह्मणो न हन्तव्य इत्यत्र ब्राह्मणत्वं नोद्देश्यविशेषणं येनाविवक्षाप्रसक्तिः । किन्तु आकृतिवाचकत्वपक्षे ब्राह्मणत्वादिकमुद्देयमेवेत्यत आह ॥ ब्राह्मणत्वस्येति ॥ ननु ज्योतिरधिकरणन्यायेन योगेन नपुंसकमित्यादिशब्दानामिव स्त्र्यादिशब्दानामपि ब्रह्मणि समन्वयः व्युत्पादितप्राय एव । तथा चेदमधिकरणं गतार्थमित्यत आह ॥ नपुंसकमित्यादिशब्दानामिति ॥ ननु गायत्र्यधिकरणे स्त्रीलिङ्गशब्दसमन्वयस्य कृतत्वाद्व्यर्थमिदमधिकरणमित्यत आह ॥ एवं गायत्रीति ॥ तत्पूर्वपक्ष इति ॥ गायत्र्यधिकरणपूर्वपक्षे लिङ्गसाधुत्वं लिङ्गस्यास्तीति अधिकाशङ्कापत्तिरिति न गतार्थता ।

### **पाण्डुरङ्गि**

ॐ प्रकृतिश्च प्रतिज्ञादृष्टान्तानुपरोधात् ॐ ॥ अनन्तरसङ्गतिरिति ॥ वैषम्यरूपानंतरसङ्गतिरित्यर्थः ॥ अन्यथेति ॥ सर्वथा स्त्रीत्वनिषेध इत्यर्थः ॥ तथात्व इति ॥ रूपविशेषापेक्षया स्त्रीत्वम् । तथा च यदि रूपविशेषापेक्षया स्त्रीत्वं परमात्मनस्तदा स्त्रीरूप एव स्त्रीवाचकशब्दप्रयोगापत्त्या पुंरूपे स्त्रीवाचकशब्दप्रयोगो न स्यादित्यर्थः । नन्वेवं स्त्रीलिङ्गस्यार्थसाधुत्वाभावाद्ब्रह्मणि प्रयोगाभावे नपुंसकलिङ्गस्यापि तदभावात्प्रयोगो न स्यादित्यत आह ॥ नपुंसकेति ॥ नन्वेवं नपुंसकलिङ्गवदेव ब्रह्मणि स्त्रीलिङ्गशब्दप्रयोगः शब्दसाधुत्वादेवास्त्वित्यतो वैषम्येण परिहरति ॥ न चेति ॥ तत्प्रसङ्गादिति ॥ तथा चारुणयेत्यत्रार्थसाधुत्वाभावेन शब्दसाधुत्वाभ्युपगमे वृषभस्यापि सोमक्रयसाधनता स्यात् । पशुना यजेतेत्यत्र प्रयोगसाधुत्वमात्रत्वे पशुशब्दस्य मेषीपरता स्यात् । तथा च मीमांसाविरोधः स्यादिति भावः । अधिकारादेरित्यत्रादिपदेन ब्राह्मण्या अहिंसनस्य सङ्ग्रहः ॥ उद्देश्यविशेषणत्वाभावादिति ॥ स्वयमुद्देश्यत्वेन विशेषणत्वाभावादित्यर्थः । नन्वेतदधिकरणं व्यर्थम् । स्त्रीलिङ्गादि शब्दानां ज्योतिरुपक्रमादिति न्यायेन यौगिकत्वसिद्ध्या तदधीनत्व न्यायेन स्वातन्त्र्यनिमित्तकत्वेन ब्रह्मपरतायाः सिद्धत्वात् । न च प्रसिद्धस्त्रीत्वस्य तद्गतत्वं निमित्तीकृत्य ब्रह्मणि वृत्तिसिद्ध्यर्थमिदमधिकरणं सार्थकमिति वाच्यम् ।

तथात्वे ज्योतिरित्यनेन नपुंसकमित्यादिशब्दानां यौगिकत्वेऽपि तदधीनत्वादित्यनेन स्वातन्त्र्यनिमित्तकत्वेऽपि प्रसिद्धस्य नपुंसकत्वस्य ब्रह्मणि वृत्तिसिद्ध्यर्थमधिकरणान्तरस्यापि कर्तव्यतापत्तेरित्यत आह ॥ नपुंसकमित्यादिशब्दानामिति ॥

