+++
title = "०१ समाकर्षादिसूत्राणां टीकायामधिकरणान्तरकरणे हेतुनिरूपणम्"

+++


## यद्यप्यत्रानुव्याख्याने..

# **समाकर्षाधिकरणम्**

## **तात्पर्यचन्द्रिका**

**समाकर्षादिसूत्राणां टीकायामधिकरणान्तरकरणे हेतुनिरूपणम्**

॥ ॐ समाकर्षात् ॐ ॥

यद्यप्यत्रानुव्याख्याने ‘‘विरोधिसर्वबाहुल्यकारण स्त्रीनिषेधिना’’मित्येतत्पादीयाधिकरणोपाध्युक्तिदशायां पृथगुपाध्यनुक्तेस्तथा

सर्वमानैर्विरोधश्च व्युत्पत्तेरप्यशक्यता ।

परस्परविरोधश्च विरोधः कार्यतद्वतोः ।

स्त्रीलिङ्गत्वं निषेधश्च पूर्वपक्षेषु युक्तयः ।

दोषात्यस्पृष्टिनियमः शब्दार्थानेकता तथा ।

बहुरूपत्वमीशस्य व्यक्तयव्यक्तिविशेषिता ।

उत्पादनं स्वदेहाच्च दुर्जनाव्यक्तता तथा ।

इत्याद्या युक्तयः साक्षात्सिद्धान्तस्थापिका इह ॥

इति पूर्वपक्षसिद्धान्त युक्तिसङ्ग्रहदशायामपि पृथग्युक्तयनुक्तेः । तथा भाष्येऽपि समन्वेतव्यशब्दान्तरानुक्तेः । तत्वप्रदीपानुसाराच्च ‘‘समाकर्षा’’दित्यादि सूत्राष्टकस्य पूर्वाधिकरणशेषतैव युक्ता । ‘‘साक्षादप्यविरोधं जैमिनि’’रित्यादीनां वैश्वानराधिकरणशेषतावत् । तथापि पूर्वतन्त्रे ‘‘हेतुदर्शनाच्चे’’ति सूत्रस्य विरोधाधिकरणशेषत्वेऽपि पृथङ्न्यायसूचकत्वमिवास्यापि तदस्तीति दर्शयितुं टीकायामधिकरणान्तरं कृतम् ।

अत्र च पूर्वोक्तन्यायैर्ब्रह्मणि ‘‘कल्पनोपदेशा’’दिति न्यायेन चान्यत्रापि मुख्यत्वे सिद्धेऽपि मुख्यता किमक्षादिशब्दवदुभयत्रापि तुल्या किं वा ब्रह्मण्यधिकाऽन्यत्र तु हीनेति चिन्ता । तदर्थमन्यत्र हीनत्वेऽन्यत्र प्रसिद्धिरयुक्तोत युक्तेति । पूर्वपक्षस्तु । हीनत्वे मुख्यवृत्तित्वं न स्यात् । अन्यथा लक्षणादिरपि मुख्यवृत्तिभेदः स्यात् । एवं च तदधीनत्वादिति सूत्रोक्तं स्वातन्त्र्यस्य निमित्तत्वमस्तु । तद्गतत्वापेक्षया मुख्यत्वं त्वयुक्तम् । अन्यत्र हीनत्वे च तत्र प्रसिद्धिर्न स्यात् । माणवकादावग्निशब्दादीनामप्रसिद्धेरिति ॥

### **प्रकाशिका**

भिन्नाधिकरणतामाक्षिप्य समाधत्ते ॥ यद्यपीत्यादिना ॥ विरोधीति ॥ व्याख्यातमधस्तात् ॥ सर्वमानैरिति ॥ न्यायविवरण एव विवृतमेतद्भगवत्पादैः । आनुमानिकमित्यत्र बहुप्रमाणविरोधः पूर्वपक्षे दोषात्यस्पृष्टिनियमस्सिद्धान्ते युक्तिः । ज्योतिरित्यत्र व्युत्पत्तेरप्यशक्यता शब्दार्थानेकता तथा । न साङ्ख्येत्यत्र परस्परविरोध ईशस्य बहुरूपत्वं कारणत्वेनेत्यत्रैकस्यैव कार्यकारणभावविरोधः व्यक्तयव्यक्तिविशेषिता । प्रकृतिश्चेत्यत्र स्त्रीलिङ्गत्वम् उत्पादनं स्वदेहात् । एतेनेत्यत्र निषेधात्मकत्वं दुर्जनाव्यक्तता । पूर्वोत्तरयुक्तयो ध्येयाः । इत्याद्या इत्यादिशब्दोऽपि न्यायसाम्येनान्यपादेष्वपि युक्तयन्तरोपलक्षणमित्युक्तं सम्बन्धदीपिकायाम् ॥ हेतुदर्शनादिति ॥ आद्याध्यायस्य तृतीयपादे ‘‘विरोधे त्वनपेक्षं स्यादसति ह्यनुमान’’मिति विरोधाधिकरणे ‘‘औदुम्बरी सर्वा वेष्टयितव्ये’’ति स्मृतेः ‘‘औदुम्बरीं स्पृष्ट्वोद्गाये’’दिति श्रुतिविरोधादप्रामाण्यमिति विरोधे त्विति सूत्रेणोक्त्वा तत्रैव लोभादिहेतुदर्शनाच्च सर्ववेष्टनस्मृतिरप्रमाणमिति पूर्वशेषतया योजयित्वाऽधिकरणान्तरं वेत्यादिना पृथङ्न्यायसूचकत्वं शाबरभाष्येऽभिहितं वैसर्जनहोमीयं वासोध्वर्युर्गृह्णाती’’त्यादिकं प्रत्यक्षश्रुतिविरोधशून्यं स्मृतिजातं किं प्रमाणमुत नेति संशये कर्तृसामान्यात्प्रत्यक्ष श्रुत्यविरोधाच्च प्रमाणमिति प्राप्ते लोभादिहेतुदर्शनादेवं जातीयकमप्रमाणमिति सिद्धान्तितम् । तद्वदस्य पूर्वशेषत्वेऽपि पृथक्त्वं युक्तमित्युक्तया प्राचीनमताविरोधस्सूचितः । समन्वेतव्यानुक्तेराशयः प्रागेवाभिहितः सर्वशब्दा अत्र चिंत्यन्त इति । विषयोपाधिरपि प्रागेवोक्तः । अस्य पूर्वशेषत्वमप्यनुमतमिति न पृथक्सङ्गत्युक्तिः ।

यद्वा ‘‘पूर्वोक्तन्यायै’’रित्यादिनैव सा सूचितेति नोक्ता । तथा हि । आनुमानिकादिनयचतुष्टयेन सर्वशब्दानां तदधीनत्वात् ‘‘चमसवदविशेषात् तथा ह्यधीयत एक’’ इत्युक्तन्यायैर्ब्रह्मणि समन्वये सिद्धे तर्ह्यन्यत्र वृत्त्यभावेन तारतम्यकर्मक्रमकालादेर्देह तदन्तर्गतप्राणादेर्भूतोत्पत्तेश्चासिद्धिरिति बाधकस्य ‘‘कल्पनोपदेशा’’दित्यनेनान्यत्रापि मुख्यवृत्त्यभ्युपगमेन परिहारे तर्ह्युभयत्र वृत्तिस्तुल्या स्यादिति शङ्कायामस्य प्रवृत्तेरनन्तरसङ्गतिरिति । न चैवं सति कल्पनेति सूत्रानन्तर्यमेवास्य स्यादिति शङ्क्यम् । आकाशादिष्विति सप्तमीनिर्देशेनाकाशादेर्भूतस्यापि प्रतीतेस्तस्याश्च कल्पनेत्यत्रोक्तन्यायानुसन्धानेनैव निर्वाहे कार्ये तर्ह्युभयत्र वृत्तिस्तुल्या किमिति शङ्काया अत्र सङ्गतत्वात् । कल्पनेति सूत्रस्य कारणत्वेनेत्ये तच्छेषत्वेन निवेशस्स्यादिति चोद्यं तु तत्रैव निरस्तम् । ‘‘तस्य ज्योतिरधिकरणाक्षेपपरिहारार्थत्वा’’दिति सुधावाक्यमपि कल्पनेति सूत्रस्य तत्रैव निवेशात्तदाक्षेपाभिप्रायम् । अत एव टीकायां कल्पनेति सूत्रमाक्षिप्तम् । विषयसंशयौ व्यनक्ति ॥ अत्र चेति ॥ मुख्यत्व इति ॥ सर्वशब्दानामिति शेषः ॥ किमिति ॥ इयं चिन्ताऽऽद्यसूत्रसूचिता । द्वितीया तु ‘‘जगद्वाचित्वा’’दित्यनेन । अत्र टीकायां पूर्वपक्षमुपपाद्यान्ते ‘‘सर्वशब्दानां मुख्यवृत्त्या परमात्मैकवाचित्वेऽन्यत्र व्यवहारलोपापाता’’दित्युक्तमयुक्तमिव । हीनवृत्त्या व्यवहारसम्भवादित्यतस्तदभिप्रायमाह ॥ हीनत्व इति ॥ मुख्यवृत्तित्वमिति ॥ मुख्यवृत्तित्यागस्तु नेष्टः । अभिधानव्याकरणादिसिद्धत्वात् । ‘‘अन्यत्र तु मुख्यवृत्तेर्न त्यागो युक्त’’ इति कल्पनेति सूत्र एवोक्तत्वादिति भावः । ननु ‘‘स्वातन्त्र्यं तत्र मुख्यं स्या’’दित्युक्तदिशा भगवत्येव सर्वाधिकवृत्तेस्सिद्ध्या कथमेषा शङ्केत्यत आह ॥ एवं चेति ॥ द्वितीय व्यावर्त्यं युक्तयन्तरं चाह ॥ अन्यत्रेति ॥

### **चन्द्रिकाबिन्दुः**

ननु सर्वाधिकरणसिद्धसमन्वयानुपपत्तिपरिहारार्थत्वादस्य सूत्राष्टकस्य पृथगधिकरणत्वमित्यत आह ॥ साक्षादप्यविरोधं जैमिनिरित्यादीनामिति ॥ अन्यथा तत्सूत्रचतुष्टयस्यापि पृथगधिकरणं स्यादिति भावः । अस्यापि तदस्तीति शेषत्वे सत्यपि न्यायान्तरसूचकत्वात् पृथगधिकरणमिति । एतदधिकरणीयपूर्वपक्षसिद्धान्तन्यायौ अपूर्वौ । पूर्वपक्षसिद्धान्तदशायामेव स्फुटौ । जगति शब्दवृत्तेर्हीनत्वे मुख्यवृत्तित्वं स्यात् । अन्यथा मुख्यवृत्तिविशेष एव लक्षणं स्यादिति पूर्वपक्षन्यायः । मुख्यवृत्ताववान्तरविशेषसद्भावात् । हीनत्वेऽपि मुख्यवृत्तिरस्तीति सिद्धान्तन्यायः ।

