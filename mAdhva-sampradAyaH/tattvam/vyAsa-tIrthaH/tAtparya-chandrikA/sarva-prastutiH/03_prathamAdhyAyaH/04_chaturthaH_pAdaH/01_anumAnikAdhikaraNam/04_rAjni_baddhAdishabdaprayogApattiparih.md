+++
title = "०४ राज्ञि बद्धादिशब्दप्रयोगापत्तिपरिहारः"

+++


## किं च व्याकरणे..

**राज्ञि बद्धादिशब्दप्रयोगापत्तिपरिहारः**

## **तात्पर्यचन्द्रिका**

किं च व्याकरणे त्वामतिक्रान्तानामित्याद्यर्थे अतित्वाकमतित्वयामित्यादयः, मामतिक्रांतानामित्याद्यर्थे अतिमाकमतिमयामित्यादयश्च लक्षणतो व्युत्पादिताः । न च तेषां प्रयोगोऽस्ति । तद्वदिहाप्यस्तु । अदर्शनेऽपि व्याकरणस्मृत्या व्युत्पादितत्वात् प्रयोगयोग्यताऽस्तीति चेत्तर्हीहाप्युक्तया श्रुत्या स्मृत्या च व्युत्पादितत्वाद्योग्यताऽस्तीति समम् । किञ्च यथा द्वन्द्वस्योभयार्थत्वेऽपि प्राण्यंगादौ समाहारस्यैव विवक्षा । दधिपयआदावितरेतरयोगस्यैव । तथा दुःखीत्यादेरुभयार्थत्वेऽपि लोकआश्रयत्वस्यैव विवक्षा । ब्रह्मणि तु स्वातन्त्र्यस्येत्यस्तु । यद्वा राज्ञो बन्धनादियोग्यत्वात्तत्रामङ्गलधीर्मा भूदिति बद्धाद्यप्रयोगः । ब्रह्मणस्तु दोषातिदूरत्वात् प्राज्ञानां तद्धीर्नास्तीति स्वातन्त्र्यविवक्षया तत्प्रयोगेऽप्यदोषः । न चोत्कर्षेण वर्तनस्यापि जयिधात्वर्थत्वात्तदाश्रयत्वस्य च राज्ञिसम्भवान्न स्वातन्त्र्यं तत्र निमित्तमिति वाच्यम् । राजा शत्रूञ्जयतीत्यभिभवाभिप्रायेणापि तत्प्रयोगात् । नापि जयाश्रयभृत्यसम्बन्धाद्राज्ञि लाक्षणिकः । भृत्यसम्बधिनि पुरुषांतरे तदप्रयोगात् । जयाश्रयभृत्यधीपूर्वकत्वाभावाच्च ।

न हि भृत्यस्य विजयिशब्दस्तावत्प्रयुज्यते ।

यावद्राज्ञ्यन्यगत्वेऽपि स्वातन्त्र्याभासमात्रतः ॥

इत्यनुव्याख्याने भृत्यादपि राज्ञि प्रयोगप्राचुर्याद्युक्तेश्च । धनीत्यादौ स्वातन्त्र्येऽपि मुख्यत्वदर्शनाच्च । ‘‘यदधीन’’ इति स्मृतावभिधोक्तेश्च । ‘‘तदस्यास्ती’’ त्याद्यनुशासनस्याश्रयत्वस्वातन्त्र्ययोः समत्वाच्च । न्यायविवरणे मृत्युनियामके मृत्युपदस्याभिधानादिसिद्धत्वेन मुख्यत्वस्योपपादितत्वाच्च । एवं च

दुःखादेर्जीवगस्यापि स्वाधीनत्वेन हेतुना ।

दुःखीति गीयते ब्रह्म धनस्वामी धनी यथा ॥ १ ॥

स्वातन्त्र्याश्रयत्वयोः सम्बन्धयोर्भेदेऽपि निमित्तस्य दुःखबन्धावरत्वादेरेकत्वात्तदाश्रितेऽपि तदधीनत्वस्यानुगतत्वाच्च न नानार्थता । अत एवानुव्याख्याने स्वातन्त्र्ये मुख्यत्वोक्तिर्युक्ता । न हि नानार्थेष्वक्षादिशब्देष्वेकत्रार्थे मुख्यता । एवं च रूढस्य वा यौगिकस्य वा यस्य शब्दस्य प्रवृत्तिनिमित्तमाश्रितत्वेन वा यथेष्टविनियोक्तृत्वरूपस्वातन्त्र्यविषयत्वेन वा यदधीनं स तस्य वाचकः । तत्राप्याश्रयादपि स्वतन्त्रं प्रत्यधीनत्वस्य मुख्यत्वात्तद्वाचिता मुख्या । एवं च दुःख्यादिशब्दानां स्वातंत्र्यादेवेशे वृत्तिः । अव्यक्तादिशब्दानां त्वाश्रयत्वादपि । तन्निमित्ताव्यक्तत्वस्य परमसूक्ष्मे ब्रह्मण्येव मुख्यत्वात् । न च निमित्ताधिक्यान्न मुख्यत्वम् । अतिसहनवति पुंसि सिंहशब्दस्याल्पपङ्कजादप्यधिकपङ्कजे पद्मे पङ्कजशब्दस्य मुख्यत्वप्रसङ्गादिति वाच्यम् । तत्र सिंहत्वजातेः पद्मत्वजातेश्च निमित्तत्वेन विवक्षितत्वात् । तयोश्च तत्रातिशयाभावात् । अल्पज्ञादपि बहुज्ञे विद्वच्छब्दस्य मण्डलाधिपादपि सार्वभौमे भूपशब्दस्य मुख्यत्वदर्शनाच्च । ‘‘इति शङ्का निरस्ता भवती’’ति टीकायां त्वव्यक्तत्वं न केवलमीशेऽधिकं किन्तु प्रधानगतमपि तदधीनमिति परिहारांतरस्य भाष्यस्थचशब्दादिसूचितस्य सद्भावादयं परिहारो नोक्तः । शब्दस्य मुख्यत्वे च निमित्तमुख्यत्वं हेतुः । न तु प्रयोगप्राचुर्यम् । रूढलक्षणादौ तत्प्राचुर्येऽपि मुख्यत्वादर्शनात् । नूतनयौगिकशब्देषु तत्प्राचुर्याभावेऽपि मुख्यत्वदर्शनाच्च ॥

### **प्रकाशिका**

स्वातन्त्र्यस्य निमित्तत्वे राज्ञि बद्धादिशब्दप्रयोगापातं प्रकारान्तरेण परिहरति ॥ किञ्च व्याकरण इति ॥ अतित्वाकमिति ॥ अतियुष्मद् आम् इति स्थिते ‘‘त्वमावेकवचन’’ इति मपर्यंतस्य त्वादेशेकृते ‘‘आमि सर्वनाम्नस्सुट्’’इति सुडागमे ‘‘साम आकम्’’इत्याकमादेशे शेषे लोपे च सत्यतित्वाकमिति रूपम् । मतान्तरे तु गौणतायामसर्वनामत्वेन सुडभावात् ‘‘साम आक’’मित्यस्याप्रवृत्तेः ‘‘योऽची’’ति यकारादेशे अतित्वयामिति सिध्यति । एवमस्मच्छब्देऽप्युक्तप्रक्रियायामतिमाकमतिमयामिति षष्ठीबहुवचने रूपं भवति ॥ लक्षणत इति ॥ ‘‘त्वमावेकवचन’’ इत्यत्र ‘‘वक्तीति वचनं कृत्यल्युटो बहुलमिति कर्तरि ल्युटि कृते । एकस्यार्थस्य वचने युष्मदस्मदी’’ इत्युक्तया एकत्वाद्यर्थवाचिवचनग्रहणाद्य्वुत्पादिताः । ‘‘सामआक’’मित्यादिसामान्यलक्षणतश्च व्युत्पादिता इत्यर्थः ॥ न च तेषामिति ॥

ननु महाभाष्ये पस्पशाग्रन्थे ऊष तेर चक्र इत्यादिलिण्मध्यमपुरुषबहुवचनान्त शब्दानामप्रयोगमाशङ्क्य ‘‘सर्वे देशान्तर’’ इत्यनेनसर्वशब्दानां प्रयोगोस्तीत्युक्तम् । तत्कथमेवमुक्तमिति चेत्संभावनाभिप्रायेण तदुक्तेः । अत एव ‘‘ष्णान्ताष’’डिति सूत्रे ‘‘यथालक्षणमप्रयुक्त’’ इति भाष्य एवाप्रयोगोऽप्युक्तः । न च प्रयोगमूलत्वाद्य्वाकरणस्याप्रयुक्तानां कथं व्युत्पादनमिति वाच्यम् । ‘‘अप्रयुक्ते दीर्घसत्रव’’दिति पस्पशाभाष्य एव समाहितत्वादिति भावः ॥ उक्तयेति ॥ ‘‘स्वतन्त्रत्वात्प्रर्वर्तन्त’’ इति श्रुत्या ‘‘सर्वस्य तदधीनत्वादिति स्मृत्ये’’त्यर्थः । यद्वा ‘स बद्धस्स बन्धयती’त्यादिश्रुत्या ‘‘यदधीनो गुणो यस्ये’’ति स्मृत्या व्युत्पादितत्वाद्राजादावपि भृत्यगतबन्धादिस्वातन्त्र्येण बद्धादिशब्दयोग्यताऽस्त्वित्यर्थः । एवं ‘‘प्रयोगे सति निमित्तानुसरण’’मित्यादिसन्न्यायरत्नावल्युक्तेः ‘‘किञ्च यथा मृत्तिकादावि’’त्यादिना द्वेधा तात्पर्यविवरणेन राजादौ बद्धादिपदप्रयोगापातदोषो निरस्तः । अथेदानीं यत्प्राक् धनीत्यादिशब्ददृष्टान्तेन लोके तद्गतत्वं निमित्तमीश्वरे तु स्वातन्त्र्यं निमित्तं दुःख्यादिपदप्रयोग इत्युक्तम् । तदयुक्तमिव । ‘‘तदस्यास्त्यस्मि’’ न्नित्यनुशासनेन षष्ठीसप्तमीरूपोभयार्थकस्य मत्वर्थीयप्रत्ययस्य विषयभेदकल्पना न दृष्टचरेत्यतः प्रागुक्तमेव दृष्टान्तान्तरेण व्यनक्ति ॥ किञ्च यथा द्वन्द्वस्येति ॥ ‘चार्थे द्वन्द्व’’ इत्यत्रान्वाचयसमुच्चययोरसामर्थ्येन समासाभावात्समाहारेतरेतरयोगरूपार्थद्वय एव द्वन्द्वस्य विधानमिति वृत्त्यादावुक्तेरुभयार्थत्वेऽपीत्युक्तम् । ‘‘द्वन्द्वश्च प्राणितूर्यसेनांगाना’’मिति सूत्रे ‘‘द्विगुरेकवचन’’मित्यत एकवचनमिति पदमनुवर्त्य प्राण्यंगानां तूर्याङ्गानां सेनाङ्गानां च द्वन्द्व एकवद्भवतीत्यर्थमुक्त्वा शिरोग्रीवं मार्दङ्गिकपाणविकं रथिकाश्वारोहमित्युदाहृत्योक्तं वृत्तौ ‘‘इतरेतरयोगे समाहारे च द्वन्द्वो विहितः । तत्र समाहारस्यैकत्वात्सिद्धमेवैकवचनम् । इदं तु प्रकरणं विषयविभागार्थम् । प्राण्यङ्गादीनां समाहार एव द्वन्द्वः । दधिपयआदीनामितरेतरयोग एव । वृक्षमृगादीनामुभयं चेती’’ति ॥ ततश्च ‘‘द्वंद्वश्च प्राणितूर्ये’’ त्यारभ्यैकवद्भावतद्विकल्पतन्निषेधपरानेकसूत्रसंदर्भात्मकमिदं प्रकरणमारभमाणस्य पाणिनेर्यथा क्वचित्प्राण्यङ्गादौ समाहारविवक्षा दधिपयआदावितरेतरयोगविवक्षा । ‘‘न दधिपयआदीनी’’त्येकवद्भावनिषेधात् । तथेहापि दुःखीत्यादिमत्वर्थीयप्रत्ययान्तशब्दस्य ‘‘तदस्यास्त्यस्मि’’न्नित्यनुशासनेन षष्ठीसप्तम्यर्थरूपस्वातन्त्र्यतदाश्रयत्वलक्षणोभयार्थत्वे विषयभेदेन निमित्तभेदविवक्षाऽस्तु । तथा च न राज्ञि बद्धादिशब्दप्रयोगापातः । जयीति शब्दप्रयोगोऽपि राज्ञि स्वातन्त्र्यविवक्षया भृत्ये तद्गतत्वविवक्षया चोपपन्न इति भावः ।

एवं ‘‘भृत्यबन्धादिकं राज्ञी’’ति श्लोकतात्पर्यविवरणेन पूर्वपक्ष्युक्तातिप्रसङ्गं निरस्येदानीम्

अमङ्गलत्वाच्छब्दानां राज्ञो योगादमङ्गले ।

अप्रियत्वात्तु शब्दस्य स्यात्प्रयोगनिवर्तनम् ॥

इत्यनुव्याख्यानोक्तं समाध्यन्तरं व्यनक्ति ॥ यद्वेति ॥ तद्धीर् दोषधीरित्यर्थः । ननु स्यादेवं यदि स्वातन्त्र्यं शब्दप्रवृत्तौ निमित्तं स्यात् । तदेवासिद्धम् । मानाभावात् । यदत्रोक्तमनुव्याख्याने ‘‘कृतो राज्ञि जयोऽन्यथे’’ति स्वातन्त्र्यस्याहेतुत्वे राज्ञि जयो जयनिमित्तको जयिशब्दः कुतः कथं स्यादिति जयिशब्दाप्रयोगापत्तिरूपं बाधकं तन्न । तद्गतत्वेनैव तत्र प्रयोगोपपत्तेः । तथा हि । जयिधातुर्द्य्वर्थःप्रसिद्धः । यथोक्तं

जयेर्जयाभिभवयोराद्येऽर्थेऽसावकर्मकः ।

उत्कर्षप्राप्तिराद्योऽर्थो द्वितीयेऽर्थे सकर्मकः ॥ इति ।

तथा चोत्कृष्टत्वहेतुकत्वेन जयीति प्रयोगः । किञ्च गङ्गासंबन्धात्तीरे गङ्गाशब्दप्रयोगवद्भृत्यसंबन्धात्तद्गतजयिशब्दस्य लक्षणयापि प्रयोगोऽस्तु । तथा च तत्र स्वातन्त्र्यं मुख्यमित्यपि दूरापास्तमित्यतो हेतुत्वं तावदाशङ्क्य समाधत्ते ॥ न चेति ॥ सकर्मकत्वादभिभवेत्युक्तम् । तथा च तस्य भृत्यगतत्वेन राजगतत्वाभावात्स्वातन्त्र्यमेवोपेयमिति भावः । ‘लक्षणयाऽपि प्रयोगोऽस्त्विति चेन्न । तदस्यास्तीत्यादिनिमित्तसाम्या’दिति सुधावाक्यं विवृण्वन्नमुख्यार्थत्वमाशङ्क्य निराह ॥ नापीति ॥ संबन्धविशेषस्य विवक्षितत्वान्नातिप्रसङ्ग इत्यत आह ॥ जयेति ॥ नन्वेतदेवासिद्धमित्यतस्स्वातन्त्र्यं मुख्यवृत्त्या शब्दप्रयोग एव निमित्तम् । न तु लक्षणया तत्प्रयोगे संबन्धरूपतयेत्यत्रानुव्याख्यानोक्तं हेतुमाह ॥ न हीति ॥ जयस्यान्यगत्वेऽपि भृत्यगतत्वेऽपि तं जयं प्रति स्वातंत्र्याभासमात्रेण राज्ञि विजयिशब्दो यावत्प्रयुज्यते तावज्जयाधिकरणस्यापि भृत्यस्य संबन्धितया न प्रयुज्यते हि यस्मात्तस्मात्स्वातंत्र्यं मुख्यत्वे हेतुरित्यर्थः । भृत्यधीपूर्वकत्वनियमे चैतन्न स्यादिति भावः । स्वातन्त्र्यादिति वाच्ये स्वातन्त्र्याभासमात्रत इत्युक्तिः किमुतानुपचरितस्वातन्त्र्ये हराविति कैमुत्यद्योतनाय । एतेन ‘‘न चान्यगतशब्दप्रवृत्तिनिमित्तप्रेरके शब्दवृत्तिरमुख्या । राजनि विजयशब्दस्य बहुलप्रयोगा’’दिति टीकैतदनुव्याख्यानमूलेति सूचितम् ।

ननु भृत्याज्ञाननिमित्तं राज्ञि प्रयोगप्राचुर्यमिति चेन्न । तज्ज्ञानेऽपि तदुपलंभात् । ननु न प्रयोगप्राचुर्यं मुख्यतायां हेतुः । अज्ञातमुख्यलाक्षणिकादिप्रयोगेष्वपि दर्शनात् । अनुव्याख्यानं तु प्रयोगप्राचुर्यात्तद्गतत्वमेव मुख्यम् । न स्वातन्त्र्यम् । तदप्राचुर्यादमुख्यमिति परेण चोदिते परहेतोरसिद्धिकथनायैव प्रवृत्तम् । न तु प्रयोगप्राचुर्येण मुख्यत्वं साधयितुम् । अभिधानप्रवृत्तावेव स्वातन्त्र्यतद्गतत्वयोर्निर्धारणायां स्वातंत्र्यं मुख्यमित्यत्र प्रयोगप्राचुर्यस्वहेतुत्वाभिधानाय वा प्रवृत्तम् । तथैव सुधायामुक्तेरित्यतो हेत्वंतराण्याह ॥ धनीत्यादिना ॥ अनुशासनस्येति ॥ ‘‘तदस्यास्त्यस्मिन्निति मतुबि’’त्यत्रेति शब्दस्यार्थनिर्देशार्थत्वादस्मिन्नित्यनेनाश्रयत्वलाभेऽपि अस्येति षष्ठ्या स्वस्वामिभावादिसंबन्धसामान्यस्यैव प्राप्तेरिति भावः । आदिपदेनास्मिन्नेवार्थे प्रवृत्तं ‘‘अत इनिठना’’विति सूत्रं गृह्यते ॥ न्यायेति ॥ ‘‘मृत्युशब्दादिषु प्रसिद्धेश्चे’’ति न्यायविवरण इत्यर्थः । एतेन ‘‘यमादौ मृत्युप्रमुखशब्दानां च तथात्वा’’दिति टीका न्यायविवरणमूलेति सूचितम् । ‘‘अयं भाव’’ इत्यादिनोक्तं तदधीनत्वसूत्रविवरणपरानुव्याख्यानतात्पर्यं सङ्गृह्याह ॥ एवं चेति ॥ स्वातन्त्र्यस्य निर्बाधं निमित्तत्वे सिद्धे सतीत्यर्थः । नन्वेवं प्रवृत्तिनिमित्तभेदेनानेकार्थकत्वं स्यादित्यत आह ॥ स्वातन्त्र्येति ॥ दुःखबन्धेति ॥ सम्बन्ध एव च ‘‘तदस्यास्त्यस्मि’’न्निति द्वेधा पाणिनिना विवेचित इति दुःखबन्धावरत्वाद्यप्येकरूपमेव सत् सम्बन्धभेदाद्धरौ तदन्यत्र शब्दप्रवृत्तौ निमित्तमिति नानेकार्थत्वं दुःखिबद्धादिशब्दानामित्यर्थः । अस्तु सर्वत्र स्वातन्त्र्यमेकमेव निमित्तमनुगतम् । न च दुःखाद्याश्रयेऽव्याप्तिः । तत्रापि स्वाश्रितं दुःखबन्धादिकं प्रति तदाश्रयस्य जीवस्य स्वातन्त्र्यसत्त्वादिति भावेनाह ॥ तदाश्रितेऽपीति ॥ हेतुगर्भमिदम् । ‘‘तदस्यास्त्यस्मि’’न्निति भेदेनोक्तिस्तु ‘‘प्रमाणप्रमेये’’त्यादिगौतमसूत्रे प्रमाणप्रमेययोरिव व्याप्यव्यापकरूपावान्तरविशेषद्योतनायेति भावः ॥ अत एवेति ॥ स्वातन्त्र्यस्य सार्वत्रिकत्वादेवेत्यर्थः । ‘‘स्वातन्त्र्यं तद्गतत्वं चे’’ति तदधीनत्वसूत्रानुव्याख्यानोक्तमर्थं प्रवृत्तिनिमित्तैकरूप्यमुपपाद्य ततश्च किमित्यतस्तस्य फलमाह ॥ एवं चेति ॥ स्वातन्त्र्यस्य निमित्तत्वे मुख्यत्वे च सतीत्यर्थः । अव्यक्तजीवादिशब्दाशयेनोक्तं रूढस्येति ॥ दुःख्यादिशब्दाशयेनोक्तं यौगिकस्येति ॥ एवं सामान्यत उपपाद्य प्रकृतोदाहरणनिष्ठतां दर्शयन् ‘‘तदधीनत्वाच्चाव्यक्तत्वादीना’’मिति भाष्यं, ‘‘अत्राव्यक्तत्वग्रहणेनाव्यक्तशब्दस्य द्वेधापि परमात्मनि वृत्तिरिति दर्शयती’’ति टीकां च व्यनक्ति ॥ एवं चेति ॥ प्रवृत्तिनिमित्तस्य तदधीनत्वेन तद्वाचकत्वे सतीत्यर्थः ।

‘‘अव्यक्तत्वोपयोगिनस्सूक्ष्मत्वस्य तत्र सद्भावा’’दित्यादिकां ‘‘अतिशयेन प्रवृत्तिनिमित्तवत्येव शब्दस्य मुख्यत्वादित्यन्तां ‘‘सूक्ष्मं तु तदर्हत्वा’’दिति सूत्रभाष्यटीकां हृदि कृत्वाऽऽश्रयत्वादित्युक्तं व्यनक्ति ॥ तन्निमित्तेति ॥ नन्वत्र टीकायां ‘‘अतिशयेन प्रवृत्तिनिमित्तवत्येवे’’त्याद्युक्तिरयुक्ता । तदधीनत्वसूत्रटीकायां प्रधानादेरतिसूक्ष्मत्वाद्यभावेऽपि नामुख्यार्थत्वम् । अल्पपङ्कजेऽपि पद्मे पङ्कजशब्दस्यामुख्यताऽदर्शनादिति शङ्का च निरस्ता भवती’’त्युक्तेः । तथा चमससूत्रावतरणपरटीकायां ‘‘सहनवति पुंसि प्रयुक्तस्य सिंहशब्दस्य तदवाचकत्वदर्शना’’दिति ग्रन्थेन योगार्थस्य वाचकत्वाहेतुत्वोक्तेः । तथा ‘‘महद्वच्चे’’ति सूत्रटीकायां ‘‘अतिसहनवति पुरुषे सिंहशब्दस्यामुख्यत्वा’’दित्युक्तेश्चेति भावेनाशङ्क्य समाधत्ते ॥ न च निमित्ताधिक्यादिति ॥ भाष्यस्थचशब्दादिसूचितस्येति ॥ ‘‘तदधीनत्वाच्चाव्यक्तत्वादीना’’मिति भाष्यस्थेत्यर्थः । आदिपदस्य ‘‘नामानि सर्वाणि यमाविशंती’’ति वाचकत्वोक्तिपरश्रुत्युक्तिसूचितस्येत्यर्थः ॥ अयमिति ॥ सिंहत्वजातेरित्यादिनोक्तः । ‘‘यदुक्तं विष्णोरेव मुख्यतोऽव्यक्तादिशब्दवाच्यत्वमिति तदयुक्तम् । अव्यक्तादिशब्दानां प्रधानादावेव प्रसिद्धत्वात् । न च वाच्यं शब्दप्रवृत्तिनिमित्तस्येश्वरे मुख्यत्वेन तत्र शब्दानां मुख्यत्वमुक्तमिति । न हि यत्र प्रसिद्धश्शब्दस्तत्रामुख्योऽमुख्यतः प्रवृत्तिनिमित्तवति च मुख्य इति दृष्टचर’’मिति टीकोक्तचोद्यरीत्या ‘‘अव्यक्तादिशब्दानां त्वाश्रयत्वादपी’’त्यादिप्रागुक्तमयुक्तमित्याशङ्कां हृदि कृत्वा ‘‘महद्वच्चे’’ति सूत्रभाष्यटीकाभिप्रेतहेतूक्तया प्रागुक्तं समर्थयते ॥ शब्दस्येति ॥ न त्वित्युक्तमेवान्वयतो व्यतिरेकतश्च व्यभिचारेण व्यनक्ति ॥ रूढेति ॥ मार्गाश्चलन्ति, मञ्चाः क्रोशन्तीत्यादिशब्द इत्यर्थः । ‘‘प्रयोगप्राचुर्यं च न मुख्यताहेतुः । अज्ञातमुख्यलाक्षणिकादिप्रयोगेष्वपि दर्शना’’दिति सुधोक्तेरिति भावः ॥ नूतनयौगिकेति ॥ पर्वताद्यर्थकेषु वसुमतीधृतिहेतुरित्यादिशब्देष्वित्यर्थः ।

### **चन्द्रिकाबिन्दुः**

अनन्तानां हि वेदशब्दानां लक्षणानि व्याकरणकारैरुक्तानि । न च तेषां प्रयोगो दृश्यत इति सुधाभिप्रेतं समाधानमाह ॥ किं च व्याकरण इति ॥ तद्वदिहापीति ॥ प्रकृतेऽपि प्रवृत्तिनिमित्तसद्भावेऽप्यप्रयोगोऽस्तु बद्धादिशब्दानामिति भावः । प्रयोगयोग्यता प्रयोगयोग्यताम् । एकस्यैव दुःख्यादिशब्दस्य जीवे विवक्षाविशेषेण प्रवृत्तिः, ब्रह्मणि विवक्षाविशेषेण प्रवृत्तिरित्यत्र दृष्टान्तान्तरमाह ॥ किं च यथा द्वन्द्वस्येति ॥ ‘राज्ञो योगादमङ्गल’मित्यनुव्याख्यानसूचितं पक्षमाह ॥ यद्वा राज्ञ इति ॥ किन्तु तदस्यास्तीत्यादिसम्बन्धमात्रस्येति सुधासूचितं समाधानमाह ॥ तदस्यास्तीति ॥

ननु स्वातन्त्र्यमादाय प्रवृत्तौ शब्दस्यामुख्यार्थत्वमेव । अन्यथाऽनेकार्थत्वप्रसङ्ग इत्यत आह ॥ स्वातन्त्र्याश्रयत्वयोरिति ॥ अतिसहनवति बहुविधबाधसहनवति । सिंहेऽपि बहुबाधकसहनं प्रसिद्धं तन्निराकरणाशक्तेः । प्रवृत्तिनिमित्तातिशयेन मुख्यत्वे दृष्टान्तमाह ॥ अल्पज्ञादपीति ॥ तर्हि टीकायामल्पपङ्कजादित्यादिशङ्कायां कथं परिहारोक्तिरित्यत आह ॥ इति शङ्का निरस्ता भवतीति ॥ ननु प्रयोगप्राचुर्यं न मुख्यताहेतुर् अज्ञातमुख्यलाक्षणिकादिप्रयोगेष्वपि दर्शनादिति सुधाभिप्रेतमर्थमाह ॥ शब्दस्य मुख्यत्व इति ॥

### **पाण्डुरङ्गि**

एवं ब्रह्मणि प्रयोगाभावमभ्युपेत्य समाहितम् । इदानीं प्रयोगाभावेऽपि योग्यताऽस्त्येवेति न दोष इत्याह ॥ किं चेति ॥ उक्तया श्रुत्या स बद्धः स दुःखी स बन्धयति स दुःखयतीत्युक्तश्रुत्येत्यर्थः ॥ स्मृत्या चेति ॥ यदधीनो गुणो यस्य तद्गुणी सोऽभिधीयत इति स्मृत्या चेत्यर्थः । नन्वतित्वाकमित्यादेर्लोकेऽप्रयोगेऽपि व्याकरणस्मृत्या व्युत्पादितत्वाद् ब्रह्मण्युक्तश्रुतिस्मृतिभ्यां व्युत्पादितत्वात्तत्र बद्धादिशब्दप्रयोगयोग्यतासत्त्वेऽपि राज्ञि बद्धादिशब्दस्य कदाप्यभावेन तद्योग्यताया एव ज्ञातुमशक्यत्वात्कथं प्रयोगयोग्यताऽस्तीत्यरुच्याऽऽह ॥ किञ्चेति ॥ उभयार्थत्वेऽपीति ॥ दुःखाश्रयत्वदुःखस्वातन्त्र्यरूपोभयार्थत्वेऽपीत्यर्थः । ननु लोके दुःखादिशब्दप्रयोगे आश्रयत्वस्यैव ब्रह्मणि तु स्वातन्त्र्यस्यैव विवक्षायां किं नियामकम् । न च लोके प्रयोगो ब्रह्मण्यप्रयोग एव नियामक इति वाच्यम् । शब्दप्रवृत्तिनिमित्तसत्त्वेन तस्यैवापादितत्वेनाप्रयोगस्य नियामकत्वासम्भवादित्यतोऽनुव्याख्यानोक्तं पक्षान्तरमाह ॥ यद्वेति ॥

ननु न स्वातन्त्र्यविवक्षया ब्रह्मणि दुःख्यादिशब्दप्रयोगः । स्वातन्त्र्यापेक्षया शब्दप्रयोगस्य कुत्राप्यदृष्टत्वात् । न च राज्ञि स्वातन्त्र्यविवक्षया जयिशब्दो दृष्ट इति वाच्यम् । तत्रापि जयिशब्दार्थभूतोत्कर्षस्य राजगतत्वेनैव राजा जयीति प्रयोगोपपत्तेरित्याशङ्कते ॥ न चेति ॥ अभिभवाभिप्रायेणेति ॥ अभिभवश्च न राजगत इति स्वातन्त्र्यमेव तत्र निमित्तमिति भावः । ननु तथापि राज्ञि जयिशब्दस्य लाक्षणिकत्वान्न तत्प्रति स्वातन्त्र्यं निमित्तमित्यत आह ॥ नापीति ॥ लक्षणाबीजभूतशक्यसम्बन्धोपपादनं जयाश्रयभृत्यसम्बन्धादिति ॥ अनतिप्रसक्त एव शक्यसम्बन्धो लक्षणाबीजम् । प्रकृते च भृत्यसम्बन्धस्यातिप्रसक्तत्वान्न लक्षणाबीजत्वमित्याह ॥ भृत्यसम्बन्धिनीति ॥ सर्वत्र लक्षणाया मुख्यार्थोपस्थितिपूर्वकत्वं दृष्टम् । न च प्रकृते तदस्तीत्याह ॥ जयाश्रयेति ॥ किं च जयिशब्दस्य भृत्ये मुख्यत्वे राजापेक्षया प्रयोगबाहुल्यं स्यात् । न च तदस्तीत्याह ॥ न हीति ॥ ननु राजा जयीत्यादिवद्धनीत्यादिप्रयोगोऽपि लाक्षणिक एवेत्यत आह ॥ स्वातन्त्र्याश्रयत्वयोरिति ॥ किञ्चाक्षादिशब्दानामिव परस्परासंसृष्टार्थत्वे नानार्थत्वं स्यान्न च तदस्तीत्याह ॥ तदाश्रितेऽपीति ॥ अत एवेति ॥ परस्परासंसृष्टार्थत्वाभावेन नानार्थत्वाभावादेवेत्यर्थः । ब्रह्मणि शब्दप्रयोगे स्वातन्त्र्यं निमित्तमित्युक्तया सर्वेषामपि शब्दानां प्रयोगे स्वातन्त्र्यस्यैव निमित्तत्वं प्राप्तम् । तन्निराकरोति ॥ एवं चेति ॥ अपिशब्देन स्वातन्त्र्यपरामर्शः । नन्वव्यक्तादिशब्दानां त्वाश्रयत्वादपि भगवति प्रवृत्तिरित्ययुक्तम् । अव्यक्तादिशब्दप्रवृत्तिनिमित्तस्य भगवति गतत्वाभावेनाश्रयत्वासम्भवेन स्वातन्त्र्यस्यैव वक्तव्यत्वादित्यत आह ॥ तन्निमित्तेति ॥ नन्वधिकपङ्कजे पद्मे पङ्कजशब्दप्रवृत्तौ पद्मत्वजातेरेव निमित्तत्वात्प्रवृत्तिनिमित्ताधिक्यस्य तत्राप्रयोजकत्वेनाल्पपङ्कजादपि न मुख्यत्वमित्युक्तम् । तदयुक्तम् । तथा सति टीकाविरोधःस्यात् । टीकायां प्रवृत्तिनिमित्ताधिक्यस्य शब्दमुख्यत्वेऽल्पपङ्कजशब्दस्यामुख्यत्वशङ्कानिरासायाव्यक्तशब्दप्रवृत्तिनिमित्तस्य भगवति मुख्यत्वादन्यगतस्यापि भगवदधीनत्वादिति परिहारस्योक्तत्वात् । भवद्भिश्च स्वातन्त्र्यस्यैव प्रयोजकत्वमङ्गीकृत्याधिकपङ्कजे पद्मे पङ्कजशब्दस्य प्रवृत्तौ पद्मत्वजातेरेव निमित्तत्वेन तत्राप्यतिशयाभावेनाल्पपङ्कजेऽपि मुख्यत्वमिति परिहारोक्तेरित्यत आह ॥ इति शङ्का निरस्ता भवतीति टीकायामिति ॥ ननु तथापि न बद्धादिशब्दानां भगवति मुख्यत्वं सम्भवति । तत्प्रयोजकीभूतप्रयोगप्राचुर्याभावादित्यतोऽन्वयव्यतिरेकाभ्यां व्यभिचारान्न प्रयोगप्राचुर्यस्य शब्दमुख्यत्वहेतुत्वमित्याह ॥ शब्दस्य मुख्यत्व इति ॥

