+++
title = "०१ चतुर्थपादसाफल्यनिरूपणम् पादोपाधिनिरूपणं च"

+++


## अस्तु विष्णोः कारणत्वं न तु सर्वसमन्वयः

**श्रीब्रह्मण्यतीर्थश्रीपादशिष्यश्रीव्यासतीर्थविरचिता**

**प्रथमाध्यायस्य चतुर्थः पादः**

# **आनुमानिकाधिकरणम्**

## **तात्पर्यचन्द्रिका**

**चतुर्थपादसाफल्यनिरूपणम् पादोपाधिनिरूपणं च**

ॐ आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ॐ ॥

अत्र–

अस्तु विष्णोः कारणत्वं न तु सर्वसमन्वयः ।

चतुर्थसूत्रे कथित इति शङ्का निवार्यते ॥ १ ॥

एवं तावत् त्रिपाद्यां जन्मादिसूत्रे कण्ठोक्तकारणत्वतत्सङ्गतानन्दमयत्वादि गुणान्तरप्रतिपादकवाक्यस्थशब्दसमन्वय उक्तः । अत्र तु पादे जिज्ञासासूत्रे ब्रह्मशब्दोक्तसर्वगुणपूर्तिमत्तया जिज्ञासोक्तेर् जन्मादिसूत्रे च पूर्णगुणत्वोपपादककारणत्वमुखेन पूर्णगुणत्वस्यैव लक्षणत्वेन विवक्षितत्वात् शास्त्रयोनिसूत्रे च तत्स्फूर्तये सर्वशास्त्रप्रामाण्यप्रतिज्ञानात् समन्वयसूत्रे च तदर्थं समन्वयप्रतिज्ञानात् सर्वसमन्वयनिर्वाहायान्यत्रैव प्रसिद्धाव्यक्तादिशब्दसमन्वय उच्यत इति नाप्रतिज्ञातोक्तिः । तथाचैकैकहेतुत्वस्य लक्षणत्वसम्भवेऽपि मुमुक्षुणा समुदितजन्मादिहेतुत्वं ज्ञेयमित्यादि ज्ञापयितुं समुदितहेतुत्वोक्तिस् तथैकैकगुणपूर्तेस्तत्सम्भवेऽपि सर्वगुणपूर्त्युक्तिः । यदि च कारणत्वमेव लक्षणं तत्रैव च कारणे शास्त्रं प्रमाणं तत्प्रामाण्यं च कारणवाक्यसमन्वयादिति जन्मादिसूत्रत्रयेऽभिप्रेतं स्यात् तर्ह्याद्यपादे ‘‘अन्तः ज्योति’’रित्यादौ द्वितीये ‘‘सर्वत्र अन्तर’’ इत्यादौ तृतीये ‘‘भूमा दहर’’ इत्यादौ चतुर्थे ‘‘वाक्यान्वया’’दित्यादावकारणवाक्यसमन्वयसूत्रणं न स्यात् । तच्च परैरपि स्वीकृतम् । अत्रानुव्याख्याने

विरोधिसर्वबाहुल्यकारणस्त्रीनिषेधिनाम् ।

पृथक्समन्वयार्थानि स्थानान्येतानि सर्वशः ॥

इत्यापादसमाप्त्यधिकरणोपाधयो दर्शिताः । तद्य्वाख्यातं सुधायाम् आद्येऽधिकरणे परमैश्वर्यविरोध्यवरत्वाद्यर्थानां द्वितीय उक्तवक्ष्यमाणातिरिक्तानां सर्वेषां तृतीये बहुत्वविशिष्टार्थानां चतुर्थेऽवान्तरकारणार्थानां प्रकृतिश्चेत्यत्र स्त्रीलिङ्गानाम् एतेनेत्यत्र निषेधार्थानां शून्यादिशब्दानां समन्वय इति । तत्र यदा ‘‘समाकर्षा’’दित्यादिसूत्राष्टकस्य ‘‘कारणत्वेने’’ति चतुर्थाधिकरणशेषता तदैतत्पादीयाधिकरणानि षडित्युपाधिषट्कोक्तिर्युक्ता । यदा तु सूत्राष्टकस्य पृथगधिकरणता तदाऽधिकरणानि सप्त । तत्र ‘‘समाकर्षा’’दिति पञ्चमाधिकरणोपाध्यनुक्तिस्तु पञ्चमस्यापि द्वितीयवत्सर्वविषयत्वेन तदुपाधितः पृथगुपाध्यभावात् । न्यायभेदमात्रेण त्वधिकरणभेदः । द्वितीयेऽपि हि योगवृत्त्या सर्वेषां पदवर्णादीनां समन्वय उक्तः । सुधायामुक्तवक्ष्यमाणातिरिक्तग्रहणं तु अवरत्वादिलिङ्गानां पञ्चजनादिशब्दानां येन वाक्यरूपेण पूर्वत्र चोत्तरत्र च विचार्यता तेन रूपेण द्वितीयेन विचार्यता । किन्तु पदादिरूपेणेत्यभिप्रेत्य । अन्यथोक्तवक्ष्यमाणातिरिक्तसर्वविषयत्वस्य सर्वाधिकरणसाधारण्याद्विशिष्यो क्तिर्न स्यात् । अनुव्याख्याने व्युत्पत्तेरप्यशक्यत्वं च द्वितीये पूर्वपक्षहेतुत्वेन नोच्येत । जीत्याद्यवयवानामब्रह्मपरत्वेन ज्योतिरित्यादिसमुदायस्य ब्रह्मणि व्युत्पत्तिसम्भवात् ।

**श्रीराघवेन्द्रतीर्थविरचिता प्रकाशिका**

### **प्रकाशिका**

अत्र टीकायां ‘‘एतत्पादप्रतिपाद्यमाहे’’त्यादिना ‘‘प्राबल्यादियमुक्ति’’रित्यंतेन बलवच्छतिलिङ्गादिभिरन्यत्रैव प्रसिद्धसमन्वयपरत्वेनैतत्पादसार्थक्यमुक्त्वा ‘‘पूर्वं स्रष्टृत्वादिगुणाभिधायकानां शब्दानां तत्सङ्गतानां च समन्वयो निगदितोऽत्र पुनस्स्वरवर्णपदात्मकानां समस्तशब्दानामिति वाऽवैयर्थ्य’’मिति ग्रन्थेन प्रकारान्तरेणापि साफल्यमुक्तम् । तत्राद्यमानंदमयनये पादोपाधिसमर्थनप्रस्तावे विवृतं मत्वा द्वितीयं समाधिं विवरीतुकामस्तं तावत्सङ्गृह्याह ॥ अस्तुविष्णोरिति ॥ शङ्कानिवार्यत इत्यस्यात्रेति पूर्वं श्रुतपदेनान्वयः । अत्र पाद इत्यर्थः । सर्वसमन्वयोऽत्र निगद्यत इति यथाटीकमनुवादे कार्ये न तु सर्वसमन्वय इत्यादिरूपेणानुवादः सर्वसमन्वयोक्तिर्व्यर्थेति टीकायामुत्पन्नशङ्कानिरासाय । ननु न समस्तसमन्वयोक्तिरुपपन्ना । वैयर्थ्यात् । जन्माद्यस्येत्युक्तजन्मादिकारणत्वेहि शास्त्रं प्रमाणीकृतम् । जन्मादिकारणताभिधायकवाक्यानामेव परमात्मपरत्वं चतुर्थसूत्रे प्रतिज्ञातम् । तच्चातीतैः पादैस्समर्थितमित्येवं टीकोक्तशङ्कां हृदि कृत्वा

जन्माद्यस्येति सूत्रेण गुणसर्वस्वसिद्धये ।

ब्रह्मणो लक्षणं प्रोक्तं शास्त्रमूलं यतस्ततः ॥

अन्वयस्सर्वशब्दानां गुणसर्वस्ववेदकः ।

शब्दप्रवृत्तिहेतूनां तस्मिन्मुख्यसमन्वयात् ॥

इत्यानन्दमयनयानुव्याख्यानसुधयोः ‘‘चतुर्थसूत्रेऽपी’’त्यादिनाऽत्रत्योत्तरटीकायां चोक्तरीत्या शङ्कासमाधिं विवक्षुस्सङ्ग्रहं तात्पर्यतो विवृण्वन् ‘‘पूर्वं स्रष्टृत्वे’’त्यादिटीकां विवृणोति ॥ एवं तावदिति ॥ तत्सङ्गतेति ॥ ‘‘यतो वा’’ इति वाक्ये जगत्कारणब्रह्मजिज्ञासा कार्येत्युक्तमयुक्तम् । ब्रह्मणोऽब्रह्मभूतानंदमयावयवत्वप्रतीतेरित्याशङ्कानिरासायानन्दमयादिशब्दसमन्वयाद्वा आनन्दमयस्यान्यत्वे ‘‘सोकामयत बहुस्या’’मित्युक्तकारणत्वस्यातिव्याप्तेरिति शङ्कानिरासाद्वा सङ्गतत्वं ध्येयम् । आदिपदेन तत्र तत्रोक्तरीत्या सङ्गतानामन्तस्स्थत्वादिगुणांतराणां ग्रहणम् ॥ अन्यत्रैव प्रसिद्धेति ॥ एतेन टीकायां ‘‘स्वरवर्णपदात्मकाना’’मित्यत्रान्यत्रैव प्रसिद्धानामव्यक्तादिपदात्मकानामित्यर्थ उक्तो भवति । तेनान्यत्रैव प्रसिद्धिपादे स्वरादिसमन्वयो न युक्त इति शङ्कानवकाशः ।

ननु जिज्ञास्यस्य जीवादिव्यावृत्त्यर्थं ब्रह्मशब्देन गुणपूर्णत्वलक्षणसूचनेऽपि न सर्वगुणपूर्त्यर्थं सर्वसमन्वयो वाच्यः । एकगुणपूर्णत्वग्रहणेनापि जीवव्यावृत्त्युपपत्तेरित्यत आह ॥ यथाचेति ॥ मुमुक्षुणेति ॥ विवृतमेतत्तत्रैवेति भावः ॥ तदिति ॥ लक्षणत्वसम्भवेऽपीत्यर्थः । निरतिशयैकगुणपूर्तेरन्यत्रासम्भवादिति भावः । प्रागुक्तरीतिरेव कुतो न स्यादित्यत आह ॥ यदि चेति ॥ अन्तर्ज्योतिरित्यादाविति ॥ स्वपरमतयोरधिकरणशरीराणि विषयवाक्यानि च पूर्वत्रैव व्यक्तानि । ‘‘वाक्यान्वया’’दित्यस्य परमतेऽधिकरणान्तरत्वात् ‘‘आत्मावा ओ द्रष्टव्य’’ इत्यकारणवाक्यविचारपरत्वाच्च वाक्यान्वयादित्युक्तिः ॥ तच्चेति ॥ अकारणवाक्यसमन्वयपरत्वमित्यर्थः । अत्र टीकारीत्याऽधिकरणसप्तताप्रतीतेर्विषयमालायामुपाधिषट्कोक्तिरयुक्तेत्यतस्तद्विवरणपूर्वकं षट्कोक्तेर्युक्ततामाह ॥ अत्रेति ॥ निषेधिनामिति ॥ द्वंद्वात्परोऽयमिनिप्रत्ययः । विरोध्यादयोऽर्था वाच्या एषां सन्तीति तथोक्तास् तेषाम् । शब्दानामिति शेषः । एतानि एतत्पादगतानि । सर्वशस्स्थानानि अधिकरणानि ॥ तदिति ॥ अनुव्याख्यानं व्याख्यातमित्यर्थः ॥ यदात्विति ॥ तत्वप्रकाशिकाकृत्पक्ष इत्यर्थः ॥ पृथगुपाध्यभावादिति ॥ अत एव सुधायां ‘‘सर्वेत्यनेनैव समाकर्षाधिकरणार्थोऽपि सङ्गृहीतः। तस्य ज्योतिरधिकरणाक्षेपपरिहारार्थत्वा’’दित्युक्तमिति भावः । तर्हि कथं भेद इत्यत आह ॥ न्यायेति ॥ द्वितीये शब्दार्थानेकत्वरूपो न्यायः । पञ्चमे वृत्तितारतम्योपपादकसमाकर्षादिरूपो न्याय इति न्यायभेदोऽग्रे स्पष्ट इति भावः । एकोपाधिकत्वमेव व्यनक्ति ॥ द्वितीयेऽपीति ॥ सुधाविरोधमाशङ्क्य तदभिप्रायमाह ॥ सुधायामिति ॥ यथाऽन्नमयादीनां विकारार्थकमयड्युक्तत्वादिरूपेणानन्दमयनये विचार्यत्वेऽपि गुणहामित्यत्र बहुत्वसङ्ख्यायुक्तत्वेन रूपेण विचार्यता यथा वा छन्दस्सूत्रे रूढत्वेनान्यत्र विचारितानामप्याकाशादिशब्दानां विष्णौ प्रयोगे प्रयोजनं नेत्येवंरूपेण विचार्यता यथा चाकाशशब्दस्यान्यत्र प्रसिद्धत्वेन ‘‘आकाशस्तल्लिङ्गा’’दित्यत्राद्यपाद उभयत्र प्रसिद्धत्वेन रूपेण ‘‘आकाशोऽर्थान्तरत्वादिव्यपदेशा’’दित्यत्र यथा वाऽग्निहोत्रादिशब्दानां नामधेयतयाऽऽद्यस्य चतुर्थे नामधेयपादे समुदायानुवादापवादतया द्वितीयस्य द्वितीये शब्दांतरपादे तद्वदिति भावः । तथाच वैदिकशब्दमात्रस्य तत्र विचारोक्तौ न सुधाविरोध इति भावः । बाधकान्तरमाह ॥ अनुव्याख्यान इति ॥ अन्यथेत्यनुवर्तते । पदवर्णादिरूपेण विचार्यत्वाभाव इत्यर्थः । तदेव व्यनक्ति ॥ जीतीति ॥ ‘‘जातमोतं हरौ यस्मा’’दित्यादिना ज्योतिश्शब्दव्युत्पत्तिरुच्यते । तत्र यद्युक्तरीत्या सर्वसमन्वयो नाभिमतस्स्यात्तदा ज्योतिश्शब्दावयवानां ब्रह्मपरत्वानावश्यकत्वाद्य्वुत्पत्तेरप्यशक्यत्वं पूर्वपक्षयुक्तित्वेन नोच्येतेत्यर्थः ।

**श्रीसत्यप्रियतीर्थविरचितश् चन्द्रिकाबिन्दुः**

### **चन्द्रिकाबिन्दुः**

अत्र पादे चतुर्थसूत्रेऽपि सर्वसमन्वयः किमिति प्रतिक्षिप्त इत्यतस्तदुपपादयति टीकानुसारेण ॥ एवं तावदिति ॥ एतदधिकरणविषयं दर्शयति ॥ अत्रानुव्याख्यान इत्यादिना ॥ नन्वधिकरणोपाधय अनुव्याख्याने षट् कथिताः । टीकायामधिकरणानि सप्त कृतानि । तथा च विरोध इत्यत आह ॥ तत्र यदेत्यादिना ॥ सूत्राष्टकस्य समाकर्षादित्यादिसूत्राष्टकस्य । सप्तेति पक्षे उपाध्युक्तिं सम्पादयति ॥ तत्र समाकर्षादिति ॥ सर्वविषयत्वेन सर्वशब्दाक्षेपसमाधानविषयत्वेन ॥ द्वितीय इति ॥ अधिकरणे द्वितीयाधिकरणे सर्वशब्दसमन्वयस्याभिप्रेतत्वेन सुधायामुक्तवक्ष्यमाणातिरेकशब्दविषया इति कथं व्याख्यातमित्यत आह ॥ सुधायामुक्तेति ॥ अवरादीनां पञ्चजनादिशब्दानामित्यनेन उक्तवक्ष्यमाणशब्दार्थ उक्तः । वाक्यान्वयार्थसमर्पकतया तेषां शब्दानामिहाविचार्यत्वम् पदत्वेन रूपेण तेषामपीह विचार्यत्वम् । तथा च रूपान्तरेणाविचार्यत्वात् तदतिरिक्तोक्तिरिति भावः । अन्यथा वाक्यरूपेण अविचार्यत्वं पदरूपेण अविचार्यत्वमित्यनङ्गीकारे ॥ सर्वाधिकरणेति ॥ समन्वयाध्यायस्थाधिकरणेषु सर्वत्र पूर्वोत्तराधिकरणैः समन्विता ये शब्दास्तन्न्यायैश्च लब्धसमन्वयाश्च ये शब्दास्तदतिरिक्तसर्वशब्दसमन्वयार्थत्वं सर्वाधिकरणसाधारण्यम् ।

अतो विशिष्योक्तिरयुक्ता ॥ अनुव्याख्यान इति ॥ अत्राप्यन्यथेति सम्बध्यते ।

**पाण्डुरङ्गि केशवाचार्यविरचिता भावदीपिका**

### **पाण्डुरङ्गि**

ननु जन्मादिसूत्रे कारणत्वमेव लक्षणमुक्तम् । तत्रैव तृतीये शास्त्रं प्रमाणीकृतम् । चतुर्थे तु तत्प्रामाण्यं कारणवाक्यसमन्वयादित्युक्तम् । एवं च सर्वशब्दसमन्वयस्याप्रतिज्ञातत्वात्तत्प्रतिपादनेऽप्रतिज्ञातोक्तिरित्यत आह ॥ अत्रेति ॥ न चैकगुणपूर्णत्वस्यैव लक्षणत्वसम्भवात्सर्वगुणपूर्त्युक्तिर्व्यर्थेत्यत आह ॥ यथा चेति ॥ सूत्रणं सूत्रकरणम् । नन्वेवं समाकर्षाधिकरणस्य ज्योतिरधिकरणस्य च सर्वविषयत्वे प्रतिपाद्यैक्याद्भेदो न स्यादित्यत आह ॥ न्यायभेदेति ॥ पूर्वपक्षसिद्धान्तन्यायभेदेनेत्यर्थः । ननु द्वितीयाधिकरणस्य सर्वविषयत्वं नामासङ्कुचितसर्वविषयत्वं वोक्तवक्ष्यमाणातिरिक्तसर्वविषयत्वं वा । नाद्यः । सुधाविरोधात् । न द्वितीयः । अधिकरणमात्रसाधारण्यादित्यत आह ॥ द्वितीयेऽपीति ॥

------------------------------------------------------------------------

ननु ‘‘अव्यक्तात्पुरुषःपरः जीवा एवतु दुःखिनः’’

## **तात्पर्यचन्द्रिका**

ननु ‘‘अव्यक्तात्पुरुषःपरः जीवा एवतु दुःखिनः’’ इत्यवरत्वदुःखित्वादिदोषवाचिशब्दसमन्वयानुक्तावपि गुणपूर्तिः सेत्स्यति । न च समन्वयः स्वरूपेण फलम् । दुःख्यादिशब्दसमभिव्याहृतजीवादिशब्दप्रवृत्तिनिमित्तप्राणधारकत्वादिगुणास्तु ‘‘अनेन जीवेनात्मने’’त्यादिवाक्यस्थजीवादिशब्दसमन्वयेनापि सेत्स्यति । न च ‘‘आकाशाद्वायु’’रित्यादिवाक्यसमन्वयेनेश्वरस्यावांतरकारणत्वमिव ‘‘महतः परमव्यक्तमव्यक्तात्पुरुषःपर’’ इत्यादिवाक्यसमन्वयेनावान्तरपरत्वादि सेत्स्यतीति वाच्यम् । पितामहस्य पितृत्वाभाववत्तदुत्तमादुत्तमस्य तदुत्तमत्वाभावादर्शनेन महत्पराव्यक्तात्परस्य पुरुषस्य महत्परत्वाभावशङ्कानुदयात् ।

न च दुःख्यादिशब्दानां गुणप्रकाशकापूर्वयोगकल्पनया गुणसिद्धिः । दोषवाचितामुपेत्य तदधीनत्वेनैव सिद्धान्तोक्तेः । सर्वनियामकत्वं चान्तर्याम्यधिकरणादिभिरेव सिद्धम् । तस्मादव्यक्तदुःख्यादिशब्दसमन्वयो निष्फल इति चेन् मैवम् । ब्रह्मणो गुणान्तरपूर्तिरिव सर्वशब्दवाच्यतापि मुमुक्षुणा ज्ञेया । अन्यथा ‘नामानी’त्यादिश्रुतौ तद्वाच्यतोक्तिस् तथा ‘‘प्राण ऋच इत्येव विद्या’’दित्यादिश्रुतौ वाच्यत्वस्य ज्ञेयत्वोक्तिस् तथा ‘‘नामायत्ता समतृप्यंच्छृतेधी’’ति श्रुतौ तज्ज्ञानान्मोक्षोक्तिश्च न स्यात् । अन्यथा ‘‘नामानि सर्वाणी’’त्यादिश्रुतेर्दुःख्यादिशब्दान्यविषयत्वेन सङ्कोचे मूलप्रमाणाभावादिन्द्रादिशब्दानामपि समन्वयो न सिध्येत् । किं तु ब्रह्मलिङ्गैरमुख्यवृत्त्या ब्रह्मपरत्वमात्रं स्यात् ।

किं चेश्वरस्य शक्रादिगतैश्वर्यादेः स्वाधीनत्वात् ‘‘इन्द्रोराजा जगतो य ईश’’ इत्यादाविन्द्रादिशब्दवाच्यतेव जीवगतबन्धादेः स्वाधीनत्वात् ‘‘कार्यकारणबद्धौ ता’’ वित्यादिश्रुतिस्थबद्धादिशब्दवाच्यताऽपि ज्ञेया । अन्यथा ‘‘सबद्धः सदुःखी सबन्धयति सदुःखयती’’त्यादिश्रुतिषु तदुक्तिर्न स्यात् । किंञ्च ‘‘महतःपरमव्यक्त’’ मित्यत्राव्यक्तशब्दस्याब्रह्मपरत्वे ‘‘अनाद्यनन्तं महतः परं ध्रुवं निचाय्य तं मृत्युमुखात्प्रमुच्यत’’ इत्युत्तरवाक्येऽपि तच्छब्देन प्रकृतस्याब्रह्मण एव परामर्शादब्रह्मज्ञानादपि मोक्षः स्यादिति सफलाऽव्यक्तादिशब्दसमन्वयोक्तिः । अत्राव्यक्तदुःखिबद्धावरादिशब्दमुख्यार्थः किं प्रधानजीवादिः किं वा विष्णुरिति चिन्ता । तदर्थं ‘‘अव्यक्ता’’दिति पञ्चम्या दुःख्यादिप्रातिपदिकानां च प्रवृत्तिनिमित्तं किं ब्रह्मणि न युक्तमुत युक्तमिति । तदर्थं किमवधित्वदुःखित्वादिकं प्रत्याश्रयत्वमेव पञ्चमी दुःख्यादिशब्दनिमित्तं किं वा तत्प्रति स्वातन्त्र्यमपीति । तत्रापि किमाश्रयत्वं मुख्यनिमित्तमुत स्वातंत्र्यमेवेति ॥

### **प्रकाशिका**

एवं पादसाफल्योक्तिपरटीकां पादोपाधींश्च विवृत्येदानीमाद्यनयस्य साफल्यं वक्तुमाक्षिपति ॥ नन्विति ॥ अवरत्वेति ॥ परावधित्वार्थकपञ्चम्याक्षिप्तावरत्वदोषवाचीत्यर्थः । एतेन यद्भाष्यादौ समन्वयसूत्रोक्तसर्वशब्दसमन्वयाक्षेपः पूर्वपक्षे तत्समाधिश्च सिद्धान्ते फलमित्युक्तं तदप्याक्षिप्तं भवति । सर्वसमन्वयस्य स्वरूपेणाफलत्वात्तत्फलस्य गुणपूर्तेश्च दोषवाचिव्यतिरिक्तसर्वसमन्वयेऽपि सम्भवेन समन्वयसूत्रेऽपि गुणवाचिसर्वसमन्वयस्यैव प्रतिज्ञातत्वेन वाच्यत्वादिति भावः । एतत्समन्वयस्यापि त्रेधा गुणसिद्धिफलकत्वमाशङ्क्य निराकरोति ॥ दुःख्यादीत्यादिना ॥ प्राणेति ॥ जीवप्राणधारण इति धातोरिति भावः ॥ अवांतरेति ॥ तस्यापि गुणत्वादिति भावः ॥ महत्परत्वाभावशङ्केति ॥ अत एव ‘‘प्रकरणा’’दिति सूत्रटीकायां ‘‘यो बुद्धेः परतस्तु स इत्यादाविव महत्परत्वसम्भवा’’दित्युक्तमिति भावः ।

ननु तस्य सर्वनियंतृत्वे तदधीनत्वं सिध्यतीति तदर्थमेतत्समन्वयोऽस्त्वित्यत आह ॥ सर्वेति ॥ प्राण ऋचः प्राणप्रतिपादिन्य इत्यर्थः । अत एवोत्तरनये ‘‘कल्पने’’ति सूत्रटीकायां ‘‘सर्वशब्दवाच्यत्वमीश्वरस्य चोपासनार्थमेव ह्युपदिश्यते । प्राण ऋच इत्येव विद्यादित्यादे’’रित्युक्तिरिति भावः ॥ नामायत्तेति ॥ ‘‘तद्वियूय कवयोऽन्वविन्दन्नामायत्ते’’त्यैतरेयश्रुतौ । नामायत्तानि नामप्रकाश्यतया नामाधीनानि तत्तच्छब्दप्रवृत्तिनिमित्तानि । अन्वविन्दन्नित्युक्तवेदने शृते परिपक्वेसति । समतृप्यन् सम्यक्तृप्ता मुक्ता अभूवन्नित्यर्थः ॥ मूलेति ॥ अन्यत्र निरूढेन्द्रादिशब्दान्यविषयत्वेनापि सङ्कोचसम्भवात्कल्पकाभावेनेन्द्रादिशब्दानां विष्णौ वृत्तिर्न स्यात् । न च तत्र सूत्रप्रदर्शितविषयवाक्यस्थन्यायैरेवेन्द्रादिशब्दसमन्वयस्सेत्स्यतीति वाच्यम् । ‘‘नामानी’’त्यादिश्रुत्या सर्वशब्दसमन्वये श्रौते सति तत्र रूढ्यादिना श्रौतसमन्वयानुपपत्तिशङ्कायां तच्छंकानिवर्तनेन श्रौतसमन्वयस्थिरीकरणार्थत्वात् सौत्रन्यायानाम् । तथैवानन्दमयनयेऽभिधानात् । ननु च ‘‘यो देवानां नामधा’’ इत्येतन्मूलस्तत्समन्वयो भविष्यतीति चेत्तत्रापि सङ्कोचसम्भवात् । आकाशादिशब्दसमन्वयस्य निर्मूलत्वापरिहाराच्च । तात्पर्यमात्रनिर्णायकत्वाल्लिङ्गादीनाम् । श्रुतिमूलत्वे तु श्रुतौ ‘‘आविंशती’’त्याङ्प्रयोगेण मुख्यत्वोक्तेः ‘‘समन्वया’’दित्यत्र सम्पदोक्तमुख्यवृत्तिर्लभ्यत इत्याकूतम् एतेन समन्वयसूत्रप्रतिज्ञातस्सर्वसमन्वयो न सङ्कोचनीय इति भाष्याद्युक्तं तदाक्षेपादिरूपं फलं युक्तमित्युक्तं भवति । नन्वित्यादिना ग्रन्थेनैव ‘‘न च तदवाच्यतयाऽन्यथोपपत्तिः । नामानि सर्वाणि यमाविशंतीत्यादिश्रुतिविरोधात् । न च सङ्कोचः । सर्वाणीत्यस्य निरवकाशत्वाद्बाधकाभावाच्चे’’ति तदधीनत्वसूत्रटीकास्थवाक्यं विवृतं भवति । नन्वथापि ‘‘योदेवाना’’मित्यादिवद्दोषवाचिशब्दसमन्वयोक्तौ न विशिष्यमानमस्तीत्यतः प्रयोजनद्वयं स्वयमाह ॥ किञ्चेत्यादिना ॥ इत्यादिश्रुतिस्थेत्यादि ॥ एतच्च प्रयोजनं ‘‘स्वातन्त्र्यार्थमभिप्रेत्य दोषशब्दाश्च विष्णवी’’त्यनुव्याख्याने, ‘‘बन्धादिनियामके तस्मिन्नेव बद्धादिशब्दो मङ्गलात्मकः कार्यकारणबद्धौ ताविष्येते विश्वतैजसावित्यादौ श्रुतः’’ इति सन्न्यायरत्नावल्यां, ‘जीवा एव तुदुःखिन इत्यादौ प्रयुज्यत’’ इति सुधायां ‘‘अवरयतीत्यादिव्युत्पत्त्युपपत्तेश्च । तथा च श्रुतिः । स बद्धस्सदुःखी’’त्यादिटीकायां च सूचितम् । तदुक्तिर् बन्धादिनियामकत्वनिर्वचनेन बद्धपदप्रयोगोक्तिः । वाचनिकनिर्वचनस्य चानारभ्याधीतस्य निरवकाशतया प्रबलस्य वैदिकतच्छब्दमात्रे रूढित्याजकत्वस्य ‘‘कम्पना’’दित्यत्र व्यवस्थापितत्वादिति भावः ।

दुःख्यादिशब्दसाधारण्येन प्रयोजनमभिधायाव्यक्तादिशब्दसमन्वये विशिष्य प्रयोजनमाह ॥ किञ्च महत इति ॥ इत्यत्रेति ॥ इदमेवाव्यक्तादित्यत्र वाच्यमिति भावः ॥ अब्रह्मज्ञानादपीति ॥ तथाच ‘‘तमेवं विद्वानमृत इह भवती’’त्युक्तिः ‘‘नेतरोऽनुपपत्ते’’ रित्युक्तयुक्तिश्चायुक्ता स्यादिति भावः । एतच्च ‘‘ज्ञेयत्वावचनाच्चे’’त्यादिसूत्रसूचितमिति भाति । अत एव तत्र टीका ‘‘पूर्वं महत्परत्वेन परमात्मनोऽप्रकृतत्वात्प्रधानस्य तद्भावात्तमिति परामर्शेनैतत्सिद्धमित्युक्तार्थ विस्मरणविजृम्भित’’मित्यादिका ॥ अव्यक्तादीति ॥ पञ्चम्यंताव्यक्तादिशब्देत्यर्थः । नन्वेवं ‘‘अव्यक्तात्पुरुषःपर’’ इत्यत्राव्यक्तशब्दस्याब्रह्मपरत्वेऽपि ‘‘अनाद्यनन्त’’मिति वाक्ये तच्छब्देन ब्रह्मपरामर्शो युज्यते । ‘‘सोऽध्वनः पारमाप्नोति तद्विष्णोः परमं पद’’मित्येतत्प्रकरणार्थोपासकस्य विष्णुपदप्राप्त्या प्रकरणस्य तदीयत्वावगमेन ब्रह्मणः प्राकरणिकत्वात् । न च ‘‘स यद्यदेवासृजत तत्तदत्तुमध्रियते’’त्यत्र स इति तच्छब्दस्य व्यवहितप्राकरणिकमृत्युत्यागेन ‘‘स तया वाचा तेनात्मने’’ति तृतीयांततच्छब्देन सन्निहितसंवत्सराख्यचतुर्मुखपरत्वमिवेहापि व्यवहितविष्णुपदनिर्दिष्टब्रह्मत्यागेन सन्निहिताव्यक्तपरत्वमेव वाच्यमिति युक्तम् । नपुंसकलिङ्गनिर्दिष्टस्याव्यक्तस्य तमिति पुल्लिङ्गेन परामर्शानुपपत्तेः । न च ‘‘तमेव भांतमनुभाति सर्व’’मित्यत्र तच्छब्देन ‘‘कथं नु तद्विजानीया’’मिति सन्निहितानिर्देश्यसुखात्मकभगवद्रूपपरामर्श इवाव्यक्तस्यापि तमिति परामर्शो युज्यते । गुणभूतप्रत्ययार्थलिङ्गानुरोधेन तमिति प्रातिपदिकस्य स्वतःप्राप्तसन्निहितपरत्वत्यागायोगादिति वाच्यम् । तथापि ‘‘पुरुषःपर’’ इत्यव्यक्तादपि सन्निहितपुरुषपदनिर्दिष्टविष्णुपरामर्शेनोभयस्वारस्यसम्भवेनाव्यक्तशब्दस्य ब्रह्मपरत्वाभावेपि क्षतेरभावादिति चेन्मैवम् । तमिति परामृश्यमानस्य ‘‘महतःपर’’मिति महत्परत्वविशेषणेन लिङ्गेन महतः परमिति महत्परत्वेन प्रागुक्ताव्यक्तस्यैव बुद्धिविपरिवृत्त्या तत्परामर्शस्यैव युक्तत्वादिति । न च सर्वतःपरस्यापि पुरुषस्य महत्परत्वं प्रागुक्तरीत्याऽस्तीति पुरुषपदनिर्दिष्टमेव तमिति परामृश्य ‘‘महतःपर’’मिति श्रुतिर्विशिनष्टीति वाच्यम् । विशिष्य महत्परत्वोक्तया तथैव प्राङि्नर्दिष्टवस्तुप्रत्यभिज्ञानस्य स्वरसतः प्राप्तत्वात् । प्रधानपरस्यापि विष्णोः ‘‘यो बुद्धेः परतस्तु स’’ इत्यादाविव महत्परत्वोक्तिसम्भवाच्चेति तात्पर्यात् । एतेनाव्यक्तशब्दस्याब्रह्मपरत्वं वदन्तो निरस्ताः ।

ननु वैश्वानरविद्यायां ‘‘कोन आत्मा किं ब्रह्मे’’ति प्रकरणेनांतःप्रतिष्ठानादिलिङ्गकृताग्निप्रत्यभिज्ञानमिवेहापि प्रागुक्तब्रह्मप्रकरणेन महत्परत्वलिङ्गकृतप्रकृताव्यक्तप्रत्यभिज्ञानं बाध्यताम् । तथाचाव्यक्तस्याब्रह्मत्वेऽपि न दोष इति चेन्न । तत्र लिङ्गस्य सावकाशतया निरवकाशप्रकरणेन बाधेऽपीह विशिष्य महत्परत्वरूपलिङ्गस्य निरवकाशतया तत्कृताव्यक्तप्रत्यभिज्ञानस्य बाधायोगात् । अत एव द्युभ्वादिनयपूर्वपक्षे निरवकाशजायमानत्वलिङ्गेन प्रकरणस्यैव बाध उक्तः । नचैवं महत्परत्वलिङ्गेन वाक्यमब्रह्मपरमेव स्यादिति वाच्यम् । सिद्धान्ते महत्परत्वस्य सावकाशयितव्यतया पूर्वत्रोक्ताव्यक्तस्य ब्रह्मत्वे तस्यैव तमित्युत्तरवाक्ये परामर्शे प्रकरणविरोधात् । अतोऽव्यक्तस्य ब्रह्मत्वमवश्यं समर्थनीयमिति । पूर्वपादांत्यस्योत्तरपादाद्यस्याधिकरणस्य नावांतरसङ्गत्यपेक्षेत्युक्तत्वात्तत्रावांतरसङ्गत्यनुक्तिः । अन्यथा ‘‘अगोत्रमवर्ण’’मिति वर्णशून्यतया श्रुतेऽपि विष्णौ यथा वर्णवाचितया प्रसिद्धस्य ब्राह्मणशब्दस्य निमित्तांतरकथनेन विष्णौ वृत्तिस्तथेहापि ‘‘अदुःखमसुख’’मिति दुःखादिशून्यतया श्रुतेऽपि स्वातन्त्र्यरूपनिमित्तांतरोक्तया दुःखादिशब्दवृत्तिरुच्यत इति वा ‘‘सुषुप्त्युत्क्रांत्यो’’रित्यत्र जीवमात्रे प्रसिद्धस्य स्वप्नद्रष्टृत्वस्य समन्वयः, ‘‘पत्यादी’’त्यत्र जीवोत्तमे चतुर्मुखे स्वतोवाऽजशब्दसाहित्येन वा प्रसिद्धस्य ब्राह्मणशब्दस्य, इह तु ततोऽप्युत्तमश्रीतत्ववाचितया प्रसिद्धाव्यक्तशब्दस्य स उच्यत इति वा ‘‘अव्यक्ता’’दिति पञ्चम्यंतादिपदवाच्यत्वे प्रागुक्तसर्वाधिपतित्वादिविरोधापत्तेरिति पूर्वपक्षोत्थानादित्यादिरूपाया वा सङ्गतेस्संभवात्तदुक्तिस्स्यादेवेति विषयसंशयटीकां व्यनक्ति ॥ अत्रेति ॥ अत्रादिपदप्रयोगस्य प्रागुक्तविषयतावच्छेदकाक्रांतमात्रपरत्वान्नातिप्रसङ्गः । काठके तृतीयेऽध्याये ‘‘अव्यक्तात्पुरुषः पर’’ इत्यव्यक्तशब्दः ‘‘अदुःखमितरत्सर्वं जीवा एव तु दुःखिन’’ इति श्रुत्यंतरे दुःखिशब्दः ‘‘कार्यकारणबद्धौ तौ ’’ इति माण्डूके बद्धशब्दश्श्रुतः । अत्रान्यस्यामुख्यवृत्त्या प्रतिपाद्यत्वमुपेत्य मुख्यप्रतिपाद्यत्वस्यैव निरासान्मुख्यार्थ इत्युक्तम् । अन्यथा तारतम्याद्यसिद्धिप्रसङ्गात् । एतेन टीकायां ‘‘अव्यक्तजीवादिपदवाच्य’’मिति वाच्यपदप्रयोगतात्पर्यं विवृतम् । आद्यसूत्राभिमतप्रतिज्ञांशसूचितचिन्तामुक्त्वा ‘‘तदधीनत्वा’’दिति सूत्रांशसूचितं चिन्तात्रयमाह ॥ तदर्थमव्यक्तादितीति ॥ अत्रान्तिमचिन्ताप्रदर्शनं प्रधानाद्यपेक्षया हरावेवाव्यक्तादिशब्दवृत्तिर्मुख्येति सूचनाय । यथोक्तमनुव्याख्याने ‘‘स्वातन्त्र्यं तत्र मुख्यं स्या’’दिति । यदाऽऽश्रयत्वमेव मुख्यं तदा तस्य ‘‘निरनिष्टो निरवद्य’’ इत्यादिना ब्रह्मण्ययोगात्प्रधानादिरेव । द्वितीये तु ब्रह्मण्यपि सम्भवाद्विष्णुरेवेति वक्ष्यमाणपूर्वोत्तरपक्षपर्यालोचनया स्पष्टः फलफलिभाव इति भावः ।

अत्र विष्णुरिति चिन्तानन्तरं तदर्थं विष्णुश्चेत्तत्र श्रौतस्मार्तप्रयोगप्रवृत्तिनिमित्तादिकं नास्त्युतास्तीति चिन्ता तदर्थं प्रयोगप्रवृत्तिनिमित्तज्ञेयत्वोक्तयादिबलाद्धरेर्मुख्यार्थत्वे प्रधानादावव्यक्तादिशब्दव्यवहारो न युक्त उत युक्त इत्यपि चिन्तापरंपरा प्रथमद्वितीयचतुर्थादिसूत्रसूचिता वक्तव्येति भाति यद्यपि । तथापि सा स्पष्टेति वा तदधीनत्वसूत्रार्थस्यैवाग्रे पूर्वोत्तरपक्षाभ्यां प्रपञ्चयिष्यमाणत्वेन तदुपयुक्ततया वा श्रौतस्मार्तप्रयोगसूक्ष्मत्वादिरूपप्रवृत्तिनिमित्तज्ञेयत्वोक्तयादिसाधकप्रमाणान्यत्र व्यवहारापत्तिरूपबाधकपरिहारैर्हरेरव्यक्तादिशब्दमुख्यार्थत्वसम्भवेऽपीहाव्यक्तादिति पञ्चम्यंताव्यक्तादिशब्दमुख्यार्थो न हरिरिति विशिष्याक्षेपे सति तस्य तदधीनसूत्रेणैव परिहार्यत्वेन तस्य प्राधान्येन तत्प्रपञ्चनस्यैवावश्यं कार्यत्वाट्टीकायां पूर्वपक्षस्य तथैव प्रवृत्तेस्तदधीनत्वसूत्रोपयुक्तैव चिन्तापरंपरोक्तेति भावः । केचित्तु द्वितीयचिन्तयैव ‘‘सूक्ष्मं’’त्विति सूत्रार्थोपयुक्ता चिन्ताप्युक्तैवेत्याहुः ।

### **चन्द्रिकाबिन्दुः**

सर्वशब्दानामप्येतदधिकरणविषयत्वाभावे पूर्वपक्षे पूर्वव्युत्पत्तेरशक्यत्वलक्षणा या युक्तिरुक्ता साऽनुपपन्ना । सर्वेषां शब्दानां स्वरवर्णादीनां ब्रह्मपरत्वे हि व्युत्पत्तिः कर्तुमशक्या । ब्रह्म ओतं ब्रह्मेति सर्वेषामवयवानां ब्रह्मपरत्वेन व्युत्पत्तेरयोगादिति पूर्वपक्षयुक्तिः । जीत्यादीनामन्यपरत्वे तु व्युत्पत्तिस्सम्भवत्येव । यदा व्युत्पत्तेरशक्यत्वं पूर्वपक्षयुक्तिरुक्ता तदा सर्वशब्दानां विषयत्वमभिप्रेतमेवेति भावः । एवमैश्वर्यविरोधिनः शब्दा विषय इत्युक्तवा इदानीं तेषां समन्वयव्युत्पादनं व्यर्थमित्याक्षिपति ॥ नन्वित्यादिना ॥ ननु गुणपूर्त्यर्थत्वाभावेऽपि तत्समन्वयप्रतिपादनमस्त्वित्यत आह ॥ न च समन्वय इति ॥ तत्समभिव्याहृतजीवादिशब्दसमन्वयसिध्द्यर्थं दुःख्यादिशब्दसमन्वय इत्यत आह ॥ दुःख्यादिशब्दसमभिव्याहृतेति ॥ अवान्तरपरत्वादीति ॥ अवान्तरकारणत्वसमन्वयार्थं पुनराकाशादिशब्दसमन्वयवन् महत्परत्वं बुद्धिपरत्वम् इत्याद्यवान्तरपरत्वसमन्वयार्थमित्यर्थः । ननु अपूर्वयोगमाश्रित्य दुःख्यादिशब्दैर्विशेषगुणलाभार्थसमन्वयोऽत्र प्रतिपाद्यत इत्यत आह ॥ न च दुःख्यादिशब्दानामिति ॥ ननु दुःख्यादिसर्वनियामकत्वप्रतिपादनार्थमेवैतदधिकरणमस्त्वित्यत आह ॥ सर्वनियामकत्वं चेति ॥ आनन्दादिवत्सर्वशब्दवाच्यत्वमप्येको गुणः मुमुक्षुज्ञेयश्च । अतस्सर्वशब्दव्युत्पादनमावश्यकमित्यभिप्रेत्य परिहारमाह ॥ मैवं ब्रह्मण इति ॥ अन्यथा मोक्षार्थं सर्वशब्दवाच्यत्वस्याज्ञेयत्वे । एवं सति श्रुतौ सङ्कोचः कर्तव्य इत्याह ॥ नामानीति ॥ इन्द्रादिशब्दानामपि तद्विषयेऽपि सङ्कोचः कर्तव्य इत्याह ॥ नामानीति ॥ इन्द्रादिशब्दानामपि तद्विषयेऽपि सङ्कोचोपपत्तेरिति भावः । नामायत्तानि ओङ्कारादिनामार्थभूतानि भगवन्माहात्म्यादीनि अन्वविन्दन् ज्ञातवन्तः । शृते तस्मिन् ज्ञाने परिपक्वे सति ।

ननु इन्द्रादिशब्दस्थले ब्रह्मलिङ्गसद्भावाद् ब्रह्मपरत्वं स्वतः प्राप्तमित्याशङ्क्य तत्परत्वं स्यादित्याह ॥ किन्त्विति । एवं सर्वशब्दानां समन्वयस्यावश्यकत्वं व्युत्पाद्य एतदधिकरणविषयाव्यक्तदुःख्यादिशब्दानामत्र समन्वयस्यावश्यकतां दर्शयति ॥ किञ्चेति ॥ बन्धादिनियामकत्वेनापि बन्धादिशब्दवाच्यत्वज्ञानस्यावश्यकत्वानङ्गीकारे बाधकमाह ॥ अन्यथेति ॥ सूत्रोपात्ताव्यक्तशब्दसमन्वयस्यावश्यकत्वे युक्तिमाह ॥ किं च महतः परमिति ॥ अत्राव्यक्तेति ॥ अव्यक्तशब्दस्सूत्रोपात्त इति प्रधानम् । दुःखिशब्दस्तद्धितान्तः बद्धशब्दः कृदन्तः । अवरशब्दो ऽवरयतीत्यादिसमासविषय इति वा । अव्यक्तादिति पञ्चमीविभक्तिलभ्यावरत्ववाचक इति वा क्रमः ॥

### **पाण्डुरङ्गि**

ननु दुःख्यादिशब्दसमन्वयोक्तिर्व्यर्था । तथा हि । साकिं स्वरूपेणैव फलत्वाद्वा किं तत्समभिव्याहृतजीवशब्दसमन्वयसिद्ध्यर्थं वा दुःखादिशब्दगुणप्रकाशापूर्वयोगकल्पनया गुणसिद्ध्यर्थं वा । नाद्य इत्याहुः ॥ न चेति ॥ न द्वितीय इत्याह ॥ दुःख्यादिशब्देति ॥ तृतीयं प्रत्याह ॥ न च दुःख्यादिशब्दानामिति ॥ नन्वेवं तदधीनत्वसिद्ध्यर्थं दुःख्यादिशब्दसमन्वयोक्तिरस्त्वित्यत आह ॥ सर्वनियामकत्वं चेति ॥

