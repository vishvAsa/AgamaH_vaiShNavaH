+++
title = "०५ प्रवृत्तिनिमित्तं शक्तेर् नियामकं, प्रयोगः केवलं ज्ञापकः"

+++


## किं च प्रयोगो ज्ञापकः शक्तेर्निमित्तं तु नियामकम्

**प्रवृत्तिनिमित्तं शक्तेर् नियामकं, प्रयोगः केवलं ज्ञापकः**

## **तात्पर्यचन्द्रिका**

किं च

प्रयोगो ज्ञापकः शक्तेर्निमित्तं तु नियामकम् ।

नियामकानुसारित्वं नियम्यस्य च शोभते ॥ १ ॥

प्रयोगो हि शक्तेर्ज्ञापक एव । निमित्तं तु शक्तिविषयतावच्छेदकतया तन्नियामकम् । नियम्यं च नियामकानुसारि । न च प्रयोग एव ज्ञापकः । उपदेशादिनापि तज्ज्ञानात् । सुलभा च ‘‘प्रातिपदिकाद्धात्वर्थ’’ इति ण्यंतेभ्योऽवरादिशब्देभ्यः पचाद्यचि कृते अवरयतीत्यवर इत्यवरादिशब्दानां ब्रह्मणि व्युत्पत्तिः । तदुक्तं न्यायविवरणे ‘‘प्रसिद्धत्वाच्च कर्तृव्युत्पत्ते’’रिति । सर्वं चैतत् ‘‘नामानि सर्वाणि यमाविशंति वचसां वाच्यमुत्तम’’मित्यादिश्रुतिस्मृतिबलात्कल्प्यते । आविशंतीत्यादिना मुख्यवृत्त्युक्तेः । दृष्टा हि चमसस्वर्गादिशब्दानां शिरः सुखादौ लोक प्रयोगाभावेऽपि ‘‘इदं तच्छिर एष ह्यर्वाग्बिलश्चमसः सुखं स्वर्गपदास्पद’’मित्यादिश्रौतानुशासनाच्छिरः सुखादिवाचिता । इमौ च पूर्वोत्तरपक्षौ तदधीनत्वरूपमूलहेत्वाश्रितौ । ज्ञेयत्वावचनादिहेत्वंतराश्रितौ तु भाष्यादौ स्पष्टौ । ‘‘ज्योतिर्दर्शना’’दित्यत्र टीकायां म्रियमाणादिशब्दोंऽतर्णीतणिजित्येवोक्तम् । न तु स्वातन्त्र्यं मुख्यनिमित्तमिति । अभिमान्यधिकरणेऽपि ‘‘मृदब्रवी’’दित्यादौ मृदादिशब्दा देवतापरा इत्येव सिद्धांतः । देवतायां मुख्यत्वं त्वत्रत्यतदधीनत्वन्यायाधीनमिति न पुनरुक्तिः ।

### **प्रकाशिका**

प्रयोगप्राचुर्यस्य मुख्यत्वहेतुत्वं निरस्य ‘‘प्रवृत्तिनिमित्तस्य हरौ मुख्यत्वेन मुख्यत्वोपपत्ते’’रिति टीकां विवृण्वन्निमित्तं मुख्यत्वे हेतुरित्येतदुपपादयति ॥ किञ्चेति ॥ नियामकत्वप्रकारं व्यञ्जयञ्श्लोकं व्याचष्टे ॥ प्रयोग इति ॥ ननु ‘‘औत्पत्तिकस्तु शब्दस्यार्थेन सम्बन्ध’’ इति जैमिनिसूत्रोक्तया देवताधिकरणे ‘‘अत एव च नित्यत्व’’मित्यत्र शब्दार्थसम्बन्धानां नित्यत्वोक्तया च शब्दगतशक्तेरनादिनित्यायाः कथमन्याधीनतेति चेन्न । ‘‘आनादीनां गुणादीनां यथा गुण्यादितन्त्रते’’त्यादिना गायत्र्यधिकरणोक्तरीत्याऽनादिनित्याया अप्यन्याधीनत्वोपपत्तेः । ज्ञापकत्वमपि न प्रयोगस्य नियतमित्याह ॥ न चेति ॥ किञ्चेति चार्थः ॥ उपदेशादिनेति ॥ उपमाननिगमनिघण्टुव्याकरणादिरादिपदार्थः । नन्वस्त्वेवमव्यक्तादिशब्देषु गतिः । अतिसूक्ष्मत्वादि तच्छब्दप्रवृत्तिनिमित्तस्य शब्दशक्तिनियामकस्य हरौ सत्त्वात् । बद्धावरादिशब्देषु कथम् । बद्धत्वावरत्वादेर्बद्धावरादिशब्दप्रवृत्तिहेतोर्बद्धादि शब्दशक्तिनियामकस्य हरावभावेन हरेर्बद्धावरादिशब्दमुख्यार्थतानापत्तेरिति चेन्न । ‘‘रूढस्य वा यौगिकस्य वा यस्य शब्दस्ये’’त्यादिना प्रागुक्तदिशोपपत्तेः । ‘‘अवरयतीत्यादिव्युत्पत्त्युपपत्तेश्चे’’ति टीकां ‘‘किं च प्रातिपदिकाद्धात्वर्थ इति ण्यंतेभ्यः पचाद्यचि कृते सुलभाऽवरादिशब्दप्रवृत्ति’’रिति सुधोक्तरीत्या विवृण्वन्परिहारान्तरं चाह ॥ सुलभा चेति ॥ तृतीयस्याद्यपादे ‘‘सत्यापपाशरूपवीणातूलश्लोकसेनालोमत्वचवर्मवर्णचूर्णचुरादिभ्यो णिच्’’ इत्यत्रोक्तचुरादिगणमध्ये ‘‘प्रातिपदिकाद्धात्वर्थे बहुलमिष्टवच्चे’’ति पठितम् । तस्यार्थः । प्रातिपदिकात्करोत्यादिधात्वर्थे विवक्षिते बहुलं णिच्प्रत्ययो भवति । णाविष्टवच्च कार्यं भवतीति । तथा चावरङ्करोति बद्धं करोतीत्याद्यर्थेऽवरबद्धादिशब्दाण्णिचि कृते इष्टवच्चेत्युक्तेः ‘‘टेः’’ इष्टे मेयः सुपरतष्टेर्लोप इत्युक्तटिलोपे चण्यंतात् ‘‘नन्दिग्रहिपचादिभ्यो ल्युणिन्यच’’ इत्यत्र पचादेराकृतिगणत्वस्य ‘‘यङोऽचि चे’’त्यत्राज्ग्रहणेन ज्ञापितत्वात्पचाद्यचि कृते ‘‘णेरनिटी’’ति णिलोपे स्वाद्युत्पत्ताववरो बद्ध इत्यादिरूपमिति भावः । ‘‘अवरयतीत्यादि व्युपत्त्युपपत्तेश्चे’’त्यादिटीकां विवृत्य तन्मूलमाह ॥ तदुक्तमिति ॥ प्रसिद्धेश्च कर्तृव्युत्पत्तेरिति न्यायविवरणपाठः क्वचिदुपलभ्यते । ‘‘ननु भवेदियमव्यक्तादिशब्दानां परमात्मनि मुख्यत्वचिन्ता । यदि तेषां तद्वाचित्वमेव भवेत् । न च तद्युक्तम् । तेषामन्यत्रैव प्रसिद्धत्वा’’दित्यादिटीकोक्तशङ्कां हृदि कृत्वा तन्निवर्तकतया प्राप्त ‘‘चमसवदविशेषा’’दिति सूत्रभाष्यटीकार्थं विवृणोति ॥ सर्वं चैतदिति ॥ ‘‘कार्याणां कारणं पूर्वं वचसां वाच्यमुत्तम’’मित्यनुव्याख्यानोक्तस्मृतिः। श्रुतौ मुख्यत्वलाभप्रकारमाह ॥ आविशन्तीति ॥ आङस्सम्यक्त्वार्थतया मुख्यत्वलाभ इति भावः ॥ स्पष्टाविति ॥ सूत्रार्थकथनेन किञ्चिदग्रे विवरिष्यते चेति भावः ॥

### **चन्द्रिकाबिन्दुः**

ननुप्रयोगोऽप्यसाधारणज्ञापकश्चेत् तन्नियतत्वं शक्तेर्भविष्यतीत्यत आह ॥ न च प्रयोग एवेति ॥ ननु ज्ञेयत्वावचनादित्यादिसूत्रव्यावर्त्यपूर्वपक्षसिद्धान्तौ किमिति नोक्तावित्यत आह ॥ इमौ चेति ॥

### **पाण्डुरङ्गि**

इतश्च न प्रयोगप्राचुर्यस्य शब्दमुख्यत्वे हेतुत्वमित्याह ॥ किञ्चेति ॥ ननु शब्दमुख्यत्वस्य प्रवृत्तिनिमित्तरूपनियामकानुसारित्वेन ब्रह्मणि दुःख्यादिशब्दानां मुख्यत्वम् । तन्नियामकीभूतप्रवृत्तिनिमित्तज्ञापकप्रयोगस्याभावादिति शङ्कते ॥ न चेति ॥ स्यादप्येवं यदि सर्वत्र प्रयोग एव प्रवृत्तिनिमित्तज्ञापकतया स्वीक्रियेत । न चैवमित्याह ॥ उपदेशादिनापीति ॥ न्यायविवरणोक्तां युक्तिमाह ॥ सुलभा चेति ॥ प्रातिपदिकाद्धात्वर्थे बहुलमिष्टवच्चेति सूत्रादवरादिशब्देभ्यश्चौरादिके णिचि सति इष्टवद्भावादिष्टे मेयः सुपरतष् टिलोपविधानेन टिलोपे सति सनाद्यंता धातव इति धातुसंज्ञायां पचाद्यचि णेरनिटीति णिचो लोपेऽवरादिशब्दनिष्पत्तिरिति भावः । दुःख्यादिशब्दानां भगवति मुख्यत्वे बाधकं परिहृत्य साधकमप्याह ॥ सर्वं चैतदिति ॥ चमसवदविशेषादिति सूत्रोक्तं हेतुमाह ॥ दृष्टा हीति ॥ ज्ञेयत्वावचनादिति सूत्रोक्तपूर्वपक्षसिद्धान्तानुक्तेर्न्यूनत्वं परिहरति ॥ इमौ चेति ॥ पौनरुक्तयं परिहरति ॥ ज्योतिरिति ॥

