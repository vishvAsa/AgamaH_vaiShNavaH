+++
title = "०६ तल्लिङ्गादिति हेतुविवरणपूर्वकं सिद्धान्तकथनम्"

+++


## न च श्रीपतित्वादिकं लिङ्गं निरवकाशमिति वाच्यम्

**तल्लिङ्गादिति हेतुविवरणपूर्वकं सिद्धान्तकथनम्**

## **तात्पर्यचन्द्रिका**

न च श्रीपतित्वादिकं लिङ्गं निरवकाशमिति वाच्यम् । ‘‘अद्भ्यः सम्भूतः’’ इत्यनुवाके ‘‘श्रीश्च ते लक्ष्मीश्च पत्न््नयौ’’ इत्युक्तस्य विष्णुत्वेऽपि ‘‘भर्ता सन् भ्रियमाणः’’ इत्यनुवाके ‘‘तद्वै त्वं प्राणः’’ इत्युक्तस्य ‘‘त्वं भर्ता मातरिश्वा प्रजानाम्’’ इति मातरिश्वश्रुत्या ‘‘प्राणापानावजिरं सञ्चरन्तौ’’ इत्यपानसाहित्य-लिङ्गेन चाविष्णुत्वात् । इयमपि शङ्का ‘‘न चात्र वाक्ये पूर्ववदनन्यथासिद्धं लिङ्गमस्ती’’ति सुधाग्रन्थेऽत्रपदेन सूचिता । तस्माद्युक्ताऽधिकाशङ्का । तत्परिहारेण सिद्धान्तस्तु ।

वायुवृत्तिर्यथा मुख्यप्राणदेहस्तथैव सः ।

विष्णोर्देहस्ततस्तस्यैवान्वयव्यतिरेकिता ॥

वायुवृत्तिर्मुख्यप्राणस्येव सोऽपि हि ब्रह्मणो देहस्थानीयः । युक्तश्च भूमाधिकरण ईश्वरस्यास्मदादिशरीरादुत्क्रमणस्य वक्ष्यमाणत्वादजीवनदशायां रूपविशेषस्य व्यक्त्यात्मना तत्संयोगाभावाद्व्यतिरेकः । ‘‘इतरेण’’ इति श्रुतावितरशब्दो ब्रह्मपरः । पूर्वत्र ‘‘मध्ये वामनम्’’ इति वामनशब्दादुत्तरत्र च ‘‘गुह्यं ब्रह्म सनातनम्’’ इति ब्रह्मशब्दात् । किञ्च मुख्यप्राणस्य जीवनादिहेतुत्वेऽपि तस्य भगवदधीनत्वेनापि तत्र प्राणशब्दो मुख्यः । लक्ष्म्यादिशब्दानां तु बहुत्वादन्यत्र प्रयोगाभावान्मुख्यार्थ-त्यागापातादन्यपरत्वे मानाभावाच्च नान्यत्र यौगिकता । प्राणशब्दस्य त्वेकत्वात् ‘‘प्राणस्य प्राण’’ इत्यादौ ब्रह्मणि प्रयोगात्तत्र परममुख्यत्वेन मुख्यार्थात्यागात् ‘‘नामानि सर्वाणि’’ इत्यादिमानसद्भावाच्च ब्रह्मपरता ।

आपेक्षिकाच्च मुख्यत्वाद्वायौ मुख्यपदं भवेत् ।

यथा पराक्षरपदं श्रीतत्वे मध्यमाक्षरे ॥

मुख्यप्राणो हि करणभूतचक्षुरादिप्राणापेक्षया मुख्यः । दृश्यते च मध्यमाक्षरेऽपि श्रीतत्वे ‘‘तामक्षरं प्राहुः’’ इत्यादौ परशब्दो जडप्रकृतिरूपाधमाक्षरात्परत्वात् । अत एव श्रुतिः ‘‘प्राण एवाकरणस्तस्मान्मुख्यस्तस्मान्मुख्यः’’ इति । ‘‘योऽयं मध्यमः प्राणः’’ इति च । ‘‘अद्भ्यः’’ इत्याद्यनुवाकद्वयस्य भिन्नार्थत्वेऽपि ‘‘अद्भ्य’’ इत्यत्र श्रीपतित्वादेरिव ‘‘भर्ता सन्’’ इत्यत्र ‘‘तमेव मृत्युममृतं तमाहुस्तं भर्तारं तमु गोप्तारमाहुः । यस्तद्वेद यत आबभूव सन्धां च यां सन्दधे ब्रह्मणैष ते’’ इत्यादि-ब्रह्मलिङ्गानां सत्त्वात् । एतदेवाभिप्रेत्य भाष्यादौ ‘‘इत्यादितल्लिङ्गात्’’ इत्यादावादिशब्दः ।

### **प्रकाशिका**

तत्र निरवकाशलिङ्गमाशङ्क्य तस्य भिन्नप्रकरणगतत्वेन परिहारमाह ॥ न चेति ॥ अत्रपदेनेति ॥ तदनेन ‘‘न चात्र वाक्ये पूर्ववदनन्यथासिद्धं किमपीश्वर-लिङ्गमस्ति । येन श्रुतिबाधं प्रत्येष्यामः’’ इति वाक्यं, श्रीपतित्वादिलिङ्गं भिन्नप्रकरणगतं महाभोगत्वादिकं त्वन्यथासिद्धमित्याशयतया योज्यमित्युक्तं भवति । नन्वेतच्छङ्का-निरासकन्यायं सूत्रे नोपलभामह इत्याशङ्क्य ‘‘प्राणस्तत्तु’’ इति प्रतिज्ञांशतात्पर्यं व्यञ्जयन्नादावनुव्याख्यानोक्तप्रमेयाश्रिताभ्यधिकाशङ्कयोर्मध्ये, न विष्णोर्जीवनादिहेतुत्व-मन्वयव्यतिरेक(लभ्य)कल्प्यमिति यदुक्तं तच्छङ्कानिवर्तनप्रकारं सङ्गृह्णाति ॥ तत्परि-हारेणेति ॥ ‘‘प्राणगतजीवनादिकारणत्वस्यापि भगवदधीनत्वात्’’ इति टीका उपलक्षणम् । अत एव ‘‘प्रेरकोऽस्यापि’’ इत्यनुव्याख्यानं, ‘‘अस्यापि जीवनस्यापि’’ इति सुधायां व्याख्यातमिति भावः । देह इत्युक्त्या मुख्यदेहभ्रमं वारयन् व्याचष्टे ॥ वायुवृत्तिरिति । सोऽपि मुख्योऽपि । तथा च यथा प्राणशरीरभूतवायोर्जीवनं प्रत्यन्वयादिदर्शनमात्रेण मुख्यस्य तत्र हेतुत्वं तथा मुख्यस्यापि साक्षात्प्रयत्नाधिष्ठेयत्वेन विष्णुदेहत्वात्तदन्वयादिदर्शनमात्रेण तस्य तत्र हेतुत्वं भविष्यतीत्यर्थः । एतेनाशरीरत्वान्न तच्छरीरस्यास्मदादिशरीरे व्यतिरेक इति निरस्तम् । प्राणस्य तच्छरीरत्वेन व्यतिरेक-

सम्भवात् । यदप्यस्मदादिशरीरे तस्य सर्वगतत्वाद्व्यतिरेको नेति, तन्निरस्यति ॥ युक्तश्चेति ॥

व्यक्त्यात्मनेति ॥ शक्त्यात्मना तत्संयोगस्य सत्त्वेन सर्वगतत्वोक्तिरिति भावः । विवरिष्यते चैतद्भूमादिनये । यदपि नापि श्रुतिसिद्धमित्यादि, तच्च ‘‘येन जीवन्ति’’ इत्यादेर्ब्रह्मपरत्वं जन्मादिसूत्रे सिद्धमिति भावेन टीकोक्तकाठकश्रुतेर्ब्रह्मपरत्वं साधयति ॥ इतरेणेति ॥ वामनेति ॥ वक्ष्यते च वामनश्रुतेर्वैष्णवत्वं ‘‘शब्दादेव’’ इत्यत्र । प्राणगत-स्येशाधीनत्वे साक्षितया टीकोक्ताऽपीतरेणेति श्रुतिस्तद्गतत्वेऽपि प्रमाणं भवतीति भावः ।

एवं जीवनहेतुत्वं प्राणपदप्रवृत्तिनिमित्तं भगवद्गतमिति समर्थ्येदानीं टीकोक्तरीत्याऽन्य-गतं च भगवदधीनमेव । ततश्च प्राणशब्दार्थो भगवानेवेत्यभिप्रेत्याह ॥ किञ्चेति ॥ न च प्रागुक्तासम्भवादिप्रसङ्गः । अनन्याधीनजीवनहेतुत्वस्य भगवन्मात्रगतत्वेनान्यगतत्वाभावा-त्तस्यैव लक्षणत्वेन जन्मादिसूत्रेऽभिपे्रतत्वादिति तात्पर्यात् । अत एव तद्गतत्वस्यापि समर्थनमकारि । टीकायां तु जन्मादिसूत्रादौ सिद्धत्वात्कण्ठतो नोक्तम् । एवं प्रमेयाश्रिता-शङ्कां परिहृत्य यापि प्राणशब्दस्य योगेन विष्णुपरत्वे लक्ष्म्यादिशब्दानामपि प्राण-भार्यापरत्वमिति प्रमाणाश्रिता तां तावत्सङ्गतत्वात्परिहरति ॥ लक्ष्म्यादीति ॥ लक्ष्मी-श्रीह्रीशब्दानां सत्त्वादिति भावः ।

अन्यत्र प्राणभार्यायाम् । लोकत इति योज्यम् । तेन न रूढिरिति भावः । ‘‘शं रूपमाश्रिता वायुं श्रीरित्येव च कीर्तिता’’ इत्यादिस्तु न प्रसिद्ध इति भावः । लक्ष्मीशब्दे तदभावाच्च । अत एव लक्ष्म्यादीत्युक्तम् । एकत्वादिति ॥ मातरिश्वश्रुतेर्गतेर्वक्ष्यमाण-त्वादिति भावः । इत्यादौ तलवकारे । ‘‘प्राणादयो वाक्यशेषात्’’ इत्यत्र प्राणस्य प्राणमित्यादौ वक्ष्यमाणप्राणप्राणदत्वादिलिङ्गसाम्याद्वैष्णवत्वमिति भावः ॥ परमेति ॥ प्रवृत्तिनिमित्तपौष्कल्यादिति भावः । यापि मुख्यपदप्रयोगादिना सूचिता शङ्का तां निराचष्टे ॥ आपेक्षिकाच्चेति ॥ श्लोकं व्याचष्टे ॥ मुख्यप्राणो हीति ॥ आपेक्षिकत्वे कथं मुख्यत्वमित्यत उत्तरार्धं व्याचष्टे ॥ दृश्यते चेति ॥

अपरं त्वक्षरं या सा प्रकृतिर्जडरूपिका ।

श्रीःपरा प्रकृतिः प्रोक्ता चेतना विष्णुसंश्रया ।

तामक्षरं परं प्राहुः परतः परमक्षरम् ।

हरिमेवाखिलगुणमक्षरत्रयमीरितम् ॥

इत्यदृश्यत्वनयभाष्यस्थस्मृतावित्यर्थः । अत एव आपेक्षिकमुख्यत्वादेव ॥ श्रुति-रिति ॥ ‘‘चक्षुरादिवत्तु’’ इत्यत्र भाष्योक्ता । तथा च न प्राणशब्दपरममुख्यार्थत्वं मुख्यप्राणस्य । किन्तु हरेरेव ।

अन्यव्यपेक्षया वायौ मुख्यवृत्तिर्विधीयते ।

तस्मात्प्राणादिशब्दाश्च विष्णावेव हि मुख्यतः ॥

इत्यैतरेयभाष्योक्तेरिति भावः । ‘‘अयं वाव शिशुर् योऽयं मध्यमः प्राणः’’ इति बृहदारण्यकोक्त्या हरिरेवोत्तमप्राण इति लाभादिति भावः । यदपि श्रीपतित्वादेर्भिन्न-प्रकरणगतत्वेन ब्रह्मलिङ्गाभावादिति चोद्यं तत्राभ्युपेत्य सन्निहितलिङ्गानि तावद्दर्शयति ॥ अद्भ्य इत्यादीति ॥ मारकत्वामृतत्वभर्तृत्वगोप्तृत्वमुक्तिहेतुवेदनविषयत्वादिलिङ्गाना-मित्यर्थः ।

### **चन्द्रिकाबिन्दु**

लिङ्गस्यानुवादकान्तरस्थत्वान्न विष्णुत्वसाधकतेत्यत आह ॥ अद्भ्यस्सम्भूत इति ॥ इयं च शङ्का सुधानुसारेणेत्याह ॥ इयमपीति ॥ न चात्रेति वाक्यस्यायमर्थः । इति होवाचेति वाक्यस्याकाशस्य विष्णुत्वसाधकानन्यथासिद्धानन्त-त्वादिलिङ्गवद् अत्र ‘‘तद्वै त्वं प्राणः’’ इति वाक्ये तादृशं प्राणस्य विष्णुत्वसाधकं लिङ्गं नास्तीत्येकः । अपरस्तु अत्रानुवाके प्राणस्य विष्णुत्वसाधकं न चास्ति किन्त्वनुवाकान्तर इति । तत्र द्वितीयार्थाभिप्रायं सुधावाक्योदाहरणमिति स्वामिनः ।

ननु परमात्मनो वायुलक्षणशरीरकत्वात्तद्वाराऽन्वयव्यतिरेकगम्यं जीवनसाधनत्वं वक्तुं सम्भावितं भवतु । सर्वगतस्य व्यतिरेकोपपादनं कथं कर्तव्यमित्यत आह ॥ युक्तश्चेति ॥ एवं शरीरादिद्वारा प्रत्यक्षतोऽन्वयव्यतिरेकित्वमुपपाद्य श्रुतिसिद्धं जीवनान्वयव्यतिरेकानु-विधायिव्यतिरेकित्वमुपपादयति ॥ इतरेणेतीति ॥ अन्यगतस्यापि भगवदधीनत्वाद्भगवत एव प्राणशब्दमुख्यार्थत्वमिति तदधीनत्वपक्षं समर्थयते ॥ किञ्चेति ॥ प्राणशब्दस्य यौगिकत्वपक्षोक्तदूषणपरिहारपूर्वकं तं पक्षं समर्थयते ॥ लक्ष्म्यादिशब्दानामिति ॥ मुख्यवायौ मुख्यप्राणशब्दः ‘मुख्ये मुख्यः प्रकीर्तितः’ इति वचनात् । इत्यादिपूर्वोक्त-प्रमाणाश्रितपूर्वपक्षं निराकरोति ॥ आपेक्षिकाच्चेति ॥ आपेक्षिकात् करणभूतचक्षुरादि-प्राणाद् अनुवाकद्वयभेदमवलम्ब्य प्रवृत्तं पूर्वपक्षं, भाष्यस्थस्येत्यादितल्लिङ्गादेवेति विद्यमानादिशब्दस्य स्वारस्यानुरोधेनादौ तावन्निराकरोति ॥ अद्भ्य इत्यादिना ॥

### **पाण्डुरङ्गि**

यदुक्तं कुलालशरीरस्य घटं प्रतीव मुख्यप्राणशरीरभूतवायोर्जीवनं प्रत्यन्वयव्यतिरेकदर्शनमात्रेण तस्य तत्र हेतुत्वमिति तं पूर्वपक्षं निराकरोति ॥ वायुवृत्ति-रित्यादिना ॥ अत्रोक्तं ब्रह्मणः सर्वगतत्वादशरीरत्वाच्च तस्य वा तच्छरीरस्य वाऽस्मदादिशरीरेऽभावेन तद्व्यतिरेकेण जीवनव्यतिरेको न सम्भवतीति बाधकं परिहरति ॥ युक्तश्चेति ॥ एवं विष्णोर्जीवनादिहेतुत्वमन्वयव्यतिरेकाभ्यामुपपाद्य श्रुत्याऽप्युपपादयति ॥ इतरेणेति ॥

ननु कथमनया श्रुत्या ब्रह्मणो जीवनहेतुताग्रहः । तस्याः प्राणपरत्वात् । न च प्राणपरत्वे इतरशब्दानुपपत्तिः । वायुवृत्तिरूपप्रसिद्धप्राणेतरत्वविवक्षया प्राणेऽपि सम्भवा-दित्यत आह ॥ पूर्वत्रेति ॥ एवं प्रमेयाश्रितां शङ्कां निराकृत्याधुनाः ‘अन्यातु’’ इत्यादि-नोक्तां प्रमाणाश्रितां शङ्कां निराकर्तुमाह ॥ किञ्चेति ॥ यदत्रोक्तं– तर्हि लक्ष्म्यादि-शब्दानामपि योगेन प्राणभार्यापरत्वसम्भवाद्विष्णुलिङ्गस्यैवासिद्धेर्न प्राणशब्दस्य विष्णु-परत्वमिति, तत्परिहरति ॥ लक्ष्म्यादिशब्दानां त्विति ॥ ह्रीश्चते लक्ष्मीश्चेति पाठान्तरानुसारेण वा पत्न््नयाविति द्विवचनश्रुतिसाहित्येन वा बहुत्वोपपत्तिः । प्राणशब्दे उक्तन्यायवैषम्यमाह ॥ प्राणशब्दस्य त्वेकत्वादिति ॥ अपरा तु मुख्यवायौ मुख्यत्व-प्रसिद्धेरित्यारभ्य नात्र प्राणशब्दः परमात्मपर इत्यन्तां शङ्कां निराकरोति ॥ आपेक्षिका-च्चेत्यादिना ॥ इतरा तु पूर्ववन्निरवकाशलिङ्गाभावादित्यादिनोक्ताशङ्का न युक्ता । श्रीपतित्वादिरूपनिरवकाशलिङ्गसद्भावात् । यदत्रोक्तमद्भ्यः सम्भूत इत्यनुवाके श्रीश्चते लक्ष्मीश्च पत्न््नयावित्युक्तस्य विष्णुत्वेऽपि भर्ता सन् भ्रियमाणो बिभर्तीत्यनुवाके तद्वै त्वं प्राण इत्युक्तस्य मातरिश्वा प्रजानामित्यादिमातरिश्वादिश्रुतिसाहित्येन न विष्णुपरत्वमिति तदाशङ्क्य भिन्नार्थत्वेनाभ्युपेत्य समाधानं तावदाह ॥ अद्भ्य इत्याद्यनुवाकद्वयस्येति ॥

