+++
title = "०१ अधिकरणसङ्गतिनिरूपणं तथा अगतार्थकथनञ्च"

+++


## अत्राध्यात्मिकप्राणादिशब्दसमन्वय उच्यते

# **प्राणाधिकरणम्**

**अधिकरणसङ्गतिनिरूपणं तथा अगतार्थकथनञ्च**

॥ ओम् अत एव प्राण ओम् ॥

अत्राध्यात्मिकप्राणादिशब्दसमन्वय उच्यते । अत्रापि प्राणशब्दप्रवृत्तिनिमित्तं जीवनादिहेतुत्वमन्वयव्यतिरेकाभ्यां प्राणशब्दार्थत्वेन प्रसिद्धस्य वायोरेवेति स एव प्राणशब्दवाच्यो न तु विष्णुरित्याद्यधिकाशङ्कानिरासेन पूर्वन्याय एवातिदिश्यत इत्यातिदेशिक्यवान्तरसङ्गतिः । भूताकाशस्य त्ववकाशहेतुत्वेऽन्वयव्यतिरेकौ न स्तः । परिच्छिन्नस्य तस्याभावेऽपि क्वचिदवकाशदर्शनात् । यद्यप्यत्र ‘‘तद्वै त्वं प्राणः’’ इत्यत्र प्राणस्य विष्णोरन्यत्वे ‘‘प्राणं देवाः’’ इत्यादावप्यन्यत्वं स्यादित्यपि प्रयोजनं वक्तुं शक्यं तथापि सूत्रे कण्ठोक्तानन्दमयत्वाक्षेपो दर्शनीय इति भाष्यादौ तदुक्तिः । अत एवानन्दमयोक्ताया विष्णोः प्राणताया इहाक्षेपान्न तेन गतार्थता । नापि प्राणशब्दस्योभयत्र प्रसिद्धता ।

### **प्रकाशिका**

‘‘आध्यात्मिकाशेषशब्दोपलक्षकप्राणशब्दवाच्यो हरिः’’ इति टीकां मनसि निधायाधिकरणोपाधिमाह ॥ अत्रेति ॥ प्राधान्यात्प्राणशब्दस्य सूत्रे मुखतः कीर्तनमिति भावः । अत्र भाष्यदिशाऽऽनन्दमयाधिकरणानन्तर्यप्रतीतेः ‘‘अतिदेशो हि तादृशः’’ इत्यनुभाष्यदिशाऽन्तरधिकरणेन सङ्गतिमाह ॥ अत्रापीति ॥ न केवलं पूर्वत्रेत्यपेरर्थः । जीवनादिहेतुत्वमन्वयव्यतिरेकाभ्यां वायोरेवेत्यन्वयः ॥ इत्यादीति ॥ ‘‘प्रमाणाश्रिता तु’’ इत्यादिना वक्ष्यमाणदिशाऽऽदिशब्दः । तर्हि पूर्वानन्तर्ये को हेतुरित्यतः पूर्ववैषम्यमाह ॥ भूतेति ॥ न च भाष्यविरोध इत्याशङ्क्य तस्य ‘‘तद्वै त्वं प्राणः’’ इति प्राणस्य विष्ण्वन्यत्वे महाभोगशब्दोक्तपूर्णानन्दत्वमपि तस्यैवेत्यानन्द-मयोऽप्यन्यस्स्यादिति पूर्वाक्षेपेण सिद्धान्ते तत्समाधानेन प्रयोजनमात्रपरत्वेनोपपत्तेः ।

न च पूर्वब्रह्मशब्दादिना विष्णुनिष्ठतयाऽवधारितस्यानन्दमयत्वरूपपूर्णानन्दत्वस्यात्र प्राणे श्रवणात्प्राणो विष्णुरेवेति वैपरीत्यस्यापि सम्भवान्नेदं प्रयोजनं युक्तमिति वाच्यम् । टीकोक्तदिशा सावकाशेन लिङ्गमात्रेण निरवकाशप्राणश्रुतिबाधायोगात् । उक्तं च टीकायां ‘‘न च महाभोगत्वं श्रुतिबाधकम् । श्रुतितो लिङ्गस्य दौर्बल्यात्’’ इति । कथं तर्ह्यानन्द-मये श्रुतस्य ब्रह्मशब्दादेर्बाध इति चेद् अत्रत्यपूर्वपक्षन्यायेनान्यत्रप्रसिद्धनिरवकाशप्राण-श्रुतिसाहचर्येणानन्दमयत्वस्यान्यत्र प्रसिद्धत्वापत्त्या तद्बलेन ब्रह्मशब्दादेर्मुख्यप्राण एव कथञ्चित्सावकाशत्वादिति भावः । भाष्योक्तं फलं प्रकारान्तरेणाक्षिप्य समाधत्ते ॥ यद्यपीति ॥

नन्वेवमयं प्राणोऽन्यश्चेत् ‘‘प्राणं देवा अनुप्राणन्ति’’ इत्युक्तोऽप्यन्यस्स्यादिति साक्षात्प्राणमयाक्षेपसमाधानेन साफल्यसम्भवे महाभोगत्वमुखेनाक्षेपस्तु वक्रो नाश्रयणीय इति शङ्कार्थः । न चात्र वक्ष्यमाणरीत्या प्राणश्रुतिबाहुल्यापादनासाहित्यादिरूपस्येव तत्र विशेषहेतोरभावान्न तदाक्षेप इति वाच्यम् । एकत्र निर्णीतस्यैवार्थस्य बाधकाभावे सर्वत्र ग्राह्यत्वात् । न च तत्र विष्णुपरत्वं बाधकम् । अद्याप्यसिद्धेः । न च तत्र मुक्त-प्राप्यत्वादिब्रह्मलिङ्गमेव बाधकमिति वाच्यम् । अन्यत्र प्रसिद्ध्या ब्रह्मलिङ्गानामन्यथा-नयनस्यात्रेव तत्रापि तुल्यत्वादित्युक्तत्वात् ॥ कण्ठोक्तेति ॥ उपलक्षणमेतत् । महाभोगत्व- मुखेनानाक्षेपे विष्णुधर्मतया निर्णीतेन महाभोगत्वेन विष्णुरेव प्राण इति शङ्का स्यात् । सा माभूत् । महाभोगत्वस्यापि वायुधर्मत्वादिति दर्शयितुमित्यपि ध्येयम् । एवं तर्हि प्राणत्वस्यानाक्षेपे गतार्थतादिरत आह ॥ अत एवेति ॥

प्राणतायाः ‘‘को ह्येवान्यात्कः प्राण्यात्’’ इत्युक्तायाः । अन्यथा तत्रैव विष्णो-र्जीवनहेतुत्वरूपप्राणदत्वस्य सिद्धत्वादिह सिद्धान्ते तत्समर्थनं न स्यादिति भावः ॥ नापीति ॥ अत एवेत्यनुवर्तते । प्राणपदप्रवृत्तिनिमित्तस्य विष्णावाक्षेपेण प्राणपदस्य भगवति वृत्तेरसम्मतेः । अन्यथा ‘‘आकाशोऽर्थान्तरत्वादि’’ इत्यत्र पूर्वपक्षे ‘‘आकाश इति होवाच’’ इत्यत्र विष्णोराकाशताया अनाक्षेपेणोभयत्र विष्णोराकाशतायाः प्रसिद्धि-वदुभयत्र प्रसिद्धता स्यादिति भावः ।

### **चन्द्रिकाबिन्दु**

महाभोगत्वलिङ्गं प्राणश्रुतिश्च सन्देहबीजमिति । का प्राणश्रुतिर् मातरिश्व प्राणय इत्यादिविजातीयशब्दरूपापि ग्राह्या । एवं च लिङ्गं निरवकाशमपि बहुत्वश्रुतित्वरूपद्विविधप्राबल्योपेतं श्रुतिसमानमिति भवति सन्देहबीजम् । एतदधिकरण-विषयं दर्शयति ॥ अत्राध्यात्मिकेति ॥ अभ्यधिकाशङ्कां दर्शयन्नव्यवहितपूर्वाधिकरणेन सङ्गतिं दर्शयति ॥ इत्याद्यधिकेति ॥ आदिशब्देन उत्तरत्र प्रदर्शयिष्यमाणाभ्यधिका-शङ्कालक्षणस्य ग्रहणम् । उच्यते इत्यादिनाऽभ्यधिकाशङ्काप्रकारः प्रदर्शयिष्यते । पूर्वन्याय एवेति । लिङ्गस्य निरवकाशाख्य इति शेषः ।

ननु पूर्वाधिकरणे भूताकाशगतस्य समन्वयव्यतिरेकसिद्धस्यापि अवकाशहेतुत्वस्य भगवदधीनतया यदा भगवति आकाशशब्दवाच्यत्वं समर्थितं तदैव जीवान्वयव्यतिरेकानु-विधानसिद्धस्यापि प्राणगतस्य जीवनहेतुत्वस्य भगवदधीनत्वाद् विष्णोः प्राणशब्द-वाच्यत्वमस्तीति समर्थितप्रायम् । तथा च पूर्वेणेदं गतार्थमित्यत आह ॥ भूताकाशस्य त्विति ॥ अवकाशहेतुत्वस्याकाशेऽन्वयव्यतिरेकसिद्धत्वयुक्त्याऽकाशगतत्वं नैव शङ्कितम् । भूताकाशेऽन्वयव्यतिरेकयोरयोगादिति भावः । अन्वयव्यतिरेकाभावमेवोपपादयति ॥ परिच्छिन्नस्येति ॥ क्वचिदिति ॥ भूताकाशाभावस्थलेऽव्याकृताकाश इत्यर्थः । पूर्वाधि-करणे व्युत्पादितप्रकारेण ‘‘तद्वै त्वं प्राणः’’ इत्यादिभाष्यं न सङ्गतिकथनपरं किन्तु प्रयोजनकथनपरमिति सिद्धवत्कृत्य प्रयोजनकथनं प्रकारान्तरेणापि कर्तुं शक्यत इत्या-शङ्क्य निराकरोति ॥ यद्यप्यत्रेत्यादिना ॥ ‘‘प्राणं देवाः’’ इति तत्प्राणस्यान्यत्वेन

श्रूयमाणानन्दमयोऽप्यन्य इत्याक्षेप इति भावः ॥ न तेनेति ॥ आकाशाधिकरणेन नेत्यर्थः । तत्राप्यानन्दमयोक्तांशस्यैवाक्षेपादिति भावः ॥ नापीति ॥ आनन्दमये श्रूयमाणस्य ‘‘प्राणं देवाः’’ इत्यादिवाक्यस्य प्राणशब्दस्यापि भगवत्परत्वस्याभ्युपगतत्वादिति भावः ।

### **पाण्डुरङ्गि**

अधिकरणोपाधिप्रदर्शनपूर्वकमधिकरणप्रतिपाद्यं दर्शयति ॥ अत्रेति ॥ ननु प्राणशब्दप्रवृत्तिनिमित्तस्य जीवनादिहेतुत्वस्यान्वयव्यतिरेकाभ्यां वायौ प्रसिद्धत्ववद् आकाशशब्दप्रवृत्तिनिमित्तस्यावकाशप्रदत्वस्यान्वयव्यतिरेकाभ्यां भूताकाशेऽपि प्रसिद्धत्वा-त्कथमियमभ्यधिकाशङ्केत्यत आह ॥ भूताकाशस्य त्विति ॥ परिच्छिन्नस्येति हेतुगर्भ-विशेषणम् । परिच्छिन्नत्वात्क्वचिद्भूताकाशव्यतिरेके वक्तव्ये तत्रैवावकाशदर्शनादिति भावः । नन्वानन्दमयाधिकरणे प्राणशब्दस्य भगवत्परत्वस्य प्रतिपादितत्वेनात्रापि तत्प्रति-पादने तेन गतार्थत्वं स्यात् । किञ्च ‘‘आकाशस्तल्लिङ्गात्’’ इत्यादिना ‘‘इति होवाच’’ इति वाक्ये आकाशशब्दस्य विष्णुपरत्वस्य प्रतिपादितत्वेन आकाशोऽर्थान्तरत्वा-दीत्यत्राकाशशब्दस्योभयत्र प्रसिद्धत्ववद् आनन्दमयाधिकरणे प्राणशब्दस्य भगवत्परत्वेन समर्थितत्वादस्याप्युभयत्र प्रसिद्धत्वापत्त्या पादासङ्गतिश्च स्यादित्यत आह ॥ अत एवेति ॥ तस्यैव विवरणम् आनन्दमयोक्ताया इत्यादि ।

