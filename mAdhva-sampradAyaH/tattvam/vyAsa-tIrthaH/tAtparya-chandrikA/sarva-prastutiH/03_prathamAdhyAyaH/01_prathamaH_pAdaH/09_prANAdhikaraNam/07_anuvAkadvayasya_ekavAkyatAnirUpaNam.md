+++
title = "०७ अनुवाकद्वयस्य एकवाक्यतानिरूपणम्"

+++


## कथं चानुवाकद्वयं भिन्नार्थम्

**अनुवाकद्वयस्य एकवाक्यतानिरूपणम्**

## **तात्पर्यचन्द्रिका**

कथं चानुवाकद्वयं भिन्नार्थम् । ‘‘श्रीश्च ते’’ इति युष्मच्छब्देनोक्तस्य ‘‘तद्वै त्वं प्राणः’’ इत्यत्रापि युष्मच्छब्देन प्रत्यभिज्ञानात् । मातरिश्वश्रुतिरप्यन्तराधिकरणन्यायेन ‘‘हरिं हरन्तमनुयन्ति देवाः’’ इति हरिश्रुत्या हरन्तमिति निरुपपदसंहर्तृत्वलिङ्गेन च ब्रह्मपरा । अपानसाहित्यं तु मुख्यप्राणेऽपि न स्वरसम् । तस्मात्प्राणो विष्णुरेवेति । यद्यपि तैत्तिरीयशाखायां ‘‘ह्रीश्च त’’ इति पाठः । तथापि भाष्ये शाखान्तरमाश्रित्य श्रीश्च त इति पठितमिति द्रष्टव्यम् ॥

### **प्रकाशिका**

एकवाक्यतां साधयति ॥ कथं चेति ॥ मातरिश्वश्रुतिविरोध इत्यत आह ॥ मातरिश्वेति ॥ अन्तरिति ॥ तत्राधिदैवगतसर्वशब्दप्रवृत्तिनिमित्तस्य भगवति समर्थनादिति भावः । एतेन श्रुतिबहुत्वमस्तीति प्रथमपक्षोऽपि निरस्तो ध्येयः । ननु ‘‘प्राणापानावजिरम्’’ इत्यपानसाहित्यरूपमुख्यप्राणलिङ्गविरोध इत्यत आह ॥ अपानेति ॥ न स्वरसमिति ॥ स्वस्य स्वेन साहित्यस्यायोगादिति भावः । भाष्योक्तश्रीपतित्व-लिङ्गमसिद्धमित्याशङ्क्याह ॥ यद्यपीति ॥

### **चन्द्रिकाबिन्दु**

न स्वरसमिति ॥ किन्तु मुख्यप्राणभृत्यजडवति प्राण एव स्वरसमित्यर्थः ।

### **पाण्डुरङ्गि**

वस्तुतस्तु तदेव नास्तीत्याह ॥ कथं चेति ॥ युष्मच्छब्देनेति ॥ ते इति युष्मच्छब्देनेत्यर्थः ॥ युष्मच्छब्देनेति ॥ त्वमित्यनेनेत्यर्थः । एवं विष्णुलिङ्गानां निरवकाशत्वमुपपाद्य परेण प्राणशब्दस्य विष्णुपरत्वे बाधकत्वेनोदाहृतं मातरिश्वश्रुत्यादिकं विष्णौ सावकाशमित्याह ॥ मातरिश्वश्रुतिरिति ॥ यत्किञ्चित्संहर्तृत्वस्य प्राणेऽपि सम्भवात्कथमेतत्प्राणस्य विष्णुपरत्वसाधकमित्यत उक्तं निरुपपदेति ॥ ननु तर्हि ‘‘प्राणापानावजिरं सञ्चरन्तौ’’ इत्यपानसाहित्यरूपलिङ्गं ब्रह्मपक्षे न स्वरसमित्यत आह ॥ अपानसाहित्यं त्विति ॥

