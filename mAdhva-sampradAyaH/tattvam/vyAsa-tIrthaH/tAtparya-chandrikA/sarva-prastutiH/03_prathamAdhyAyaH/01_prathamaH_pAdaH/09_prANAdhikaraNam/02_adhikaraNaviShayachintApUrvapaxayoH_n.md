+++
title = "०२ अधिकरणविषयचिन्तापूर्वपक्षयोर् निरूपणम्"

+++


## अत्र प्राणः किं मुख्यवायुरुत ब्रह्मेति चिन्ता

**अधिकरणविषयचिन्तापूर्वपक्षयोर् निरूपणम्**

## **तात्पर्यचन्द्रिका**

अत्र प्राणः किं मुख्यवायुरुत ब्रह्मेति चिन्ता । तदर्थं किं प्राणश्रुति-प्रसिद्ध्यनुसारेण श्रीपतित्वादिलिङ्गं बाध्यं किं वा विपरीतमिति । तदर्थं प्रसिद्धिबाधे किं श्रुतेर्मुख्यत्वहानिरुत नेति । तदर्थं प्राणशब्दप्रवृत्तिनिमित्तं जीवनहेतुत्वं किं ब्रह्मणि नास्त्युतास्तीति । तदर्थं किं जीवनं मुख्यप्राणान्वयव्यतिरेकानु-विधाय्युतेश्वरान्वयव्यतिरेकानुविधायीति । तथा ‘‘भर्ता सन्भ्रियमाणः’’ इत्यनुवाकस्थेन ‘‘तद्वै त्वं प्राणः’’ इति वाक्येनोक्तः प्राणः किं ‘‘अद्भ्यः सम्भूतः’’ इत्यनुवाकस्थेन ‘‘श्रीश्च ते लक्ष्मीश्च पत्न््नयौ’’ इति वाक्येनोक्तादन्यः किं वाऽनन्य इति । नन्वत्र प्राणो न तावज्जडरूपो वायुरिति पूर्वःपक्षः । जडं प्रति ‘‘त्वं प्राणोऽभवः’’ इत्याद्युक्त्ययोगात् । ‘‘ओषधे त्रायस्वैनम्’’ इत्यादेश्च स्वमतेऽभिमानि- देवतापरत्वात् । मीमांसकमते चान्यपरत्वेनाचेतनसम्बोधनपरत्वाभावात् । नापि मुख्यप्राण इति । जीवनस्य तदन्वयव्यतिरेकानुविधानादर्शनेनाधिकाशङ्कायोगात् ।

### **प्रकाशिका**

एवं सङ्गतिमुक्त्वा भाष्योक्तप्रयोजनटीकां च समर्थ्य विषयसंशयटीकां व्यनक्ति ॥ अत्रेति ॥ ‘‘तद्वै त्वं प्राणोऽभवः महान्भोगः प्रजापतेर् भुजः करिष्यमाणः यद्देवान्प्राणयो न वा’’ इति तैत्तिरीये श्रुतः प्राणो विषय इति ध्येयम् ॥ मुख्येति ॥ प्राणशब्दस्य वायुवृत्त्यादिसाधारणत्वेऽपि तस्यात्रासम्भवप्रकारस्य वक्ष्यमाणत्वान्मुख्यवायु-रित्युक्तम् ॥ विपरीतमिति ॥ लिङ्गानुसारेण श्रुतिर्बाध्येत्यर्थः ॥ जीवनेति ॥ ‘‘यद्देवान्प्राणयो न वा’’ इति वाक्यशेषे तथोक्तेरिति भावः ॥ जीवनमिति ॥ जीवा-नामिति शेषः । यदि जीवनं मुख्यान्वयव्यतिरेकानुविधायि तदा प्राणशब्दप्रवृत्तिनिमित्तं ब्रह्मणि नेति मुख्यत्वहानेर्न श्रुतिबाधः कार्य इति वायुरेवेति पूर्वपक्षे फलम् । यदा तु विपरीतं तदा ब्रह्मेति सिद्धान्ते फलम् । इयं च चिन्तापरम्परा प्राणस्तत्त्विति सौत्र-प्रतिज्ञांशव्यावर्त्यप्रमेयाश्रिताभ्यधिकाशङ्कोपयुक्ता । एषा शङ्काऽनुव्याख्याने कण्ठोक्तेति तदुपयुक्तचिन्तैव प्रथमं विशदीकृता । हेत्वंशव्यावर्त्यप्रमाणाश्रिताभ्यधिकाशङ्कोपयुक्तां चिन्तामाह ॥ तथेति ॥ तत्रैवं द्रष्टव्यम् । प्राणो मुख्यवायुरुत ब्रह्मेति चिन्ता । तदर्थं ब्रह्मत्वसाधकं लिङ्गादिकं नास्त्युतास्तीति । तदर्थं भर्ता सन्भ्रियमाण इत्युक्ता चिन्तेति । यदा त्वन्यस्तदा ब्रह्मलिङ्गमत्र नास्तीति साधकाभावाद्वायुरेवेति पूर्वपक्षे फलम् । यदा त्वनन्यस्तदा ब्रह्मलिङ्गसत्त्वाद्ब्रह्मेति सिद्धान्ते फलमिति ध्येयम् ।

अत्रैवं पूर्वपक्षक्रमः । प्राणपदस्य वायावेव प्रसिद्धेर्वायुरेव प्राणो न विष्णुरिति । यद्यपि निरवकाशलिङ्गैर्लोकप्रसिद्धिबाध इह पूर्वत्र चाविशिष्टः । विषयवाक्यभेदेन च नाधिकरण-भेदः। तथापि ‘‘अध्यात्ममन्वयव्यतिरेकतः । प्राणादिहेतुतादृष्टेरतिदेशो हि तादृशः’’ इत्यनुव्याख्यानोक्तरीत्या ‘‘प्राणशब्दप्रवृत्तिनिमित्तस्य जीवनकारणत्वस्यान्वयव्यतिरेकाभ्यां वायावेव दर्शनात्’’ इति टीकोक्ताभ्यधिकाशङ्कया पूर्वपक्षोत्थानसम्भवो वाच्यः । स चायुक्तः । प्राणो जडवायुरिति वा मुख्यवायुदेवतेति वा पूर्वपक्षयितव्यत्वात् । तत्राद्यस्त्व-युक्तः । अन्त्ये हेतोरसिद्धिरिति भावेन ‘‘प्राणशब्दस्यान्यत्र वृत्तावपि’’ इत्यादिटीकां विवृण्वन्नाक्षिपति ॥ नन्विति ॥ जडं प्रतीति ॥ चेतनं प्रतीव सम्बोधनादिरूपोक्त्य-योगादित्यर्थः । एतेन टीकायां मुख्यत्वोक्तिरुपलक्षणेति सूचितम् ।

ननु ‘‘ओषधे त्रायस्व’’ इत्यादौ जडस्यापि सम्बोधनं दृश्यते इत्यत आह ॥ ओषध इति ॥ अन्यपरत्वेनेति ॥ ‘‘अभिधानेऽर्थवादः’’ इति मन्त्राधिकरणगुणसूत्रे यत्राचेतना ओषधिग्रावादयस्त्राणश्रवणार्थमामन्त्र्यन्ते किं पुनर्विद्वांसो ब्राह्मणा इति कर्मणि समुत्साहार्थमित्युक्तेरुत्साहपरत्वेनेत्यर्थः । एतेन ‘‘न ह्यचेतनं प्रति त्वमेवमभव इति बुद्धिमतोच्यते’’ इति सुधावाक्यं विवृतम् ॥ तदन्वयेति ॥ वायुविकारान्वयव्यतिरेकानु-विधायित्वस्यैव जीवनादेः प्रतीयमानत्वेन मुख्यान्वयव्यतिरेकानुविधानादर्शनादित्यर्थः ।

### **चन्द्रिकाबिन्दु**

तथा भर्ता सन्निति ॥ इयं च चिन्ता ‘‘तदर्थं किं प्राणश्रुति-प्रसिद्ध्यनुसारेण’’ इत्यादिद्वितीयचिन्तानन्तरभाविनी । तदर्थं चिन्तेति दर्शयितुं तथेत्युक्तम् ॥ अन्यपरत्वेनेति ॥ उच्चारणमात्रेण दृष्टपरत्वेनाविवक्षितार्थत्वान्मन्त्राणामिति भावः ।

### **पाण्डुरङ्गि**

ननु जडं प्रत्यपि ‘‘त्वमभवः’’ इत्यादि प्रयुज्यते । ‘‘ओषधे त्रायस्वैनम्’’ इत्यादौ तथा दर्शनादित्यत आह ॥ ओषध इति ॥ मीमांसकमते चान्यपरत्वेनेति ॥ अर्थवादे तथा शास्त्राधिकरणे अचेतनेऽर्थबन्धनादित्यस्मिन्सूत्रे ओषधे त्रायस्व शृृणोत ग्रावाण इति च सम्बोधनं कार्यनियोगाभिमुख्यकरणार्थम् । न चा चेतन-स्याभिमुख्यं सम्भवति । न च पशुत्राणे प्रातरनुवाकश्रवणे वाऽचेतनप्रेरणप्रवृत्तिरुपपद्यत इत्यानर्थक्यमर्थविवक्षायाम् । अतोऽदृष्टपरत्वेनाचेतनसम्बोधनपरत्वाभावादिति भावः । अथवा स्तुतिपरत्वेनाचेतनसम्बोधनपरत्वाभावादिति भावः । तथा चोक्तं वार्तिके एवमोषधे त्रायस्वेत्याद्यचेतनसम्बोधनानि स्तुतिपरत्वेन योज्यानि । यस्मिंश्चयन ओषधिरपि त्रायेत तत्र चयनकर्ता त्रायत इति किमु वाच्यम् । तथा ग्रावाणोऽपि प्रातरनुवाकं शृृण्वन्ति किमुत विद्वांसो ब्राह्मणा इत्यामन्त्रणाभिप्रायः । यद्वा अभिधानेऽर्थवाद इति मन्त्राधि-करणगुणसूत्रोक्तरीत्या ओषधे त्रायस्वैनमित्यादेश्चैतन्यारोपेण क्रतुसाधनीभूतोपकरण-विहितस्तुतिपरत्वेनेत्यर्थः ।

