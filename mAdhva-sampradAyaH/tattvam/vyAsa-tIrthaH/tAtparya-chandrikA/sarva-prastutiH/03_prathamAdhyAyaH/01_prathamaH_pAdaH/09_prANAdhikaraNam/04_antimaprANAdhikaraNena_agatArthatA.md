+++
title = "०४ अन्तिमप्राणाधिकरणेन अगतार्थता"

+++


## एतेन ‘‘प्राणस्तथा’’ इत्यनेनास्य..

**अन्तिमप्राणाधिकरणेन अगतार्थता**

## **तात्पर्यचन्द्रिका**

एतेन ‘‘प्राणस्तथा’’ इत्यनेनास्य गतार्थत्वशङ्कापि निरस्ता । एतदभावे ब्रह्मणो जीवनहेतुत्वाभावेन तत्र प्राणशब्दस्य मुख्यत्वासिद्धेः । अत एव टीकायामन्वय-व्यतिरेकयोः ‘‘यत्प्राप्तिर्यत्परित्याग’’ इति स्मृतिरेवोक्ता । यद्वा कुलालशरीरस्य घटं प्रतीव मुख्यप्राणशरीरभूतवायोर्जीवनं प्रत्यन्वयव्यतिरेकदर्शनमात्रेण तस्य तत्र हेतुत्वम् । अत एवोक्तं सुधायां ‘‘वायुविकारशरीरत्वान्मुख्यस्य’’ इति । ब्रह्मणस्तु सर्वगतत्वादशरीरत्वाच्च तस्य वा तच्छरीरस्य वा नास्मदादिशरीरेऽभाव इति न तद्व्यतिरेकाज्जीवनव्यतिरेकः । यद्यप्यन्तर्यामीत्यत्रेशस्य गौणं यौगिकं वा शरीर-मस्तीति वक्ष्यते । तथापि न जीवनव्यतिरेकस्य गौणादिशरीरव्यतिरेकानुविधानेन तत्कार्यत्वम् । अतिप्रसङ्गात् । भूमाधिकरणे तु सर्वगतस्यापीशस्यास्मदादि-शरीरादुत्क्रमणमस्तीति च वक्ष्यते । न तु तत्राभावः । तस्मान्न विष्णोर्जीवनादि-हेतुत्वमन्वयव्यतिरेककल्प्यम् । नापि श्रुतिसिद्धम् । अन्वयव्यतिरेकानुसारेण ‘‘येन जातानि जीवन्ति’’ इत्यादेर्मुख्यप्राणविषयत्वात् । ‘‘इतरेण तु जीवन्ति’’ इत्यादावितरशब्दस्तु वायुवृत्तिरूपप्रसिद्धप्राणेतरत्वविवक्षया मुख्यप्राणेऽपि युक्तः ।

### **प्रकाशिका**

॥ एतेनेति ॥ एतत्पूर्वपक्षदशायां तत्रत्यस्य प्राणस्य वायुपरत्व-कथनेनेत्यर्थः । अन्यथा तत्प्राण इति श्रुतेस्तत्रैव विष्णुपरत्वसिद्धौ विष्णोरेव श्रौतान्वय-व्यतिरेकाभ्यां जीवनहेतुत्वसिद्ध्या प्राणपदमुख्यार्थत्वसिद्धेरेतदनारम्भ एव स्यादिति भावः । तदेव व्यनक्ति ॥ एतदिति ॥ वाक्यात्तज्ज्ञानमित्युक्तपरिहारं टीकारूढं करोति ॥ अत एवेति ॥ प्रत्यक्षेण जीवनहेतुत्वस्य ज्ञानायोगादेवेति वा वचनगम्यत्वादेवेति वाऽर्थः । टीकायां स्मृत्युदाहरणेऽपि वक्ष्यमाणप्राणनयेनागतार्थत्वादि द्योतयितुमस्माभिश्श्रुतिरुदा-हृतेति हृदयम् । एवं टीकानुरोधेन जीवनहेतुत्वादेर्मुख्याधीनत्वं वाक्यसिद्धमित्युक्त्वा इदानीं सुधानुसारेण प्रत्यक्षेणैव सिद्धमित्याह ॥ यद्वेति ॥ यथा घटं प्रति कुलालशरीर-स्यान्वयव्यतिरेकदर्शनमात्रेण कुलालात्मनो हेतुत्वं गम्यते तथेत्यर्थः ॥ वायोरिति ॥ जडभूतस्येत्यर्थः । तस्य मुख्यप्राणस्य । तत्र जीवने ॥ अत एवेति ॥ शरीरान्वय-व्यतिरेकदर्शनमात्रेण तच्छरीरिणो हेतुत्वावगमादेवेत्यर्थः । एतेन टीकायामपि ‘‘दर्शनात्’’ इत्यस्य प्रत्यक्षेण दर्शनादित्यर्थः । स्मृत्युक्तिश्चाभ्युच्चयत्वेनेत्यपि सूचितम् । ननु ब्रह्मणोऽप्येवं किं न स्यादित्यतो ‘‘वायावेव दर्शनात्’’ इति टीकास्थावधारणव्यावर्त्यं विवृण्वन् तत्किं प्रत्यक्षादिसिद्धाभ्यामन्वयव्यतिरेकाभ्यां जीवनहेतुत्वं विष्णोरुच्यतेऽथ श्रुत्येति विकल्पौ हृदि निधायाऽऽद्य आह ॥ ब्रह्मणस्त्विति ॥ सर्वगतत्वादिति ॥ ‘‘स एवाधस्तात्स एवोपरिष्टात् । सर्वगतं सुसूक्ष्मं, अशरीरः प्रज्ञात्मा’’ इत्यादेरिति भावः ॥ अभाव इति ॥

नन्वक्षराधिकरणेऽणुत्वस्यापि वक्ष्यमाणत्वात्तद्व्यतिरेकोऽपि सम्भवतीति चेन्न । सर्वगतत्वासमानाधिकरणाणुत्वस्यैव व्यतिरेके प्रयोजकत्वादित्याशयात् । नन्वन्तर्याम्यधि-करणे ‘‘यस्य पृथिवी शरीरम्’’ इत्यादिना सशरीरत्वं वक्ष्यते । तत्कथमशरीरत्व-मित्याशङ्क्य निरस्यति ॥ यद्यपीति ॥ काण्वभाष्यरीत्याऽऽह ॥ गौणमिति ॥ सूत्रभाष्य-रीत्याऽऽह ॥ यौगिकमिति ॥

नन्वथापि ‘‘भूमा सम्प्रसादात्’’ इत्यत्र ‘‘उत्क्रान्तप्राणान् शूलेन समासं व्यतिषं दहेत्’’ इत्युत्क्रमणलिङ्गात्प्राणो वायुरिति प्राप्ते पूर्णसुखत्वलिङ्गादुत्क्रमणस्य च रूप-विशेषेण विष्णावपि सम्भवाद्विष्णुरेव प्राण इत्युक्तन्यायेन विष्णोरप्यभावो युक्त इत्यत आह ॥ भूमेति ॥ यथा शरीरस्थस्यैव चक्षुषो ध्रुवादिमण्डलपर्यन्तं निर्गमनं तथा विष्णोरपि विचित्रशक्तिवशाद्रूपविशेषादिना देहे सत एव महत्त्वस्य शक्त्याऽणुत्वस्य व्यक्त्योत्क्रमणोपपत्तेरिति भावः ॥ अन्वयेति ॥ प्रत्यक्षेण वाऽऽगमेन वा सिद्धाभ्या-मन्वयव्यतिरेकाभ्यां कल्प्यं न भवतीत्यर्थः । यद्यप्यत्र विष्णोर्व्यतिरेकमुपेत्यापि किमन्वय-व्यतिरेकौ प्रत्यक्षगम्यावुतागमगम्यौ । आद्येऽपि किं साक्षादुत शरीरद्वारा । नाद्यः । अयोग्यत्वात् । न द्वितीयः । अशरीरत्वात् । नान्त्यः । ‘‘तत्प्राणे प्रपन्न’’ इत्यादेरिव तद्बोधकागमस्याभावात् । भावे वा तस्य वायुपरत्वादित्यपि वक्तुं शक्यं भाति । तथाप्यस्य स्पष्टत्वादन्वयव्यतिरेकासिद्धत्वेऽपि श्रुत्या जीवनहेतुत्वं सिद्ध्यतीत्यस्यावश्यापा-कर्तव्यत्वाद्वास्तवाभिप्रायेण व्यतिरेकाभावेनैवान्वयव्यतिरेकाकल्प्यत्वमुक्तम् । एतेन ‘‘प्राणादिहेतुता दृष्टेः’’ इत्यत्र प्राणादिहेतुतायाः परमात्मन्यन्वयव्यतिरेकतोऽदृष्टेरदर्शना-दित्यनुव्याख्यानयोजना सुधोक्ता व्यतिरेकायोगेनोपपादनीयेति स्पष्टीकृता । एवमदृष्टे-रागमेनाप्यदर्शनादित्यर्थान्तरमप्यभिप्रेत्य द्वितीयपक्षमपि निषेधति ॥ नापीति ॥ मुख्य-प्राणेति ॥ अन्यथा श्रुत्या प्रत्यक्षेण चोक्तान्वयव्यतिरेकानुपपत्तेरिति भावः । ननु च–

न प्राणेन नापानेन मर्त्यो जीवति कश्चन ।

इतरेण तु जीवन्ति यस्मिन्नेतावुपाश्रितौ ॥

इत्यत्र प्राणस्य जीवनहेतुत्वनिरासपूर्वं विष्णोरेव तदुक्तेस्तद्विरोध इत्यतः प्राणापानशब्दयोर्जडवायुपरत्वेनेतरशब्देन तद्भिन्नचेतनस्य वायोरेव ग्रहणादित्याह ॥ इतरेण त्विति ॥

### **चन्द्रिकाबिन्दु**

एतदभावे एतदधिकरणाभावे ॥ मुख्यत्वासिद्धेरिति ॥ तथा च मुख्यत्वमभ्युपेत्य निरवकाशान्यलिङ्गेन तत्रत्यः पूर्वपक्षो न सिद्ध्येदिति भावः । अयं च प्रत्यक्षेण जीवनस्येत्यादि पूर्वः पक्षष् टीकास्वारस्यानुरोधेनेत्यभिप्रेत्याह ॥ अत एव टीकायामिति ॥ प्रत्यक्षमन्वयव्यतिरेकयोः प्रमाणं नोक्तमिति भावः । टीकानुसारेण पूर्वपक्षप्रकारं दर्शयित्वा सुधानुसारेण पूर्वपक्षप्रकारं दर्शयति ॥ यद्वेति ॥ ननु मुख्यप्राणशरीरस्य जीवनं प्रत्यन्वयव्यतिरेकित्वग्रहेऽपि न मुख्यप्राणस्य जीवनं प्रत्यन्वय-व्यतिरेकानुविधायित्वम् । न ह्यन्यगतमन्वयव्यतिरेकानुविधानमन्यस्येत्यत आह ॥ कुलालशरीरस्येति ॥ कुलालादीनामपि शरीरद्वारैवान्वयव्यतिरेकानुविधायित्वमिति भावः ॥ ब्रह्मणस्त्विति ॥ सर्वगतत्वान्नास्मदादिशरीरेऽभावः, अशरीरत्वादेवास्मदादिशरीरे, तच्छरीरे सति जीवनं तच्छरीराभावे जीवनाभाव इव जीवनाभावप्रयोजकशरीराभावो नास्तीत्यर्थः । गौणं यौगिकं वेति । शरीरमिव शरीरमिति कृत्वा विशेषात्तद्गतमन्वय-व्यतिरेकानुविधायित्वं पित्रादावपि स्यादिति भावः ॥ अन्वयव्यतिरेकानुसारेणेति ॥ संवादानुसारेण श्रुत्यर्थकथनस्योचितत्वात् । संवादस्य पूर्वोक्तरीत्या मुख्यप्राणविषयत्वस्य सत्त्वादिति भावः ॥

### **पाण्डुरङ्गि**

अत एव टीकायामिति ॥ प्रत्यक्षेणान्वयव्यतिरेकग्रहासम्भवेऽपि श्रुत्या तत्सम्भवस्य टीकाकृदभिप्रेतत्वादेवेत्यर्थः । टीकानुसारेण पूर्वपक्षमुक्त्वा सुधानुसारेण तमाह ॥ यद्वेति ॥ अतिप्रसङ्गादिति ॥ गृहादिरूपं यद्देवदत्तस्य गौणं शरीरं तदविनाभूतं यत्किञ्चित्तस्य देवदत्तकार्यत्वप्रसङ्गादित्यर्थः । जडवायुरपि प्राणस्य गौणं शरीरम् । अभिमन्यमानत्वात् । तथा च गौणशरीरान्वयव्यतिरेकाभ्यां वायोर्जीवनादिहेतुत्ववद् अत्रापि पृथिव्यादिरूपगौणशरीरान्वयव्यतिरेकाभ्यां ब्रह्मणोऽपि जीवनादिहेतुत्वं किं न स्यादिति चेन्मैवम् । अत्र शरीरशब्दस्य मुख्यावच्छेदकशरीरपरत्वात् । मुख्यस्य त्वभिमन्यमानशरीरावच्छेदेनापि सुखोत्पादनात् । न चैवं प्रकृते गौणपृथिव्यादि-शरीरावच्छेदेन सुखं वक्तुं युक्तम् । जन्यसुखस्य ब्रह्मणः प्रमाणबाधितत्वादिति भावः ।

