+++
title = "०१ सङ्गतिकथनपूर्वकं गतिसामान्यसूत्रस्यैतदधिकरणान्तर्भावोपपादनम्"

+++


## आद्यसूत्रे ब्रह्मशब्देन जीवादिव्यावर्तकगुणपूर्तिं..

# **ईक्षत्यधिकरणम्**

**॥ ओम् ईक्षतेर्नाशब्दम् ओम् ॥**

**सङ्गतिकथनपूर्वकं गतिसामान्यसूत्रस्यैतदधिकरणान्तर्भावोपपादनम्**

## **तात्पर्यचन्द्रिका**

आद्यसूत्रे ब्रह्मशब्देन जीवादिव्यावर्तकगुणपूर्तिं लक्षणत्वेन सूचयित्वा द्वितीये तस्य गुणपूर्तिवाचितासिद्धये जीवपरतानिरासाय कारणतां जिज्ञास्यब्रह्मलक्षण-त्वेनोक्त्वा तृतीये पूर्तिकारणतयोरतिव्याप्तिपरिहाराय तत्र शास्त्रं प्रमाणीकृत्य चतुर्थे तयोर्विष्ण्वेकनिष्ठत्वाय शास्त्रस्यान्यपरतां निषिध्य सर्वशास्त्रस्थसर्वशब्दप्रवृत्तिनिमित्त-सर्वगुणपूर्तिसिद्धये वचनवृत्त्या सर्वशास्त्रतात्पर्यविषयतायां चोक्तायां संशब्दार्थस्य वाच्यत्वस्य कार्त्स्न्यस्य चेहाक्षिप्य समाधानादनन्तरसङ्गतिः । सङ्गत्यादिटीकापि समन्वयसूत्रसङ्गत्यादिपरत्वेन योज्या ।

अत एव गतिसामान्यादित्यस्य संशब्दार्थसमर्थनरूपतयैक्यादेतदधिकरणान्त-र्भावः । अन्यथा गतिसूत्रस्य ‘‘अनन्ता वै वेदाः’’ इति श्रुतेर्वेदानामनन्तत्वेन शाखान्तरेऽन्यथात्वे शङ्किते ‘‘सर्वे वेदा युक्त्यः’’ इति श्रुत्या प्रसिद्धशाखा-दृष्टान्तेनान्यत्रापि तदनुमानात् शाखान्तरस्यापि प्रमाणत्वाच्च नैतच्छाखाविरोध इत्येवम्परत्वात् सूत्रान्तराणां तु वाच्यत्वसाधकत्वादधिकरणभेदः स्यात् । युक्ता च शाखान्तरे सत्त्वादिगुणयुक्तेऽप्यात्मशब्दो मुख्यतयोच्यताम् । तज्ज्ञानान्मोक्षादि-श्चोच्यताम् । अतश्च नात्मशब्दादिना निर्गुणस्येक्षणमिति शङ्कानिरासकस्य गतिसामान्यस्य ब्रह्मकारणतादिरूपेऽर्थान्तरेऽपि श्रुतीनां नान्योन्यं विरोध इति सूचकत्वेऽपि समन्वयहेतुवाच्यत्वसाधकेक्षत्यधिकरणान्तर्गतिः । अत एव भाष्यकृता गतिसूत्रं ‘‘न च कासुचिच्छाखास्वन्यथोच्यते’’ इति सामान्यपरतयैव व्याख्यातम् । सूत्रकृता च वाच्यत्वसाधकात् ‘‘श्रुतत्वाच्च’’ इत्यस्मात्प्रागेव तन्निवेशितम् ।

### **प्रकाशिका**

ॐ ईक्षतेर्नाशब्दं ॐ ॥ पूर्वाधिकरणे हि परमतेऽधिकरणानाम-साङ्गत्यमुक्तम् । नैवं सिद्धान्ते । सर्वेषां बद्धक्रमत्वादिति भावेन तेषां सङ्गतिं स्मारयन्नेवा-स्यानन्तरसङ्गतिमाह ॥ आद्यसूत्र इति ॥ यद्वा नन्वेतदधिकरणं व्यर्थं वाच्यत्व-समर्थनस्यानुपयोगात् समन्वयस्य लक्षणयाप्युपपत्तेरित्यतः

‘‘जन्माद्यस्येति सूत्रेण गुणसर्वस्वसिद्धये ।

 ब्रह्मणो लक्षणं प्रोक्तं शास्त्रमूलं यतस्ततः ।

 अन्वयः सर्वशब्दानां गुणसर्वस्ववेदकः’’

इत्यानन्दमयनयानुव्याख्यां हृदि कृत्वा सङ्गतिमाह ॥ आद्येति ॥ क्त्वाप्रत्ययान्ता-नामुक्तायामित्यनेनान्वयः । वचनवृत्त्या सर्वशास्त्रेति संशब्दस्य सुधारीत्यानुवादः । एतेन ‘‘वचनवृत्त्या सकलशास्त्रप्रतिपाद्यं ब्रह्मेत्युक्तम् । तदाक्षिप्य समाधातुमिदमधिकरणम्’’ इति सुधा विवृता । पूर्वेणास्याक्षेपिकी सङ्गतिरित्युक्तं भवति । अर्थद्वयसमर्थनार्थत्वे कथमधिकरणैक्यमित्यत आह ॥ अत एवेति ॥ द्वयोः संशब्दार्थत्वादेवेत्यर्थः । उक्तं च सुधायां ‘‘आक्षेपद्वयसमाधानस्य पूर्वसूत्रस्थसंशब्दार्थसमर्थनमेकमेव प्रयोजनमिति ॥ अन्यथेति ॥ अधिकरणभेदः स्यादित्यन्वयः । सुधायामिह नये गतिसूत्रव्यावर्त्यचोद्य-मात्रस्यैवोक्त्या तत्परिहारानुक्तेस्तदनुवादपूर्वं तत्परिहारं विशदयन् सूत्राणामर्थभेदं व्यनक्ति ॥ गतिसूत्रस्येति ॥ एवंपरत्वादित्यन्वयः । उपक्रमादिभिरेव वेदार्थो निर्णेय इत्युक्त-त्वादधीतवेदेषु तैस्तन्निर्णयसम्भवेऽपि तेषामानन्त्येन सर्वाध्ययनायोगेनान्यत्र शिवादिकमपि कारणत्वेन प्रतिपाद्यतामिति वा वक्ष्यमाणदिशा वाऽन्यथात्वे शङ्कित इत्यर्थः । टीकायां गतिसामान्यात्सर्वे वेदा इति श्रुतौ सामान्यकथनादित्यर्थ उक्तः । सुधायां तु–

‘‘अन्योऽत्यल्पमतिः शाखाचतुष्पञ्च गतं वसु ।

जानन्ननुमितत्वेन ब्रूयात्तस्य प्रसादतः’’ ॥ इति ।

तार्तीयानुव्याख्यानानुरोधेन गतिसामान्यानुमानादित्यर्थ उक्तः ।

तत्र टीकार्थमाह ॥ सर्वे वेदा इति ॥ सुधोक्तमाह ॥ प्रसिद्धेति ॥ सूत्रकृन्निर्णीत-प्रसिद्धशाखेत्यर्थः । शाखात्वेन हेतुना विप्रतिपन्नशाखान्तरस्यापि विष्णुकारणत्वादि-परतानुमानादित्यर्थः । यद्वाऽनुमानस्य दार्ढ्याय ‘‘इति श्रुत्य’’ इत्युक्तम् । तथा च सुधोक्तार्थस्यैवायमनुवाद इति बोध्यम् । विप्रतिपन्नशाखान्तरस्याप्रामाण्येनाप्युप-पत्त्याऽप्रयोजकं शाखात्वमित्यत आह ॥ शाखान्तरस्येति ॥ नैतदिति ॥ विप्रतिपन्न-शाखाविरोधः प्रसिद्धशाखानामित्यर्थः । न केवलं संशब्दार्थस्यैकत्वाद्गतिसूत्र-स्यात्रान्तर्गतिः किन्तु सत्वादिगुणहीनस्यैवेक्षणीयत्वेन वाच्यत्वमित्यर्थसाधकानामात्म-शब्दतज्ज्ञानिमोक्षोपदेशहेयत्वावचनानामन्य थासिद्धिशङ्कानिरासार्थत्वादपीत्याह ॥ युक्ता चेति ॥ यद्वा नन्वेवं श्रुतीनां विरोधनिरासपरत्वे द्वितीये निवेशः स्यादित्यत आह ॥ युक्ता चेति ॥ इति शङ्कानिरासकस्येति ॥ तथा च वाच्यत्वसमर्थनस्यैव मुख्यफल-त्वादन्यस्यानुषङ्गिकत्वाद्गौणश्चेदित्यादेर्वाच्यत्वहेत्वीक्षणीयत्वसाधकत्वेनात्रान्तर्गतिरिव गतिसूत्रस्याप्यात्मशब्दादिहेतुसाधकत्वेन परम्परया वाच्यत्वसाधकत्वादत्रान्तर्गतिर्युक्ते-त्यर्थः । टीकादौ त्वानुषङ्गिकार्थस्य व्यवधानेन दुर्गमत्वात्तन्मात्रार्थस्यैव व्यक्तीकरणं न तु वाच्यत्वसमर्थनपरत्वरूपार्थस्येति भावः ॥ अत एवेति ॥ प्रधानानुषङ्गिकयोर्द्वयोरप्यर्थ-योरनुमतत्वादेवेत्यर्थः । अत एव तत्वप्रदीपे ‘‘न च सगुणं निर्गुणं च द्विविधं ब्रह्म वेदेषु प्रतिपाद्यत इत्याह ॥ न च कासुचिदिति’’ इति । वाच्यत्वसाधनपरतयैव भाष्यं व्याख्यातमिति भावः । भाष्यस्यापि तथा व्याख्याने किं बीजमित्यत आह ॥ सूत्रेति ॥ ‘‘गतिसामान्यादिति सूत्रं न ब्रह्मणो वाच्यत्वसमर्थनार्थम्’’ इति सुधावाक्यं त्वितरसूत्र-वत्तन्मात्रसमर्थनार्थत्वनिषेधपरमिति भावः ।

### **चन्द्रिकाबिन्दु**

कार्त्स्न्यस्य चेति ॥ इदं च गतिसामान्यादिति सूत्रमभिप्रेत्य । अन्यथा संशब्दार्थसमर्थनरूपत्वेनैक्याङ्गीकारेण योजनैक्ये च संशब्दार्थसमर्थनरूपेण अधिकरणैक्याङ्गीकारे आनन्दमयाद्याकाशाद्यधिकरणानामैक्यप्रसङ्गः । तत्राप्यानन्दमयस्य विष्णुत्वसमर्थनरूपप्रयोजनैक्यादित्याशङ्क्य विशेषं दर्शयति ॥ युक्ता चेत्यादिना ।

### **पाण्डुरङ्गि**

‘‘संशब्दार्थस्य वाच्यत्वस्य कार्त्स्न्यस्य चेहाक्षिप्य समाधानात्’’ इत्येतावतैव सामञ्जस्ये आदित आरभ्य सूत्रचतुष्टयार्थकथनमनर्थकमित्यतः, संशब्दार्थ-कथनार्थत्वेन वाच्यत्वस्य कार्त्स्न्यस्य च वर्णनमयुक्तम् । प्रकृतानुपयुक्तत्वात् । न च कथं प्रकृतानुपयुक्तमिति वाच्यम् । आदिसूत्रे ब्रह्मजिज्ञासा कर्तव्येत्युक्ते किं लक्षणकं ब्रह्मेत्याकाङ्क्षायां द्वितीयसूत्रेण जन्मादिकारणत्वं लक्षणमुक्तम् । तृतीये प्रमाणाकाङ्क्षायां कारणत्व एव शास्त्रं प्रमाणीकृतम् । चतुर्थे समन्वयः प्रतिज्ञातः । तथा च यथा-कथञ्चित्प्रमाणवाक्यानां ब्रह्मपरत्वसिद्धिमात्रेण कारणत्वरूपलक्षणस्यातिव्याप्त्यभावेन वाच्यत्वकार्त्स्न्ययोः कथनस्य व्यर्थत्वात् । न चानन्तगुणपूर्णत्वोपपादनार्थं वाच्यत्वस्य कार्त्स्न्यस्य च संशब्दार्थत्वेन वर्णनमिति वाच्यम् । तस्यादिसूत्रे मुखतोऽनुक्तत्वेन तदुपपादनस्यायुक्तत्वादित्याशङ्कानिरासायातिविस्मरणशीलानां मन्दानां सूत्रचतुष्टयप्रमेयस्य बुद्ध्यारोहार्थं च पूर्वोक्तसूत्रचतुष्टयार्थानुवादपूर्वकं सङ्गतिमाह ॥ आद्यसूत्र इत्यादिना ॥ तथा च पूर्तेर्मुखतोऽनुक्तत्वेऽपि ब्रह्मशब्देन सूचितत्वात्तदुपपादनार्थं वाच्यत्वकार्त्स्न्ययोः संशब्दार्थत्वोपपादनाय पूर्वाधिकरणसङ्गत्युक्तिरिति भावः ।

नन्वनन्तगुणपूर्णत्वस्य लक्षणत्वे द्वितीयसूत्रे जन्मादिकारणत्वरूपलक्षणकथनमनर्थकं स्यादित्यत आह ॥ द्वितीय इति ॥ तस्य ब्रह्मशब्दस्य । सिद्धेः प्रयोजनमाह ॥ जीवेति ॥ तथा च ब्रह्मशब्दार्थभूतगुणपूर्णत्वोपपादनार्थत्वान्न तत्कथनमनर्थकमिति भावः । तर्हि तृतीयसूत्र उभयत्रापि शास्त्रं प्रमाणीकर्तव्यम् । कारणत्वमात्र एव तस्य प्रमाणीकरणमयुक्तमित्यत आह ॥ तृतीय इति ॥ एवं च गुणपूर्तावपि शास्त्रस्य प्रमाणीकृतत्वान्न दोषः ॥ तयोरिति ॥ जगत्कारणत्वानन्तगुणपूर्णत्वयोरित्यर्थः । विष्ण्वेकनिष्ठत्वं नाम विष्ण्वितरानिष्ठत्वे सति विष्णुनिष्ठत्वम् । तत्र विष्ण्वितरानिष्ठत्व-सिद्ध्यर्थमाह ॥ शास्त्रस्येति ॥ विष्णुनिष्ठत्वसिद्ध्यर्थमाह ॥ सर्वशास्त्रस्थेत्यादि ॥

लक्षणया शास्त्रतात्पर्यविषयत्वे कथं गुणपूर्णत्वसिद्धिरित्यत उक्तं वचनवृत्त्येति ॥ वचनवृत्तिश्च महायोगविद्वद्रूढिरूपा विवक्षिता न रूढिमात्रम् । एवं च गुणपूर्णत्व-सिद्धिरिति भावः । चशब्दस्तु निषिध्येत्यनेन समुच्चयार्थः । ननु समन्वयसूत्राक्षेपेण सङ्गतिकथनमयुक्तम् । टीकायामधिकरणत्रयेण सङ्गतिकथनात् । समन्वयसूत्रेण गतिसूत्रस्य टीकायां सङ्गतेरनुक्तत्वाच्चेत्यत आह ॥ सङ्गत्यादीति ॥ आदिपदेन ‘‘शास्त्रयोनित्वं विषयः’’ इति विषयसंशयटीकापि ग्राह्या । एवं च सङ्गतिटीका समन्वयसूत्रसङ्गतिपरत्वेन योज्या । संशयटीका समन्वयसूत्रार्थविषयकसंशयपरत्वेन योज्येत्यर्थः । तच्चाधुनैवो-पपादितम् । न च तर्ह्यधिकरणत्रयार्थानुवादोऽयुक्त इति वाच्यम् । पूर्वाधिकरणोक्तार्थेन सङ्गतिकथनार्थं तथोक्तत्वादिति भावः ।

यद्वा ननु समन्वयसूत्रस्थसंशब्दार्थभूतवाच्यत्वस्य कार्त्स्न्यस्य चात्र समर्थनादवान्तर-सङ्गतिरित्ययुक्तम् । टीकायामत्र ‘‘जगज्जन्मादिकारणत्वेन ब्रह्मैव शास्त्रस्य मुख्यार्थ इत्यभिहितम् । उपक्रमादिना निर्णीतस्य मुख्यार्थत्वात् । तच्च वाच्यत्व एव सम्भवतीति’’ इदिना वाच्यत्वमात्रसाधकत्वाभिधानादित्यत आह ॥ सङ्गत्यादिटीकापीति ॥ तथा च टीकायां वाच्यत्वोक्तिरुपलक्षणम् । कार्त्स्न्यमपि तत्र ग्राह्यमिति भावः । टीकाया-मुपक्रमादीत्यादिपदेन श्रुत्यादिकं च ग्राह्यम् । ‘‘विषं भुङ्क्ष्व’ इत्यादेरुपक्रमादिनिर्णीत-स्यापि मुख्यवृत्त्यविषयत्वात् । ‘‘गङ्गायां घोषः’’ इत्यादौ श्रुत्यादिप्रतीतस्यापि तात्पर्यागोचरत्वात् । विशिष्टसंशब्दार्थभूतमुख्यत्वस्योपक्रमादिश्रुत्यादिसाध्यत्वादिति बोध्यम् । वस्तुतस्तु मुख्यवृत्त्या शास्त्रयोनित्वं विषय इति टीकायां शास्त्रयोन्यधिकरण-सङ्गतत्वेन प्रतीयते । न तु कण्ठतः समन्वयसङ्गतत्वेन । अतः सङ्गत्यादिटीकापि समन्वयसूत्रसङ्गत्यादिपरत्वेन योज्येत्युक्तम् । नन्वीक्षतिगतिसूत्रयोरेकाधिकरणत्वमयुक्तम् । वाच्यत्वसर्वशास्त्रप्रतिपाद्यत्वरूपभिन्नप्रमेयप्रतिपादकत्वात् । प्रमेयभेदे चाधिकरणभेद-स्यावश्यकत्वादित्यत आह ॥ अत एवेति ॥ अत्र संशब्दार्थभूतवाच्यत्वकार्त्स्न्ययोः समर्थनादेवेत्यर्थः । अत एवेत्यस्य विवरणं संशब्दार्थेति । तथा च भिन्नप्रमेय-प्रतिपादकत्वेऽपि संशब्दार्थसमर्थनरूपोपाध्यैक्यादेकत्वमिति भावः ।

अन्यथेति ॥ संशब्दार्थसमर्थनरूपत्वे सत्यप्यैक्यानङ्गीकार इत्यर्थः । ननु प्रसिद्ध-शाखाविरोधेन शाखान्तरस्याप्रामाण्यमेव किं न स्यादित्यत आह ॥ शाखान्तर-स्यापीति ॥ नन्वीक्षतिगतिसूत्रयोर्वाच्यत्वसर्वशास्त्रप्रतिपाद्यत्वरूपभिन्नार्थप्रतिपादकत्वेऽपि संशब्दार्थतसमर्थनरूपोपाध्यैक्यमात्रेणैकाधिकरणत्वे समन्वय रूपैकार्थप्रतिपादकत्वेना-द्याध्यायस्थानां सर्वेषामधिकरणानामैक्यं स्यात् । न च वाच्यत्वसाधकहेतूपयुक्तप्रमेय-प्रतिपादकत्वेनैकाधिकरणत्वमिति वाच्यम् । तस्य ब्रह्मकारणवाक्यानां परस्परविरोध-प्रतिपादकत्वेन तदुपयोगिप्रमेयप्रतिपादकत्वाभावात् । किञ्चास्तु निवेशः । तथाप्यादावन्ते वा निवेशेन चरितार्थत्वान्मध्ये निवेशे बीजाभाव इत्यत आह ॥ युक्ता चेति ॥ गतिसामान्यसूत्रस्येक्षत्यधिकरणान्तर्गतिर्युक्तेत्यन्वयः । तथा चास्यां शाखायामात्म-शब्दस्य निर्गुणपरत्वमस्तु । तज्ज्ञानान्मोक्षोऽप्यस्तु । एवं च नात्मशब्देन निर्गुण-स्येक्षणमिति शङ्कानिरासकत्वेन वाच्यत्वहेतूपयोगिप्रमेयप्रतिपादकत्वेनैकाधिकरणत्वस्य मध्ये निवेशस्य च युक्तत्वमिति भावः ।

ननु तथापि गतिसामान्यादिति सूत्रस्यैतदधिकरणान्तर्भावो न युज्यते । एकार्थ-प्रतिपादकत्वाभावात् । न च संशब्दार्थकथनत्वेनास्यैतदधिकरणान्तर्भावः सम्भवतीति वाच्यम् । संशब्दस्यैकार्थत्वाभावेन क्वचिद्वाच्यत्वस्य क्वचिच्च कार्त्स्न्यस्य प्रतिपादनेनैकार्थ-प्रतिपादकत्वाभावात् । यथाकथञ्चिदेकार्थत्वे च सर्वेषामधिकरणानामैक्यं स्यात् । सर्वत्र यथाकथञ्चिदेकार्थत्वस्य सम्भवादित्यस्वरसादाह ॥ युक्ता चेति ॥ ननु तथाप्येकशक्यता-वच्छेदकाभावेन संशब्दस्य सादिशब्दवन्नानार्थत्वात्परस्परासंसृष्टयोर्वाच्यत्वकार्त्स्न्ययोः प्रतिपादनेऽर्थैकत्वनिबन्धनैकवाक्यत्वाभावात्कथमेकाधिकरणत्वम् । समन्वय सूत्रस्थ-संशब्दाक्षेपसमाधानेनोभयोरपि समन्वयसूत्रेणैव सङ्गतिलाभादेकाधिकरणाक्षेप समाधान मात्रेणैकाधिकरणत्वे अन्तस्थाकाशाद्यधिकरणानामप्येकानन्दमयाक्षेपसमाधानेनैकाधि-करण्य प्रसङ्गादित्यतो वाह ॥ युक्ता चेति ॥ वाच्यत्वसाधकहेतूपपादकत्वेनैकाधिकरणत्वे भाष्यविरोध इत्यत आह ॥ अत एवेति ॥ समन्वयहेतुवाच्यत्वसाधकेक्षणीयत्वोपपादकात्म शब्दाद्युपपादकत्वादेवेत्यर्थः ॥ सामान्यपरतयैवेति ॥ सर्वशाखास्वात्मशब्दस्य निर्गुण-त्वादि प्रतिपादकत्वपरतया कारणत्वादिप्रतिपादकत्वश्रुतीनामविरोधपरतया चेत्यर्थः ।

