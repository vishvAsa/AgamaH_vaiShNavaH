+++
title = "०४ अवाच्यत्वादिश्रुतेर् अर्थनिरूपणम्"

+++


## अवाच्यत्वाज्ञेयत्वादिश्रुतिस्त्वप्रसिद्धत्वाभिप्रायेति

**अवाच्यत्वादिश्रुतेर् अर्थनिरूपणम्**

## **तात्पर्यचन्द्रिका**

अवाच्यत्वाज्ञेयत्वादिश्रुतिस्त्वप्रसिद्धत्वाभिप्रायेति भाष्य एवोक्तम् । अन्यथा ‘‘अशब्दम्’’ इत्यादिश्रुतावशब्दमित्यादिशब्दवाच्यतापि निषिध्यते चेद्गङ्गाशब्दा-वाच्यस्य गङ्गात्वाभाववदशब्दशब्दावाच्यस्याशब्दत्वाभावः स्यात् । न निषिध्यते चेदशब्दमित्यादिशब्दवाच्यत्वं स्यात् । तस्मात् ‘‘न चैतद्विद्मो वयं ब्राह्मणाः’’ इत्यादाविवेहाप्यज्ञानादिवचनं दुर्ज्ञानत्वाद्यभिप्रायम् । तदुक्तमनुव्याख्याने–

‘‘अद्भुतत्वादवाच्यं तदतर्क्याज्ञेयमेव च ।

अनन्तगुणपूर्णत्वादित्यूदे पैङ्गिनां श्रुतिः’’ ॥ इति ।

यद्यपि वाच्यत्वे ‘‘सर्वे वेदा यत्पदमामनन्ति अथ कस्मादुच्यते ब्रह्मेति तत्सत्यमित्याचक्षते यमिन्द्रमाहुर्वरुणं यमाहुर् इत्याचक्षत एतमेव सन्तं तस्मादुच्यते परं ब्रह्म’’ इत्यादिका श्रुतिः ‘‘वचसां वाच्यमुत्तमम् । परमात्मेति चाप्युक्तो देहेऽस्मिन्पुरुषः परः’’ इत्यादिका स्मृतिश्चास्ति । तथाप्यवाच्यत्वेऽपि श्रुतेः सत्त्वाद्वाच्यत्वश्रुतिर्विशिष्टविषया न तु शुद्धविषयेति शङ्कोदयाच्च । न श्रुत्यादिमात्रेण वाच्यत्वनिश्चय इति सूत्रे प्रसिद्धश्रुत्यनुग्राहकन्याय एवोक्तः ।

### **प्रकाशिका**

एवं स्वाभिमतं वाच्यत्वं समर्थ्य पराभिमतं प्रमाणं सावकाशमित्याह ॥ अवाच्यत्वेति ॥ ‘‘यतो वाचः’’ इत्यादिश्रुतिरित्यर्थः । एतेनेक्षणीयत्वेन वाच्यत्वसाधनं श्रुतिबाधितमिति निरस्तम् । श्रुतेः साकल्येनागोचरत्वरूपाप्रसिद्धत्वाभिप्रायकत्वस्य ‘‘अप्रसिद्धेरवाच्यं तत्’ इत्यादिस्मृत्यैवोक्तत्वादिति भावः । कुत एवं श्रुतेः सङ्कोच इति चेन्न । निरवकाशेक्षणीयत्वयुक्तेः स्मृत्यैव तथा व्याख्यानाच्चेति ब्रूमः । ‘‘यत इत्यादिकैर्वदन् । अवाच्यत्वं कथं ब्रूयान्मूकोऽहमितिवत्सुधीः’’ इत्यनुव्याख्यानेन सौत्रा-शब्दपदेन च सूचितं व्याघातरूपं बाधकमप्याह ॥ अन्यथेति ॥ वाच्यत्वसामान्यनिषेध इत्यर्थः । ‘‘अशब्दमस्पर्शमरूपमव्ययम्’’ इत्यादिश्रुतावशब्दमित्यादिशब्दवाच्यतापि निषिध्यते न वेति विकल्प्याद्य आह ॥ अशब्दमिति ॥ अन्त्य आह ॥ नेति ॥

ननु श्रुतेर्युक्तिबाधमात्रेण कथं सङ्कोच इत्यतः सावकाशत्वाद्बाधो युक्त इति भावेन दृष्टान्तोक्त्योपपादयन्नुपसंहरति ॥ तस्मादिति ॥ न चैतदिति ॥ अर्थवादाधिकरणे ‘‘शास्त्रदृष्टविरोधात्’’ इति पूर्वपक्षगुणसूत्रे दृष्टविरोधस्योदाहरणं ‘‘न चैतद्विद्मो ब्राह्मणाः स्मो वयमब्राह्मणाः’’ इति । तत्र न चैतद्विद्म इति ब्राह्मण्यस्याज्ञानं ब्राह्मणा वाऽब्राह्मणा वेति सन्देहो ऽब्राह्मणा एवेति विपर्ययश्च प्रतीयते । तत्र यथा ब्राह्मण्याज्ञानादेः ‘‘स्त्र्यपराधात्कर्तुश्च पुत्रदर्शनम्’’ इति सिद्धान्तगुणसूत्रेण दुर्ज्ञानत्वाभिप्राय उच्यते तथेह ‘अप्राप्य मनसा सह वाचो निवर्तन्त इत्यादि श्रुतेर्दुर्ज्ञानत्वदुर्वचत्वाद्यभिप्रायत्वमित्यर्थः ।

ननु तत्र स्त्रीणां प्रायोपराधदर्शनात् ‘‘ब्राह्मण्यां ब्राह्मणाज्जात’’ इत्यादि स्मृते-र्ब्राह्मणपितृसम्बन्धस्य दुर्ज्ञानत्वेन ब्राह्मण्यस्य दुर्ज्ञानत्वेपीह कुतो दुर्ज्ञानत्वमित्यतः संवादव्याजेन हेतुमाह ॥ तदुक्तमिति ॥ अद्भुतत्वाद् आश्चर्यतमत्वादित्यर्थः । कथ-माश्चर्यतमत्वम् । अनन्तगुणपूर्णत्वात् । ऊदे स्पष्टमुवाचेत्यर्थः । ‘‘भासनोपसम्भाषा-ज्ञानयत्नविमत्युपमन्त्रणेषु वद’’ इत्यात्मनेपदम् । इतःपरं सूत्रक्रमस्त्वित्यन्तमुत्तरोग्रन्थ-स्सूत्राक्षराणां स्वारस्योक्तिपरः । तत्राद्ये ‘‘ईक्षतेर्नाशब्दम्’’ इतीक्षणीयत्वयुक्त्या वाच्यत्वं प्रसाध्य यत इत्यादिश्रुतेरप्रसिद्धत्वाभिप्रायत्वमुक्तम् । तत्र ‘‘सर्वे वेदाः’’ इति न्यायविवरणटीकायां ‘‘ननूपपत्तिः कथं श्रुतिबाधनायालम्’’ इत्याशङ्क्य ‘‘यद्यपि केवलानुमानं न श्रुतितो बलवत् तथापि श्रुतिसहितस्य केवलश्रुतितो बलवत्त्वाद्युक्तं तेन श्रुतिबाधनम्’’ इत्युक्तम् । अत्रापि टीकायामेवमेवाशङ्क्य ‘‘श्रुतिस्मृतीचाह’’ इत्युक्तम् । तथा सति सूत्रे शब्दान्नाशब्दमित्युक्तिः स्यान्न त्वीक्षणोक्तिर्युक्तेत्याशङ्क्य समाधत्ते ॥ यद्यपीति ॥ आमनन्तीति काठकश्रुतिः । मुख्यत्वमाङोऽर्थ इति भावः । आचक्षत इति ब्रह्मवल्लीस्थवाक्येऽप्येवं ध्येयम् । आहुरिति तैत्तिरीयश्रुतौ व्यक्तवागर्थकब्रूञ्धातोर्लटि ‘‘ब्रुवःः पञ्चानामादित आहो ब्रुव’’ इति आहादेशविधानेन वचनवृत्त्या वदन्तीत्येवार्थ इति भावः । इत्याचक्षत इत्यैतरेये यच्छतं वर्षाण्यभ्यार्चत्तस्माच्छतर्चिन इत्याचक्षत एतमेव सन्तं प्रवृत्तिनिमित्तवत्तया सन्तमित्यर्थः ॥ वचसामिति ॥

‘‘कार्याणां कारणं पूर्वं वचसां वाच्यमुत्तमम् ।

योगानां परमां सिद्धिं परमं ते पदं विदुः ॥

इति चतुर्थपादीयानुव्याख्यानोक्ता । ‘‘परमात्मेति चाप्युक्तः’’ इति गीता ॥ न्याय एवेति ॥ तथा च न्यायानुगृहीतया प्रबलया वाच्यत्वश्रुत्याऽवाच्यत्वश्रुतेर्बाध इति भावः । तथा च ‘ईक्षतेः’ इत्यस्येक्षतिरूपन्यायानुगृहीतया श्रुत्या वाच्यत्वस्योक्तत्वादित्युक्तं भवति ।

### **चन्द्रिकाबिन्दु**

सूत्रकारीयाचातुर्यमाशङ्क्य परिहरति ॥ यद्यपीत्यादिना ॥

### **पाण्डुरङ्गि**

तर्ह्यवाच्यत्वादिश्रुतेः का गतिरित्यत आह ॥ अवाच्यत्वेति ॥ नन्वशब्दमित्यादिश्रुत्या सर्वशब्दावाच्यत्वस्य स्वरसतः प्रतीतेस्तत्त्यागेनाप्रसिद्धत्वाभि-प्रायवर्णनमयुक्तमित्यत आह ॥ अन्यथेति ॥ अवाच्यत्वश्रुतेरप्रसिद्धत्वाभिप्रायत्वानङ्गीकार इत्यर्थः । अत्र सकलशब्दान्तर्गताशब्दशब्दवाच्यत्वं निषिध्यते न वा । आद्य आह ॥ अशब्दमित्यादीति ॥ द्वितीय आह ॥ न निषिध्यते चेदिति ॥ एवं चाशब्द-शब्दवाच्यत्वनिषेधानिषेधाभ्यां वाच्यत्वमेवापद्यत इति व्याघात इति भावः ।

ननु श्रुत्यादिना पूर्वपक्षिते श्रुतिस्मृतिभिरेव सूत्रे वाच्यत्वसाधनमुचितं न न्यायमात्रेण । नच वाच्यत्वे श्रुत्यादिकमेव नास्तीति वाच्यम् । तथात्वे ह्यवाच्यत्वसाधकश्रुत्यपेक्षया न्यायमात्रस्यातिदुर्बलत्वेन तेन सिद्धान्तायोगादित्याशङ्क्य निराकरोति ॥ यद्यपीत्यादिना ॥ आमनन्तीत्यत्राङा वाच्यत्वसिद्धिरिति भावः ॥ तथापीति ॥ तथा च वाच्यत्व-साधकश्रुतेर्न्यायानुगृहीतत्वेन प्रबलत्वात्तद्विरोधेनावाच्यत्वश्रुतेरर्थान्तरपरत्ववर्णनमेव युक्त-मिति भावः । अत्र न्यायोपोद्बलितश्रुतेरेव वाच्यत्वसाधकत्वमित्यभिप्रायेण सूत्रे न्यायकथनम् । न तु न्यायमात्रस्य साधकत्वमित्यभिप्राय इति द्रष्टव्यम् ।

