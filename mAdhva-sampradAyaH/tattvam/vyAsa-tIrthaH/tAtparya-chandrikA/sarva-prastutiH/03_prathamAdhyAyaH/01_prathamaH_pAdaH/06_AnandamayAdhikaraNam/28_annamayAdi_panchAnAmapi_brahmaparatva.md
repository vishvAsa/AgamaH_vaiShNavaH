+++
title = "२८ अन्नमयादि पञ्चानामपि ब्रह्मपरत्वनिरूपणम्"

+++


## एवं च यथा ‘‘दाक्षायणयज्ञेन यजेत साकं प्रस्थायी येन यजेत’’

**अन्नमयादि पञ्चानामपि ब्रह्मपरत्वनिरूपणम्**

## **तात्पर्यचन्द्रिका**

एवं च यथा ‘‘दाक्षायणयज्ञेन यजेत साकं प्रस्थायी येन यजेत’’ इत्यादौ दाक्षायणयज्ञसाकं प्रस्थायीयादिशब्दाः प्रकृत एव दर्शपूर्णमासयाग आवृत्त्यादि-गुणविध्यर्था न तु ततोऽतिरिक्तकर्मविधिपराः । यथा वा भूमाधिकरणे ब्रह्मत्वेन निर्णीतात् ‘‘सत्यं त्वेव जिज्ञासितव्यम्’’ इति छान्दोग्योक्तात्सत्यादुपरिश्रुताः ‘‘विज्ञानं त्वेव विजिज्ञासितव्यं मतिस्त्वेव विजिज्ञासितव्या’’ इति विज्ञानमतिश्रद्धा-निष्ठाकृत्यादिशब्दाः पूर्वोक्तसत्याख्ये ब्रह्मणि गुणविध्यर्था न तु वस्त्वन्तरपराः । एवमन्नमयादिशब्दा अपि प्रकृते ब्रह्मणि सर्वोपजीव्यत्वादिगुणविशेषविधानार्था न तु वस्त्वन्तरपरा इति ब्रह्मैव नारायणवासुदेवाद्याख्यानन्दमयादिपञ्चरूपमिति ।

### **प्रकाशिका**

ननु यजति ददाति जुहोतीत्यादाविवान्नमयप्राणमयादौ शब्द-भेदेनार्थभेदस्य न्याय्यत्वादेकस्य ब्रह्मत्वमन्येषामन्यत्वं वाच्यमित्यत आह ॥ एवं चेति ॥ सर्वेषां ब्रह्मत्वसाधके सतीत्यर्थः । गुणविशेषविधानार्था इत्यादिनाऽन्वयः । तत्र पूर्वोत्तर-मीमांसासिद्धौ दृष्टान्तावाह ॥ यथेत्यादिना ॥ द्वितीयस्य तृतीयपादे ‘‘अयनेषु चोदनान्तरं संज्ञोपबन्धात्’’ इति चतुर्थाधिकरणे दर्शपूर्णमासप्रकरणे श्रुतं ‘‘दाक्षायणयज्ञेन स्वर्गकामो यजेत साकं प्रस्थायी येन यजेत पशुकामः’’ इति वाक्यद्वयमुदाहृत्य किं दाक्षायणादि-नामककर्मान्तरविधिरुत दर्शपूर्णमासयोरेव फलार्थं गुणविधिरिति संशये दाक्षायणादि-संज्ञकस्य गुणस्याप्रसिद्धेरुद्भिदादिवद्यजिसामानाधिकरण्येन नामत्वान्नामभेदेन वाऽभ्यासेन वा प्रकृतात्कर्मान्तरविधिरिति प्राप्ते लौकिकप्रसिद्ध्यभावेऽपि ‘‘द्वे पौर्णमास्यौ द्वे अमावास्ये सह कुम्भीभिरभिक्रामति’’ इत्यादिवाक्यशेषवशाद्दाक्षायणादिशब्दस्यावृत्ति-सहप्रस्थानादिगुणपरत्वावसायेन कर्मनामत्वाभावाफलश्रवणेनाविशेषपुनः श्रुत्यभावाच्च फलार्थं गुणविधिरिति सिद्धान्तितम् ।

अत्र प्रकृतदर्शपूर्णमासापेक्षयाऽतिरिक्तकर्मविधिपरत्वेन प्रतीता अपि दाक्षायणादि-शब्दा यथा दक्षस्येमे दाक्षाः प्रयोगास्तेषामयनमिति व्युत्पत्त्या दाक्षायणशब्द आवृत्तिपरस् तद्युक्तः प्रकृतो दर्शपूर्णमासात्मको यज्ञो दाक्षायणयज्ञ इति । यथा चामावास्यायागे द्वौ दोहौ सम्पाद्य चतसृणां दधिपयसोः कुम्भीनां सहप्रस्थापनं साकंप्रस्थायः । तद्युक्तो दर्शयागः साकंप्रस्थायीय इति व्युत्पत्तिमाश्रित्य स्वर्गपश्वादिफलायावृत्तिसाकंप्रस्थायादि-रूपगुणविध्यर्थः । तथाऽत्रापि

भोग्यत्वमत्र चाद्यत्वमुपजीव्यतया हरेः ।

महाभोक्ता महाभोग्य इत्यर्थोऽन्नमये भवेत् ।

महाप्राणो महाबोधो महाविज्ञानवानपि ।

इत्याद्यनुव्याख्यानोक्तदिशा सर्वोपजीव्यत्वादिति गुणविशेषविधानार्था इत्यर्थः । प्रकृत एव प्रकरणप्राप्त एवेत्यर्थः ॥ यथा वेति ॥ अत्रैव तृतीयपादे ‘‘भूमा सम्प्रसादात्’’ इत्यत्र छान्दोग्ये नामादिप्राणपर्यन्तमुत्तरोत्तरातिशयितत्वेन तारतम्यमुक्त्वाऽनन्तरं सत्यविज्ञान-मतिश्रद्धानिष्ठाकृतिसुखशब्दितानाम्नायोच्यते ‘‘यो वै भूमा तत्सुखम् । नाल्पे सुखमस्ति’’ इति । तत्र भूमा मुख्यप्राणो विष्णुर्वेति विशये प्राणप्रकरणात्प्राणादन्यस्योत्तमस्य प्रश्न-प्रतिवचनाभ्यामनुक्तेश्च भूमा प्राण एवेति प्राप्ते ‘‘यो वै भूमा तत्सुखम्’’ इति निरुपपद-सुखशब्देन पूर्णसुखत्वाभिधानात् ‘‘एष तु वा अतिवदति यः सत्येनातिवदति’’ इति तुशब्देन प्राणादतिशयितत्वस्य सूचितत्वाद्भूमा विष्णुरिति सिद्धान्तयिष्यते । अत्र यद्यपि भूमा विष्णुरित्येवोच्यते न तु सत्यमिति । तथापि सत्यवाक्यस्थतुशब्देन सत्यस्यातिशयि-तत्वेन विष्णुत्वे सिद्धे तदभेदेन भूम्नोऽपि विष्णुत्वसिद्धेर्ब्रह्मत्वेन निर्णीतादित्युक्तम् । यद्यपीदं ‘‘व्यतिहारो विशिषन्ति हि’’ इत्यत्रोच्यते तथाप्यस्याधिकरणस्य तदुक्ताक्षेप-समाधानार्थत्वादेवमुक्तम् । वक्ष्यते चैतद् भूमाधिकरणे ।

गुणविध्यर्था इति ॥ तृतीयस्य तृतीये पादे ‘‘सैव हि सत्यादयः’’ इत्यधिकरणे प्राणात्सत्यपदोदितो विष्णुरेवोत्तमः किमन्योऽप्यस्तीति विशये प्राणादुत्तमत्वेनोक्ता-त्सत्याद्विष्णोरप्युपरि विज्ञानमतिश्रद्धानिष्ठाकृतिसुखभूमाहङ्कारात्मनामुपदिष्टत्वादन्योऽ-पीति प्राप्ते सत्यं त्वेव विजिज्ञास इति सत्याख्यविष्णोर्गुणजिज्ञासायामन्यस्योक्तेरसङ्गत्या विज्ञानादयस्तद्गुणा एवोच्यन्त इति सिद्धान्तयिष्यते तद्वदित्यर्थः ॥ नारायणेति ॥ नारायणवासुदेवसङ्कर्षणप्रद्युम्नानिरुद्धाख्यं पञ्चरूपं ब्रह्मैव क्रमेणानन्दमयविज्ञानमयमनोमय-प्राणमयान्नमयशब्दैरुच्यत इत्यर्थः । एतेनैकस्याप्यनेकत्वं रूपविशेषैर्युक्तमित्युक्तं भवति । वक्ष्यते चैतद्गुहां प्रविष्टावित्यत्रेति सर्वमनवद्यम् ।

### **पाण्डुरङ्गि**

अथैष ज्योतिरित्यादौ संज्ञाभेदेन कर्मभेदवदत्राप्यन्नमयादिरूप-संज्ञाभेदात्पञ्चानामपि भेद एवास्तु । तथा च तेषां कथं ब्रह्मत्वमित्यत आह ॥ एवं चेति ॥ न च तर्ह्यथैष ज्योतिरित्यत्रापि कर्मभेदो न स्यादिति वाच्यं, यत्र संज्ञाभेदस्य प्रकृतगुणार्थत्वाभावस् तत्रैव संज्ञया कर्मभेद इति भावः । प्रयोजनमाह ॥ यथेत्यादि ॥ लिङ्गाच्चेति सूत्रे श्रवणावृत्तेः कर्तव्यत्वे अन्नं प्राणं चक्षुः श्रोत्रं मनो वाचमिति पूर्वोक्तो ऽन्नं ब्रह्म प्राणो ब्रह्मेत्यादिरूपोऽसकृदुपदेशो लिङ्गम् । मनननिदिध्यासनावृत्त्योस्तु कर्तव्यत्वे पुनरुपसत्त्यादिकं लिङ्गमिति द्रष्टव्यम् । तेन भाष्ये त्रितयावृत्तौ लिङ्गानुपदेशा-ट्टीकायां त्रितयावृत्तेः कर्तव्यत्वे लिङ्गप्रतिपादकत्वोक्तिरनुपपन्नेति निरस्तम् ।

