+++
title = "१५ अधिकरणविषयचिन्ता, पूर्वपक्षोदयबीजम्"

+++


## अत्रानन्दमयः किं चतुर्मुखादिः किं वा विष्णुरिति चिन्ता

**अधिकरणविषयचिन्ता, पूर्वपक्षोदयबीजम्**

## **तात्पर्यचन्द्रिका**

अत्रानन्दमयः किं चतुर्मुखादिः किं वा विष्णुरिति चिन्ता । तदर्थं ‘‘असद्ब्रह्मेति वेद चेत्’’ इत्यानन्दमये श्रुतो ब्रह्मशब्दः किं जघन्यवृत्तिरुत मुख्यवृत्तिरिति । तदर्थं मयट्प्रत्ययः किं ब्रह्मशब्दस्य मुख्यत्वविरोध्युत नेति । तदर्थं मयट् किं विकारार्थ उत प्राचुर्यार्थ इति । प्राचुर्यार्थत्वेऽपि प्राचुर्यं किं समानाधिकरणविजातीयाल्पत्वेनैव भवति किं वा व्यधिकरणसजातीयाल्पत्वेनापीति । आद्ये ब्रह्मणि विजातीयस्य दुःखस्याल्पस्याप्यभावादानन्दप्राचुर्यायोगः । द्वितीये तु जीवगतस्य सुखस्याल्पत्वा-द्ब्रह्मण्यानन्दप्राचुर्यसम्भवः । अत्र पूर्वोत्तरपक्षयोर्भाष्यादावेव व्यक्तत्वात्सूत्रे परमतस्यैव पूर्वपक्षितत्वेन परमततन्निरासयोरेवेह पूर्वपक्षसिद्धान्तरूपतया पृथक्तयोरभावाच्च न तौ पृथगुच्येते । यद्यपि जिज्ञासासूत्रे ‘‘तद्विजिज्ञासस्व’’ इति वाक्यस्थब्रह्मशब्दस्य गुणपूर्तौ यौगिकत्वेन जीवाद्भेदकतोक्ता । जन्मादिसूत्रे च तस्मिन्नेव वाक्ये कारणत्वादिना रूढिं बाधित्वा योगः स्थापितः । तथाप्यानन्दमयवाक्ये रूढौ बाधकाभावात्प्रत्युत विकारशब्दादेस्तत्साधकस्यैव च भावात्पूर्वपक्षोदय इति द्रष्टव्यम् । अत्र श्रुतावन्नमयस्यादित्वेऽपि सूत्र आनन्दमयस्येतरोपलक्षकत्वेनोपादानं युक्तम् । तत्र जिज्ञासासूत्राक्षेपकस्यावयवत्वादिपूर्वपक्षहेतोः सत्त्वात् । यथा चित्राज्याधिकरणे ‘‘आज्यैः स्तुवते’’ इत्युत्पत्तिवाक्यमुपेक्ष्य वाक्यभेदरूपसिद्धान्तहेतोः सत्वात् ‘‘पञ्चदशान्याज्यानि’’ इति गुणवाक्योदाहरणं तद्वत् ।

### **प्रकाशिका**

संशयटीकां व्यनक्ति ॥ अत्रेति ॥ सूत्रेऽन्योपलक्षणत्वेनानन्दमय-स्यैवोक्तेष्टीकानुरोधेनेतरोपलक्षणत्वेनात्राप्येकस्यैवोक्तिरिति बोध्यम् । आदिपदेन चेतना-चेतनप्रकृत्योर्जीवसमुदायादेश्च ग्रहः ॥ असद्ब्रह्मेतीति ॥ ‘ब्रह्मशब्दः पुच्छ एव श्रुतो न त्वानन्दमये’ इत्यस्य निरसिष्यमाणत्वात्सिद्धवन्निर्देशः कृतः ॥ मयडिति ॥ यद्यप्यत्र ‘‘अन्योऽन्तर आत्मा’’ इत्यत्रान्योऽन्तरशब्दः ‘‘तस्यैष एव शारीर आत्मा’’ इति शरीरशरीरिभाव इत्यादिकमपि विरोधि न वेति शक्यं वक्तुम् । तथापि विकारशब्दादिति सूत्रे तस्य कण्ठत उक्तत्वादितरस्योपलक्षणत्वेनोपादानादेवमुक्तम् । विशेषविवक्षया वा तन्मात्रोक्तिरित्यदोषः ॥ व्यधिकरणेति ॥ भिन्नाधिकरणेत्यर्थः । अस्पष्टभागे फलफलि-भावं व्यनक्ति ॥ आद्य इति ॥ तथा च मयटो विकारार्थत्वेन ब्रह्मशब्दस्या-मुख्यार्थत्वादानन्दमयो न ब्रह्मेति पूर्वपक्षे फलम् । प्राचुर्यार्थत्वसम्भवे तु बाधकाभावेन ब्रह्मशब्दस्य मुख्यार्थत्वादानन्दमयो ब्रह्मेति सिद्धान्ते फलं स्पष्टमिति भावः ॥ परमतस्येति ॥ यद्यपि परमते पञ्चानां कोशत्वं पूर्वपक्षे तु चतुर्मुखादित्वं तथाप्यब्रह्मत्व-साम्यात्कोशत्वस्याप्यभिमतत्वाद्वैवमुक्तम् । उक्तं च टीकायां ‘‘यस्त्वन्नमयादिपञ्चानामप्य-ब्रह्मतां ब्रूते स तु सूत्रकारेणैव पूर्वपक्षीकृत इति न तत्पक्षं प्रत्याक्षिपद्भाष्यकारः’’ इति ॥ पृथगिति ॥ परमतानुवादतन्निरासाभ्यां तावुच्येते इत्यर्थः । पूर्वपक्षानुदयमाशङ्कते ॥ यद्यपीति ॥ ‘‘पुनश्च प्रापकाद्धेतोस्तत्राधिकरणान्तरम्’’ इत्यनुव्याख्यानोक्तं समाधिमाह ॥ तथापीति ॥ इतःपरम्’ ‘अत्र’ इत्यादिना ‘अन्ये तु’ इत्यन्तं सूत्राणामक्षरार्थ-स्वारस्यचिन्ता क्रमचिन्ता च क्रियत इति ध्येयम् । तत्राद्यसूत्रे प्रतिज्ञाभागचिन्ता तावदारभ्यते ॥ अत्रेति ॥ नन्वत्रानन्दमयादिशब्दा उदाहरणमित्युक्तम् । तन्न युक्तम् । सूत्र एकस्यैवोपादानात् । यदि च–

उपलक्षणत्वं शब्दानामानन्दमयपूर्विणाम् ।

सूत्रस्याल्पाक्षरत्वेन सर्वशाखाविनिर्णये ॥

इत्यनुव्याख्यानानुरोधेनोपलक्षकत्वमुच्यते तदापि प्राथम्याद् अल्पाक्षरत्वाच्चान्नमय इत्येवोच्येतेत्याशङ्क्य

आनन्दमयरूपे तु ब्रह्मणः पुच्छतोक्तितः ।

समस्ताब्रह्मताप्राप्तेरानन्दमयनाम हि ॥

इत्यनुव्याख्यानोक्तं परिहारमाह ॥ श्रुताविति ॥ तत्रानन्दमये आनन्दमयासाधारण-पूर्वपक्षहेतोरधिकस्य सत्त्वादित्यर्थः । आदिपदान्मयडादेः साधारणस्य ग्रहः । उपलक्षण-मेतत् । हेतुव्यपदेशरूपसिद्धान्तहेतोश्चाधिकस्य तत्र सत्त्वात्सर्वापेक्षितानन्दप्रदेत्यादिना प्रागुक्तसङ्गतिसूचनार्थत्वाच्चेत्यपि ध्येयम् । अत एव वक्ष्यमाणदृष्टान्तस्यानानुगुण्य-शङ्कालेशोऽपि नेति ॥ एतेन ‘‘अन्नमयादीनामपि तर्हि ब्रह्मतां किं नासूत्रयदिति चेत्सूत्रस्याल्पाक्षरत्वादेव । आदिमत्त्वेऽप्यन्नमयादीनामानन्दमयस्य सङ्गतत्वेन ग्रहणम्’’ इति टीका व्याख्याता ॥ यथेति ॥ आद्ये चतुर्थपादे ‘‘यस्मिन्गुणोपदेशः प्रधानतोऽभि-सम्बन्धः’’ इति द्वितीयेऽधिकरणे ‘‘पञ्चदशान्याज्यानि’’ इत्यत्राज्यशब्दः किं घृतरूप-गुणवाची किं वा स्तोत्रनामेति संशये रूढत्वेनोद्भिदादियौगिकशब्दवन्नामत्वायोगा-त्सङ्ख्याविशिष्टाज्यविधौ वाक्यभेदाभावादाज्यशब्दोऽवान्तरप्रकरणेन स्तोत्रे गुणविधिरिति प्राप्ते समासाभावेन सङ्ख्याविशिष्टद्रव्याप्रतीतेरुभयविधानावश्यम्भावेन वाक्यभेदापरिहारा-दाज्यानुवादेन सङ्ख्यामात्रस्य विधेयत्वात् ‘आज्यैः स्तुवते’’ इत्युत्पत्तिवाक्ये धात्वर्थ-सामानाधिकरण्येन निर्देशात् ‘‘यदाजिमीयुस्तदाज्यानामाज्यत्वम्’’ इति वाक्यशेषेऽ-न्वाख्यानाच्चाज्यशब्दः स्तोत्रनामेति सिद्धान्तितम् ।

एवं ‘‘चित्रया यजेत पशुकामः’’ इत्यत्रापि चित्राशब्दः किं चित्रत्वस्त्रीत्वगुण-विधिपरः किं वा कर्मनामेति संशये पूर्ववत्पूर्वोत्तरपक्षौ बोध्यौ । तत ‘आज्यैः स्तुवते’ इत्युत्पत्तिवाक्ये गुणविधिपक्षे द्रव्यक्रिययोरुभयोरुपादानेऽपि कारकविशिष्टक्रियाविध्यु-पपत्तेश्चित्रावाक्यसाधारणस्य वाक्यभेदरूपस्य सिद्धान्तहेतोरनवतारात्तद्वाक्यमुपेक्ष्य गुण-वाक्ये समासाभावेन विशिष्टद्रव्यविध्ययोगादुक्तरूपसिद्धान्तहेतुसत्त्वात्तदुपजीवनेनैवोत्पत्ति-वाक्यस्थाज्यशब्दस्य स्तोत्रनामत्वनिर्वाहाद्यथा तदेवोदाहृतं तद्वदत्रापि युक्तमिति पूर्वेणान्वयः ।

अत्र कश्चिदाह । विषमोऽयमुपन्यासः । तत्रोत्पत्तिवाक्योदाहरणे सिद्धान्तोन्मेषहेतुरेव नेति गुणवाक्योदाहरणं युक्तम् । इह तु मयडादेर्हेत्वंतरस्यापि भावेन प्रथमातिक्रमेण चरमोदाहरणमयुक्तमिति । तन्न । हेतुसद्भावमात्र एव दृष्टान्तत्वात् । उत्पत्तिवाक्ये नामत्वहेतोरलाक्षणिकत्वस्यान्वाख्यानस्य च सत्त्वाच्च । आनन्दमय इवावयवत्व-रूपप्रबलहेतोरन्नमयादावभावाच्च । नन्वन्नमयेऽपि ‘‘ओषधीभ्योऽन्नम् । अन्नात्पुरुषः । स वा एष पुरुषोऽन्नरसमयः’’ इति देहपरामर्शः ‘‘तस्येदमेव शिरः’’ इति प्रत्यक्षनिर्देश-श्चान्नमये पूर्वपक्षहेतुरधिकोऽस्तीति चेन्न । ‘‘तस्य विकारार्थोपपादकत्वेन तदन्तर्भावात्’’ इति सुधायामेवमेवोक्तेरिति भावः ।

### **चन्द्रिकाबिन्दु**

॥ समानाधिकरणेति ॥ आनन्दप्राचुर्यं तत्रोच्यमानानन्द-समानाधिकरणानन्दविजातीयदुःखादेरल्पत्वेन वा, सजातीयोऽयं विभिन्नाधिकरणरूपो जीवनिष्ठ आनन्दः सजातीय एव, तस्याल्पत्वेन वेत्यर्थः । पूर्वपक्षानुत्थितिमाशङ्क्य समाधत्ते ॥ यद्यपीत्यादिना ॥ वाक्यभेदेति ॥ पञ्चदशत्वसङ्ख्यात्वलक्षणार्थद्वयविधाने वाक्यभेदलक्षणसिद्धान्तयुक्तेः ‘‘पञ्चदशानि’’ इति वाक्य एव वक्तुं शक्यत्वेन ‘‘आज्यैः स्तुवते’’ इति वाक्यस्य गुणविशिष्टकर्मविधिपरत्वेन वाक्यभेदस्य वक्तुमशक्यत्वेन उत्पत्ति-वाक्यमनुदाहृत्य ‘‘पञ्चदशानि’’ इति वाक्यमुदाहृतम् । तत्प्रकारश्च शास्त्रदीपिकायां नामपादे चित्राज्याधिकरणे स्फुटः ।

### **पाण्डुरङ्गि**

समानाधिकरणेति ॥ समानाधिकरणं यद्विजातीयं तदल्पत्वेनेत्यर्थः । एवमुत्तरत्रापि व्यधिकरणं यत्सजातीयं तदल्पत्वेनेति व्याख्येयम् । पूर्वपक्षे सिद्धान्ते च फलफलिभावमाह ॥ आद्य इति ॥ नन्वधिकरणानामितर इवात्रापि पूर्वपक्षसिद्धान्तौ कुतो नोच्येते इत्यत आह ॥ अत्र चेति ॥ न तौ पृथगुच्येते इति ॥ तथा च पूर्वोत्तरपक्ष-विवेचनादिप्रतिज्ञाविरोधो न शङ्क्य इति भावः । नन्विदमधिकरणमनारम्भणीयम् । एतदधिकरणनिर्णेतव्यविषयवाक्ये ब्रह्मशब्दस्य श्रुतत्वात्तस्य च जिज्ञासासूत्रे योगरूढिभ्यां ब्रह्मनिष्ठत्वस्य जीवनिष्ठत्वस्य चोपपादितत्वात्तद्युक्तानन्दमयशब्दस्यापि ब्रह्मपरत्वान्न पूर्वपक्षोदय इत्याशङ्क्य निराकरोति ॥ यद्यपीत्यादिना ॥

ननु सूत्रकारेणानन्दमयोऽभ्यासादित्यानन्दमयस्यैव ब्रह्मत्वमुक्तम् । तथा च भाष्य-कारेण तदेवोपपादनीयम् । अन्नमयादौ ‘‘येऽन्नं ब्रह्मोपासते’’ इत्याद्यभ्यासवर्णनमयुक्तम् । न च सूत्रकारेणानन्दमयस्योपलक्षणतया गृहीतत्वेनान्नमयादीनां ब्रह्मत्वस्यापि सूत्रकाराभिप्रेतत्वाद्भाष्यकारीयतद्व्युत्पादनं सङ्गतमेवेति वाच्यम् । तर्ह्यन्नमयस्यैव प्रथमत्वेन प्रथमातिक्रमे कारणाभावेन अन्नमयोऽभ्यासादित्यन्नमयस्यैव वक्तव्यत्वापत्त्याऽऽनन्दमयस्य प्रथमग्रहणमनुपपन्नमित्यत आह ॥ अत्रेति ॥ तत्रेति ॥ ननु यदि पूर्वपक्षहेतुभूतस्यावयव-त्वस्यानन्दमये विद्यमानत्वेन तस्यैवेतरलक्षकत्वेनोपपादनं तर्ह्यानन्दमय इवान्नमयेऽपि इदमित्यादिनिर्देशानुपपत्तिरूपस्य पूर्वपक्षहेतोः सत्त्वात्तस्यैवेतरलक्षकत्वेन ग्रहणोपपत्त्या नानन्दमयग्रहणं युक्तमित्यत उक्तं जिज्ञासासूत्राक्षेपकस्येति ॥ तस्य जिज्ञासासूत्रा-क्षेपकत्वाभावेन सङ्गतिकथनेनैव पूर्वपक्षस्य लाभादानन्दमयस्यैवोपादानं न त्वितर-स्येत्यर्थः । नन्वानन्दमये पूर्वपक्षहेतोः सत्त्वेऽपि तस्यैवोदाहरणं कुत इत्यतस् तत्र पूर्वमीमांसायां सम्प्रतिपन्नं दृष्टान्तमाह ॥ यथेति ॥ वाक्यभेदेति ॥ आज्ये मन्त्रसम्बन्धस्य पञ्चदशत्वस्य च विधाने वाक्यभेदापत्तेरिति भावः।

