+++
title = "०२ नामलिङ्गभेदेन शब्दद्वैविध्यासम्भवशङ्का, पादक्रमायोगशङ्का च"

+++


## किञ्च रूढत्वयौगिकत्वाभ्यां हि नामलिङ्गभेदः

# **किञ्च रूढत्वयौगिकत्वाभ्यां हि नामलिङ्गभेदः**

## **तात्पर्यचन्द्रिका**

किञ्च रूढत्वयौगिकत्वाभ्यां हि नामलिङ्गभेदः । सुधायां तथैवोक्तेः । ‘‘धर्मविशिष्टधर्मिवाचिनाम्’’ इति द्वितीयपादीयटीकायामपि यौगिकत्वं लिङ्गत्व-मित्यभिप्रेतत्वाच्च । अत्रापि टीकायां धर्मधर्मिवाचिपदाभ्यां ते एव विवक्षिते । अन्यथा धर्मिवाचिनामन्तर्याम्यादिशब्दानां नामता, धर्मवाचिनामानन्दादिशब्दानां लिङ्गता च स्यात् । स च भेदोऽयुक्तः । सर्वेषामपि ब्रह्मणि महायोगाङ्गीकारात् । न चापात-प्रतीत्या रूढता । अन्नमयादिषु तदसम्भवात् । न च योगरूढियुक्तानि नामानि केवलयौगिकानि लिङ्गानीति भेदः । सर्वेषां ब्रह्मणि विद्वद्रूढेः । किञ्चान्यत्र प्रसिद्धानां नाम्नां लिङ्गानां चान्यत्रप्रसिद्धत्वाविशेषात्पादभेदो न स्यात् । अन्यथा तृतीये उभयत्रप्रसिद्धानां चतुर्थे चान्यत्रैव प्रसिद्धानां नाम्नां लिङ्गानाञ्च समन्वयोक्तिर्न स्यात् । तस्मान्न पादभेदो युक्तः । नापि तत्क्रमः । महामल्लभङ्गन्यायेनातिप्रयत्नसाध्यस्य प्राथम्ये ह्यन्यत्रैव प्रसिद्धानां प्राथम्यं स्यात् । सोपानारोहणन्यायेनानतिप्रयत्नसाध्यस्य प्राथम्ये तूभयत्रप्रसिद्धानां प्राथम्यं स्यादिति, अन्यत्रप्रसिद्धानां पूर्वं समन्वयः, तत्रापि नाम्नां पूर्वम्, अनन्तरं लिङ्गानां, तदनन्तरमुभयत्रप्रसिद्धानां, अन्तेऽन्यत्रैव प्रसिद्धा-नामिति क्रमस्य सर्वथाऽप्ययोगादिति ।

### **प्रकाशिका**

आद्यद्वितीयपादोपाधिविभागं च निराह ॥ किञ्चेति ॥ सुधाया-मिति ॥ ‘‘साक्षाद्धर्मिवाचिनो नामात्मकाः । धर्मद्वारा धर्मिणि वर्तमाना लिङ्गात्मकाः’’ इत्येतदधिकरणे तथा लिङ्गपादस्यादौ ‘‘नन्वतीतपादे समन्विता अपि लिङ्गात्मका एव यौगिकत्वात्’’ इति च स्पष्टमुक्तेरित्यर्थः ॥ अत्रापीति ॥ ‘‘लिङ्गात्मकानां धर्मवाचित्वा-न्नामात्मकेभ्यो धर्मिवाचिभ्यः’’ इत्येतदधिकरणटीकायामपीत्यर्थः ॥ त इति ॥ यौगिकत्वरूढत्वे इत्यर्थः ॥ अन्तर्यामीति ॥ द्वितीयपादस्थानामन्तर्याम्यत्तृगुहाप्रविष्टादि-शब्दानां लिङ्गतयाऽभिमतत्वादिति भावः ॥ आनन्देति ॥ अत्र नये समन्वीयमाना-नामानन्दविज्ञानादिशब्दानां नामत्वादिति भावः । एतेन टीकावाक्ययोर्विरोधोऽपि निरस्तो बोध्यः । एतेन ‘‘लिङ्गात्मकाश्च धर्मवचना व्यवधानेनान्यबुद्धिं जनयन्ति नामात्मकास्तु सत्ववचनाः साक्षादेव’’ इत्युपासनापादीयसुधावाक्यमपि व्याख्यातं बोध्यम् ।

ततः किमित्यत आह ॥ स चेति ॥ अत एव सुधायां लिङ्गपादे ‘‘नन्वतीतपादे समन्विता अपि लिङ्गात्मका एव । यौगिकत्वात् । अन्यथा गुणपूर्त्यलाभेन समन्वयसमर्थनवैयर्थ्यात्’’ इत्यादिना तथैवोक्तिः । ‘‘यच्छब्दा योगवृत्तयः’’ इत्यणुभाष्योक्तेश्चेति भावः । ‘‘तथाप्यन्यत्र प्रसिद्धत्वादिवदापातप्रतीत्यनुरोधेनेयमुक्ति-रित्यदोषः’’ इति सुधोक्तं परिहारं परिष्कर्तुकामो यथाश्रुतमनूद्य प्रत्याह ॥ न चेति ॥ तदिति ॥ योगार्थस्यैव तत्र प्रतीतेरिति भावः ॥ सर्वेषामिति ॥ ‘‘सा योगादेव लभ्यते’’ इत्युक्तेः । तथा च केवलयौगिकान्यसम्भावितानीति भावः । अभ्युपेत्यापि नामलिङ्गभेदं पादभेदं निराह ॥ किञ्चेति ॥ ननु ‘‘समन्वयेऽप्यवान्तरभेदेन पादभेदः’’ इति टीकोक्त-दिशा भेदः स्यादित्यत आह ॥ अन्यथेति ॥ एतेन टीकोक्तमप्याक्षिप्तं बोध्यम् । ननु–

‘‘तत्र प्रथमतोऽन्यत्र प्रसिद्धानां समन्वयः ।

शब्दानां वाच्य एवात्र महामल्लेशभङ्गवत् ॥’’

इत्युपासनापादीयानुव्याख्यानोक्तेः कथं क्रमाक्षेप इत्यतस्तदनूद्य प्रत्याह ॥ महामल्लेति ॥ ‘‘दुर्गमत्वाच्च नैवात्र प्राथम्येनोदितोऽञ्जसा’’ इत्यनुव्याख्यानानुरोधेनाह ॥ सोपानेति ॥ उभयत्रेति ॥ तेषामन्यत्रप्रसिद्धिनिरासमात्रस्यान्यत्रप्रसिद्धानां तत्प्रसिद्धि-निरासपूर्वकं भगवत्परत्वप्रतिपादनाल्लघुत्वादिति भावः । आद्य इतिशब्दो हेतौ । अंत्यः शङ्कासमाप्तौ ।

### **चन्द्रिकाबिन्दु**

त एवेति ॥ रूढत्वयौगिकत्वे एवेत्यर्थः । अन्यथा रूढत्व-यौगिकत्वे एव नामलिङ्गत्वे इत्यनङ्गीकृत्य धर्मधर्मिवाचित्वे एव नामलिङ्गत्वे इत्यङ्गीकारे ॥ अन्तर्याम्यादिशब्दानामिति ॥ लिङ्गात्मकानामिति शेषः ॥ आनन्दादि-शब्दानामिति ॥ नामात्मकानामिति शेषः । ननु रूढत्वयौगिकत्वे एव नामलिङ्गत्वे इत्यस्तु । तथापि प्रकृते किमायातमित्यत आह ॥ स चेति ॥ अन्यथेति ॥ अन्यत्र-प्रसिद्धत्वाविशेषेऽपि नामलिङ्गत्वभेदेनैव पादभेदाङ्गीकारे उभयत्र प्रसिद्धशब्दानामन्यत्रैव-प्रसिद्धशब्दनां च नामलिङ्गभेदेन भिन्नत्वात् तत्रापि पादभेदः स्यादिति भावः । तत्क्रमः पादक्रमः ॥ महामल्लेति ॥ अनेकेषु क्षुद्रेषु सत्स्वपि यथा महामल्लचाणूरादीनामेव भङ्गः कृत इत्यर्थः ॥ सोपानेति ॥ प्रथममल्पं सोपानम् अनन्तरं स्थूलमिति अभिप्रेत्येदमुक्तम् । टीकोक्तं सर्वमनुपपन्नमित्याह ॥ अन्यत्रप्रसिद्धानामित्यादिना ॥

### **पाण्डुरङ्गि**

एवं चतुर्विधशब्दानामपि साङ्कर्यमुपपाद्य नामात्मकत्वलिङ्गात्म-कत्वाभ्यामपि तेषां भेदकथनमयुक्तमिति वक्तुमाह ॥ किञ्चेति ॥ टीकायां धर्मिवाचित्वं नामत्वमित्यभिप्रेतत्वादित्यतष्टीकावाक्यद्वयमन्यथा योजयति । धर्मविशिष्टेत्यादि ॥ ननु तथाप्येतत्पादीयटीकायां रूढत्वयौगिकत्वरूपनामत्वलिङ्गत्वयोः कथमभिसंहितत्वमित्यत आह ॥ अत्रापीति ॥ एतत्पादीयटीकायामित्यर्थः । ते एव रूढत्वयौगिकत्वे एव । टीकाया यथास्थितार्थपरत्वे बाधकाभावादन्यत्र तात्पर्यकल्पनमनुचितमित्यत आह ॥ अन्यथेति ॥ न च धर्मविशिष्टेत्यनेन यौगिकत्वरूपलिङ्गत्वलाभः कथम् । घटशब्दस्य घटत्वविशिष्टघटवाचकत्वे यौगिकत्वाभावादिति वाच्यम् । अत्र हि धर्मशब्देनावयव-व्युत्पत्तिलभ्यो गुणो विवक्षितः । गुणविशिष्टगुणिवाचकत्वं च न यौगिकत्वं विना लभ्यमिति यौगिकत्वरूपलिङ्गत्वमभिप्रेतमिति भावः ।

अस्त्वेवं सुधादिग्रन्थपर्यालोचनया नामलिङ्गभेदः । ततः किमित्यत आह ॥ स चेति ॥ रूढत्वयौगिकत्वाभ्यां भेद इत्यर्थः ॥ सर्वेषामपीति ॥ अन्यथा गुणपूर्णत्व-सिद्धिर्न स्यादिति भावः । ननु योगराहित्ये सति रूढत्वं नामत्वमिति न विवक्षितम् । किन्त्वापातप्रतीत्या रूढत्वमित्याशङ्क्य निषेधति ॥ न चेति ॥ तदसम्भवादिति ॥ अवयवार्थाप्रतीतिपूर्वकान्यार्थप्रतीत्यसम्भवादित्यर्थः ॥ न चेति ॥ न चान्नमयादि-शब्देष्वतिव्याप्तिः । तेषां यौगिकत्वेन रूढ्यभावादिति वाच्यम् । तेषामपि कोशेषु रूढेः सत्वादिति भावः ॥ केवलेति ॥ रूढिरहितेत्यर्थः ॥ सर्वेषामिति ॥ तथा च द्वितीयमसम्भवीति भावः ।

ननु केवलशब्देन रूढिमात्रराहित्यं न विविक्षितम् । किन्तु लौकिकरूढिराहित्यम् । तथा च सर्वेषां शब्दानां ब्रह्मणि विद्वद्रूढौ विद्यमानायामपि लौकिकरूढिराहित्यस्य सत्त्वान्नासम्भवो लक्षणस्येति चेन्न । तथाप्यन्नमयादिशब्देष्वतिव्याप्त्यवारणात् । तेषां कोशेषु रूढेर्लोकसिद्धत्वाभावादिति भावः । अस्तु वा नामलिङ्गभेदः । तथाऽपि पादभेदो न युक्त इत्याह ॥ किञ्चेति ॥ अन्यथेति ॥ नामलिङ्गत्वरूपविरुद्धधर्मवत्त्वेन पाद-भेदाङ्गीकार इत्यर्थः ॥ नापि तत्क्रम इति ॥ अन्यत्र प्रसिद्धनामात्मकानां प्रथमपादे, लिङ्गात्मकानां तेषामेव द्वितीये, तृतीये नामलिङ्गात्मकानामुभयत्र प्रसिद्धानां, चतुर्थ उभयात्मकानामन्यत्रैव प्रसिद्धानामिति पादक्रमो नेत्यर्थः । महामल्लभङ्गेन वा स्यात्सोपानारोहणक्रमेण वा स्यात् । नाद्य इत्याह ॥ महामल्लेति ॥ न द्वितीय इत्याह ॥ सोपानेति ॥ फलितमाह ॥ अन्यत्रेति ॥ सर्वथेति ॥ उक्तन्याययोरन्यतर-न्यायाश्रयणेनापीत्यर्थः ।

