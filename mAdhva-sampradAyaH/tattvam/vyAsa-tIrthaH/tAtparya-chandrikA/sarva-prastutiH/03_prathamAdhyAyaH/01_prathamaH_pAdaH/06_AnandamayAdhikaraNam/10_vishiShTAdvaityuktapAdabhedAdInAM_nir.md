+++
title = "१० विशिष्टाद्वैत्युक्तपादभेदादीनां निरासः"

+++


## केचित्तु जन्मादिसूत्रे ब्रह्म कारणमेव..

**विशिष्टाद्वैत्युक्तपादभेदादीनां निरासः**

## **तात्पर्यचन्द्रिका**

केचित्तु जन्मादिसूत्रे ब्रह्म कारणमेव ब्रह्मैव कारणमित्यवधारणद्वयं विवक्षितम् । तत्र लक्षणेऽसम्भवरूपायोगव्यवच्छेदः प्रथमपादे, अतिव्याप्तिरूपान्ययोगव्यवच्छेद-स्त्रिपाद्यां, तत्राप्यस्पष्टजीवादिलिङ्गकानि वाक्यानि द्वितीये, स्पष्टजीवादिलिङ्गकानि तृतीये, तत्तत्प्रतिपादनच्छायानुसारीणि चतुर्थे, विचार्यन्ते इत्याहुः । तन्न । आद्य-पादेऽपि त्वन्मते ‘‘ईक्षतेर्नाशब्दम्’’ इत्यत्र प्रधानकारणतायाः ‘‘कामाच्च नानुमाना-पेक्षा’’ इत्यादौ जीवादिकारणतायाश्च निषिद्धत्वेनातिव्याप्तिपरिहारस्य तत्रापि सत्त्वात् । नन्वीक्षत्यधिकरणादौ ‘‘सदेव’’ इत्यादि वाक्यानां प्रधानपरत्वे तदैकार्थ्यात्सर्वाणि कारणवाक्यानि तथा । एवं च न ब्रह्म कारणमित्यादिः पूर्वः पक्षः । स चासम्भवपर्यन्त इति चेत् सदेवेत्यादिवाक्यानां ब्रह्मपरत्वे तदैकार्थ्या-त्सर्वाणि वाक्यानि तथा । एवं च न प्रधानादिकारणमिति सिद्धान्तः । स चातिव्याप्तिपरिहारपर्यन्त इत्यपि सम्भवात् । द्वितीयतृतीययोरपि पादयोः पूर्वपक्ष एवमसम्भवपर्यन्तताया वक्तुं शक्यत्वाच्च । यच्चोक्तं चिदचिद्विलक्षणं मूलकारणभूतं वस्तु प्रथमे प्रतिपाद्यते । अथ तस्य गुणविशेषास्त्रिपाद्यामिति । तत्र चिद-चिद्विलक्षणत्वं यदि कारणत्वेनैव तदाऽन्तर्ज्योतिरित्यादौ कारणत्वादन्यस्या-दित्यान्तस्थत्वज्योतिष्ट्वादेरुक्तेरन्तरित्यादेरप्याद्यपादान्तर्गतिर्न स्यात् । यदि तु गुणान्तरेणापि तदा त्रिपाद्या अप्याद्यपादान्तर्गतिः स्यात् ।

### **प्रकाशिका**

एवं भाष्यस्थान्यथाशब्दस्य चतुर्धाऽर्थमुपेत्याद्वैतिमतं निरस्य ‘‘भाष्यं चात्यर्थविस्तरम्’’ इत्युक्तेरर्थान्तरपरत्वमप्युपेत्य रामानुजमतनिरासपरत्वेनापि व्याख्यातु-माह ॥ केचित्त्विति ॥ एकार्थत्वे पादभेदः कुत इत्यत आह ॥ तत्रापीति ॥ त्रिपाद्या-मपीत्यर्थः ॥ जीवादीति ॥ जीवप्राणबुद्धिलिङ्गकानीत्यर्थः । अस्पष्टत्वं च जीवादौ स्वारस्येनानुपपद्यमानत्वं वाक्यान्तरे ब्रह्मलिङ्गतया निर्णीतत्वं वा । तद्विपरीतं स्पष्टत्वम् ॥ तत्तदिति ॥ जीवप्राणादिलिङ्गप्रतिपादनेत्यर्थः ॥ ईक्षतेरिति ॥ अधिकरणशरीरं तु प्रागुक्तम् ॥ कामाच्चेति ॥ ‘‘सोऽकामयत’’ इत्यारभ्य ‘‘इदं सर्वमसृजत’’ इति कामादेव सर्गश्रवणादस्यानन्दमयस्य सृष्टौ जीववन्नानुमानगम्यप्रकृत्यपेक्षाऽस्तीति प्रकृतिनिरपेक्ष-जगत्स्रष्टाऽऽनन्दमयः परमात्मा न जीव इत्युक्तेरिति भावः ॥ तथेति ॥ प्रधानपराणी-त्यर्थः । अन्यथाशब्दस्यार्थान्तरमुपेत्य तदुक्तं प्रमेयान्तरमपि निराह ॥ यच्चेति ॥ चेतनाचेतनविलक्षणमित्यर्थः । कारणत्वेनैवोभयविलक्षणं वस्तूच्यते धर्मान्तरेण वा । आद्य आह ॥ तत्रेति ॥ अन्तरिति ॥ ‘‘अन्तस्तद्धर्मे’’ति सूत्रे ‘‘ज्योतिश्चरणे’’त्यादावित्यर्थः । द्वितीय आह ॥ यदि त्विति ॥ त्रिपाद्यामप्युभयविधधर्माणामेवोक्तेरिति भावः ।

### **चन्द्रिकाबिन्दु**

अयोगव्यवच्छेद इति ॥ ब्रह्म कारणमेवेति प्रथमावधारणेन सूचित इति शेषः ॥ अन्ययोगव्यवच्छेद इति ॥ ब्रह्मैव कारणमिति द्वितीयावधारणेन सूचित इति शेषः ॥ तत्तत्प्रतिपादनच्छायेति ॥ यत्राधिकरणे यः पूर्वपक्षस् तत्तत्प्रतिपादनत्व-योग्यतावन्ति पदानीत्यर्थः । तत्रापि प्रथमपादेऽपि । ईक्षत्यधिकरणादावप्यतिव्याप्तिमुखेन कारणत्वस्यासम्भवपर्यन्ताक्षेप इत्याशङ्कते ॥ नन्विति ॥ इत्यपि सम्भवादिति । तथा च त्वदुक्तरीत्याऽतिव्याप्तिपरिहारस्यापि प्रथमपाद एव जातत्वेन त्रिपाद्या अनारम्भ एव स्यादिति भावः । कैश्चिदुक्तं पादभेदप्रकारान्तरमपि निराकरोति ॥ यच्चेति ॥ आद्यपादोक्तकारणत्वेनैव चिदचिद्वैलक्षण्यप्रतिपादनाभावादिति भावः ॥ त्रिपाद्या इति ॥ त्रिपाद्या अपि गुणान्तरेणैव वैलक्षण्यप्रतिपादकत्वादिति भावः ।

### **पाण्डुरङ्गि**

जन्मादिसूत्र इति ॥ सर्वं वाक्यं सावधारणमिति न्यायेनैतत्सूत्रस्य सावधारणत्वम् । एवं चैकस्यावधारणस्योभयत्रान्वय इति भावेनावधारणद्वयमित्युक्तम् । न त्ववधारणद्वयं कल्प्यमिति भावः । अस्त्वेवं ततः किमित्यत आह ॥ तत्रेति ॥ ननु तर्हि त्रिपाद्या भेदो न स्यादित्यत आह ॥ तत्रापीति ॥ तत्तत्प्रतिपादनच्छायानुसारीणीति ॥ स्पष्टतरपूर्वपक्षहेतुकानीत्यर्थः । एवं ह्यसम्भवपरिहारः प्रथमपादे अतिव्याप्तिपरिहार-स्त्रिपाद्यामित्युक्तं स्यात् । तच्चायुक्तम् । अतिव्याप्तिपरिहारस्य प्रथमपादेऽपि सत्त्वादित्याह ॥ तन्नेत्यादिना ॥

अतिव्याप्तिपरिहारस्याप्यसम्भव एव पर्यवसानमित्याशङ्कते ॥ नन्विति ॥ तदैकार्थ्या-दिति ॥ सदैवेत्यादेः प्रधानवाक्यत्वादिति भावः ॥ तथेति ॥ प्रधानकारणत्वप्रतिपादका-नीत्यर्थः । अतिव्याप्तिपर्यन्तत्वासम्भवे ह्यसम्भवपर्यन्तत्वं वक्तव्यम् । न चैवम् । उक्तरीत्या तत्सम्भवस्य समर्थितत्वादित्याह ॥ सदेवेत्यादीति ॥ तथेति ॥ सर्वाणि कारणवाक्यानि ब्रह्मणः कारणतापराणीत्यर्थः । ननु प्रथमपादेऽतिव्याप्तिपरिहारस्याल्पत्वात् प्रायेणा-सम्भवपरिहारस्य कृतत्वेन प्रायिकत्वात्पादव्यवस्था स्यादेवेत्यत आह ॥ द्वितीयतृतीय-योरिति ॥ तथा च तयोरतिव्याप्तिपरिहारकत्वं न स्यात् । वैपरीत्यमेव स्यादिति भावः ॥ एवमसम्भवपर्यन्ताया इति ॥ अस्पष्टजीवादिवाक्यानां प्रधानपरत्वे सर्वेषामपि वाक्यानां प्रधानपरत्वमेव स्यान्न ब्रह्मपरत्वमित्यसम्भवपर्यन्ताया इत्यर्थः । न न्वसम्भवपरिहारः प्रथमेऽतिव्याप्तिपरिहारस्त्रिपाद्यामित्यस्यायमर्थः । असम्भवे परिहृते हि मूलकारणं सिध्य-तीति तदेव प्रथमप्रतिपाद्यम् । अतिव्याप्तिपरिहारे सति गुणविशेषे सति सिद्धिर्भवतीति गुणविशेषप्रतिपादनं त्रिपाद्यामिति नसाङ्कर्यमित्येतत्पराभिप्रेतं दूषयितुमनुवदति ॥ यच्चोक्तमिति ॥ चिदचिद्विलक्षणमिति ॥ जडजीवविलक्षणमित्यर्थः । अत्र चिद-चिद्विलक्षणत्वं कारणत्वेनैव वा गुणान्तरेण वा । नाद्य इत्याह ॥ तदेति ॥ द्वितीयं दूषयति ॥ यदि त्विति ॥ त्रिपाद्या अपीति ॥ त्रिपाद्यामवान्तरपादभेदवदाद्य-पादस्यापि भेदो भविष्यतीति चेन्न । अनुपदमेव दूष्यत्वादिति भावः ।

------------------------------------------------------------------------

यच्चोक्तमस्पष्टजीवादिलिङ्गकानि..

## **तात्पर्यचन्द्रिका**

यच्चोक्तमस्पष्टजीवादिलिङ्गकानि वाक्यानि द्वितीय इत्यादि तच्चायुक्तम् । द्वितीयेऽपि मनोमयत्वप्राणशरीरत्वादेरत्तृत्वस्य च मनः प्राणादियुक्ते भोक्तरि जीवे तथा कर्मफलभेक्तृत्वस्य भोक्तृजीवसाहित्येन ब्रह्मणीव बुद्धौ प्राणे वा । तथा ‘‘यस्य पृथिवी शरीरम्’’ इति शरीरित्वसाहित्येन श्रुतान्तर्यामित्वादेश्च जीवे स्पष्टत्वात् । ननु मनोमयत्वादिकं शुद्धेन मनसा ग्राह्यत्वादिकम् । अत्तृत्वं च संहर्तृत्वम् । तच्च जीवेऽनुपपन्नत्वादस्पष्टमिति चेन्न । मनोमयत्वादेरेवंरूपत्वस्य पूर्वपक्षिणाऽनङ्गी-कृतत्वेनापाततो जीवादिष्वेव स्पष्टत्वात् । सिद्धान्तदशायां च जीवेऽनुपपत्तेः सर्वसाधारण्यात् ।

ननु मनोमयत्वं न मनःसम्बन्धमात्रम् । तस्य जीवत्वासाधकत्वात् । किन्तु मनःकरणकत्वम् । तच्च तस्मिन्वाक्ये न स्पष्टमिति चेन्न । मनस्सम्बन्धमात्रोक्तावपि तस्य करणत्वप्रसिध्द्या तथैव सम्बन्धसिद्धेः । न हि चक्षुष्मच्छब्देन तत्संयुक्त-स्याकाशादेः प्रतीतिः । ननु ‘‘मनोमयः प्राणशरीरनेता’’ इत्यादौ वाक्यान्तरे मनोमयत्वादिकं ब्रह्मणि प्रसिद्धमिति जीवादावस्पष्टमिति चेन्न । तृतीयेऽपि द्युभ्वा-द्यायतनत्वस्यापि ‘‘एको दाधार भुवनानि विश्वा’’ इत्यादौ वाक्यान्तरे ब्रह्मणि प्रसिद्धेः । तत्र जायमानत्वादिलिङ्गं जीवे प्रसिद्धं चेदत्रापि ‘‘एष म आत्माऽन्त-र्हृदये’’ इत्यर्भकौकस्त्वमपि जीवे प्रसिद्धम् । प्रत्युत तृतीये द्युभ्वाद्यायतनत्वं स्वरूपेण ‘‘अमृतस्यैष सेतुः’’ इत्यादिब्रह्मलिङ्गसन्निधानेन च तथा पूर्णत्वरूपं भूमत्वमपि स्वरूपेण ‘‘यत्र नान्यत्पश्यति’’ इत्यादिब्रह्मलिङ्गसन्निधानेन च तथाऽक्षरत्वमपि ‘‘अक्षरस्य प्रशासने गार्गि सूर्याचन्द्रमसौ विधृतौ तिष्ठतः’’ इत्यादिब्रह्मलिङ्ग-सन्निधानान्न जीवादौ स्पष्टम् । तत्तत्प्रतिपादनच्छायानुसारिणोऽपि न परस्परविरुद्ध-स्पष्टास्पष्टजीवादिलिङ्गकवाक्यबहिर्भावः ।

### **प्रकाशिका**

त्रिपाद्यामप्यवान्तरपादोपाधिं प्रागुक्तं निराह ॥ यच्चेति ॥ ‘‘सर्वत्र प्रसिद्धे’’ति नये ‘‘मनोमयः प्राणशरीरो भारूपः’’ इति वाक्ये, अत्तेति नये ‘‘यस्य ब्रह्म च क्षत्रम्’’ इति वाक्य इति भावः ॥ प्राणे वेति ॥ स्पष्टत्वादित्यन्वयः । अत्र दृष्टान्तोक्तिस्तु, साहित्येन स्पष्टत्वं नाभिप्रेतमिति शङ्काव्युदासाय ब्रह्मणि स्पष्टत्वस्य तथैव भाषितत्वादिति वक्तुम् ॥ यस्येति ॥ अन्तर्यामिनयवाक्य इत्यर्थः । उक्तदोषमध्ये क्वचिदुद्धारमाशङ्कते ॥ नन्विति ॥ मनोमयत्वादेरेवमर्थोक्त्या जीवेऽस्पष्टत्वोक्तिः । किं पूर्वपक्षरीत्याऽथापातदृष्ट्योत सिद्धान्तदिशेति विकल्प्याद्यस्यायोगेन द्वितीये वाच्ये तत्र स्पष्टत्वमेवेत्याह ॥ मनोमयत्वादेरिति ॥ अनङ्गीकृतत्वेनेति ॥ अन्यथा पूर्वपक्षानुदया-दित्यर्थः ।

तृतीयं निराह ॥ सिद्धान्तेति ॥ सर्वलिङ्गसाधारण्यादस्पष्टान्येव सर्वाणि स्युरित्यर्थः ॥ जीवत्वेति ॥ गगनादावपि भावादिति भावः । ननु द्युभ्वाद्यायतनत्वस्य स्वरूपेण जीवेऽस्पष्टत्वेऽपि जीवे प्रसिद्धलिङ्गसाहित्यात्तत्र स्पष्टमेवेत्याशङ्क्याह ॥ तत्रेति ॥ ‘‘स एषोऽन्तश्चरते बहुधा जायमान’’ इत्युक्तमित्यर्थः ॥ अर्भकौकस्त्वमिति ॥ तथा च तत्साहित्यान्मनोमयत्वमपि जीवे स्पष्टं स्यादिति भावः । तृतीयपादोपाधिमपि निराह ॥ प्रत्युतेति ॥ जीवलिङ्गसाहित्येन जीवे स्पष्टत्वोक्तौ द्वितीयपादसाङ्कर्यमात्रमित्येवं नेत्यर्थः । चतुर्थपादोपाधिमप्यपाकरोति ॥ तत्तत्प्रतिपादनेति ॥ च्छायानुसारिणोऽपि वाक्यस्येति शेषः ॥ परस्परेति ॥ स्पष्टलिङ्गप्रतिपादकत्वं वाऽस्पष्टलिङ्गप्रतिपादकत्वं वा भवेत् । विरोधेन तृतीयप्रकाराभावात् । तथा च तदुभयविधवाक्यविचारः प्रागेव कृत इति भावः ।

### **चन्द्रिकाबिन्दु**

जीवसाहित्येनेति ॥ छत्रिन्यायेनेति भावः । बुद्धिप्राणयोरुभयोरपि पूर्वपक्षे निरसनीयत्वेन परेणोक्तत्वात्तदभिप्रायेण बुद्धौ प्राणे वेत्युक्तम् । पूर्वपक्षाभिमत- प्रकारेणैव लिङ्गानां स्पष्टत्वं वक्तव्यम् । तेन च प्रकारेण स्पष्टत्वं मनोमयत्वादावस्त्येव । सिद्धान्तानुसारिप्रकारेण स्पष्टत्वविवक्षायां सर्वजीवलिङ्गानामस्पष्टत्वमेव स्यात् । सिद्धान्ते सर्वलिङ्गानां ब्रह्मनिष्ठत्वादित्यभिप्रेत्य परिहारमाह ॥ मनोमयत्वादेरित्यादि । न स्पष्ट-मिति ॥ जीव इति शेषः ॥ तथैव करणत्वेनैव ॥ न हीति ॥ किन्तु ज्ञानकारणीभूत-चक्षुष्मानित्येव प्रतीतिरिति भावः । जीवेऽस्पष्टत्वं नाम ब्रह्मणि प्रसिद्धत्वमेवेत्यभिप्रेत्य शङ्कते ॥ नन्विति ॥ ननु जीवे प्रसिद्धलिङ्गसाहचर्येण जीवे आनीतं लिङ्गं जीवे स्पष्ट-लिङ्गमुच्यते । तच्च जायमानत्वलिङ्गसाहचर्येण जीवे प्रसिद्धमनोमयत्वादावेवास्तीत्या-शङ्क्याह ॥ तत्र जायमानत्वेति ॥ अत्रापि तृतीयपादीयद्युभ्वाद्यायतनत्वादावपि । तृतीयपादसमन्वेतव्यानां लिङ्गानां स्वरूपेण ब्रह्मलिङ्गसन्निधानेन च जीवादावस्पष्टत्व-मुपपादयति ॥ प्रत्युतेति ॥ न परस्परेति तृतीयप्रकाराभावादिति भावः ।

### **पाण्डुरङ्गि**

प्रथमस्य द्वितीयतृतीयपादाभ्यां साङ्कर्यमुक्त्वा द्वितीयतृतीययोरपी-दानीमन्योन्यसाङ्कर्यमाह ॥ यच्चोक्तमिति ॥ बुद्धौ प्राणे वेति ॥ भोक्तृप्राणसाहित्येन बुद्धौ भोक्तृत्वस्य सम्भवादिति भावः । नन्वत्र मनोमयत्वं न मनोविकारत्वम् । येन स्पष्टत्वं स्यात् । किन्तु शुद्धेन मनसा ग्राह्यत्वम् । तथा अत्तृत्वमपि न क्षुन्निवारकभक्षयितृत्वम् । किन्तु संहर्तृत्वम् । तथा कर्मफलभोक्तृत्वमपि न कर्मफलभोगमात्रं किन्तु तन्नियामकत्वम् । एवं शरीरित्वमपि न शरीराधिष्ठातृत्वम् । किन्तु नियामकत्वम् । तथा च निरुक्तानां जीवेऽस्पष्टत्वान्न तृतीयेन साङ्कर्यमस्येत्याशयेन शङ्कते ॥ नन्विति ॥ मनोमयत्वादे-रिति ॥ तथा चैतादृशनिर्वचने पूर्वपक्षानुत्पादनमेव स्यादिति भावः । सिद्धान्तरीतिमनु-सृत्यैवमस्पष्टत्वमुक्तमिति न पूर्वपक्षानुदय इत्यत आह ॥ सिद्धान्तदशायामिति ॥ मन-स्सम्बन्धमात्रोक्तावपीति ॥ सामान्यतः सम्बन्धमात्र उक्तेऽपि सम्बन्धान्तरस्यासम्भवा-त्करणत्वपर्यवसानमिति भावः । ननु सामान्यतो मनःसम्बन्धवानित्युक्ते करणत्व एव पर्यवसानं क्व दृष्टमित्यत आह ॥ न हीति ॥ किन्तु चक्षूरूपकरणत्वमेव प्रतीयत इति भावः ।

ननु विषयवाक्ये स्पष्टत्वास्पष्टत्वे न विवक्षिते । किन्तु वाक्यान्तरे ब्रह्मपरतयाऽ-निर्णीतत्वमेवास्पष्टत्वं विवक्षितम् । मनोमयत्वादिकं च तादृशमित्याशयेन शङ्कते ॥ नन्विति ॥ तृतीयेऽपीति ॥ तथा च तत्र समन्वेतव्यद्युभ्वाद्यायतनत्वस्यास्पष्टत्वेन द्वितीये समन्वेतव्यत्वापत्तेरिति भावः । ननु तृतीये समन्वेतव्यं द्युभ्वाद्यायतनत्वं नास्पष्टम् । जायमानत्वादिलिङ्गसाहित्येन स्पष्टत्वादित्यत आह ॥ तत्रेति ॥ अत्रापीति ॥ अर्भकौकस्त्वादिलिङ्गसाहित्येन सर्वगतत्वस्यापि जीवादौ स्पष्टत्वं स्यादिति भावः ।

किञ्च द्युभ्वाद्यायतनत्वापेक्षया मनोमयत्वादेरस्पष्टत्वाभावेन तस्य तृतीय एव समन्वेतव्यत्वम् । न तु द्वितीये । न च तस्य कथं स्पष्टत्वमिति वाच्यम् । स्वरूपेण ब्रह्म-लिङ्गसाहित्येन वाऽन्यत्रास्पष्टत्वादित्याह ॥ प्रत्युतेति ॥ चतुर्थपादार्थमपि दूषयति ॥ तत्तदिति ॥ तत्प्रतिपादनच्छायानुसारिणा न स्पष्टत्वलिङ्गत्वम् । येन स्पष्टलिङ्ग-समन्वयप्रतिपादकद्वितीयेऽन्तर्भावः । नाप्यस्पष्टलिङ्गानि । येन तृतीयेऽन्तर्भावः । किन्तूभयविलक्षणानि । तथा च न कोऽपि दोष इत्यत उक्तं परस्परेति ॥ परस्पर-विरुद्धयोरन्यतरनिषेधस्यान्यतरविधिनान्तरीयकत्वेनोभयवैलक्षण्यस्य व्याहतत्वादिति भावः ।

