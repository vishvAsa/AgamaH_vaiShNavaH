+++
title = "१३ आनन्दमयशब्दस्य तत्वप्रदीपदिशा लिङ्गमुखेन पादान्तर्भावः"

+++


## तत्वप्रदीपे तु ‘‘आनन्दमयाधिकरणे लिङ्गविचारात्’’ ..

**आनन्दमयशब्दस्य तत्वप्रदीपदिशा लिङ्गमुखेन पादान्तर्भावः**

## **तात्पर्यचन्द्रिका**

तत्वप्रदीपे तु ‘‘आनन्दमयाधिकरणे लिङ्गविचारात्’’ इत्यानन्दमयादेर्लिङ्गत्व-मेवोक्तम् । तदनुसारेण ‘‘आनन्दमयनाम्नः’’ इति टीकायामानन्दमयनामशब्द आनन्दादिनामपरो वा योज्यः । तथा चानन्दादिनामसमन्वयस्यापीह समर्थना-त्फलतः पादसङ्गतिः । यथा पूर्वतन्त्रे पौर्णमास्यधिकरणस्य मुखतो विद्वद्वाक्य-मनुवादकमिति व्युत्पादकत्वेऽपि करणेतिकर्तव्यताभेदस्य फलितत्वेन फलतो भेदलक्षणसङ्गतिः । यथा चात्रैव शास्त्रे ‘‘असदिति चेत्’’ इत्यधिकरणस्य मुखतः श्रुत्यविरोधव्युत्पादकत्वेऽपि फलतो युक्त्यविरोधव्युत्पादकत्वाद्युक्तिपादसङ्गतिः । यथा चान्तरधिकरणस्य मुखतो लिङ्गसमन्वयव्युत्पादकत्वेऽपि फलतो नामसमन्वय-व्युत्पादकत्वान्नामपादसङ्गतिस् तद्वत् । यद्यप्यानन्दादिनामसमन्वय उक्ते आनन्दमयादिलिङ्गसमन्वयोऽप्यर्थात्सेत्स्यति । पादसङ्गतिश्च स्वरसा भवति । तथाप्यानन्दमयोदाहरणे विकारशब्दादिपूर्वपक्षबीजस्य तद्योगमित्यादिसिद्धान्तहेतोश्च सत्त्वाल्लिङ्गस्य मुखतः कीर्तनमिति ॥

### **प्रकाशिका**

योज्य इति ॥ ‘‘आनन्दमयनाम हि’’ इत्यनुव्याख्यानमपि यौगिक-नामाभिप्रायं व्याख्येयमिति भावः । ‘‘आनन्दादिगुणवाचिनामानन्दमयादिगुणिवाचिनां शब्दानां समन्वयसिद्ध्यर्थमानन्दमयाधिकरणे लिङ्गविचारात्’’ इति तत्वप्रदीपोक्तामेव सङ्गतिमाह ॥ तथा चेति ॥ यथेति ॥ उक्तमधिकरणशरीरमाद्यसूत्रे । अस्याधिकरणस्य रूपालाभेन स्वतन्त्रयागविधायकत्वासम्भवादाग्नेयादित्रिकत्रिकानुवादकं विद्वद्वाक्यमिति मुखतो व्युत्पादनार्थत्वेऽपि षड्यागाः करणं समिदादिस्त्वितिकर्तव्यतेति भेदस्य फलतो लाभाद्यथा कर्मभेदपराध्यायान्तर्भावस्तथाऽत्रापि नामसमन्वयस्य फलतो लाभादत्रान्तर्भाव इत्यर्थः । अत्र कश्चिदभ्यासप्रमाणापन्नभेदापवादकतया मुखत एव सङ्गतिसम्भवात् कथं फलतस्सङ्गत्युक्तिः । सापवादकस्यैव भेदशेषप्रयुक्त्यादेस्तत्तदध्यायार्थत्वात् । अन्यथा तत्र तत्र ‘‘इष्ट्यर्थमग्न्याधेयम्’’ ‘‘पदकर्माप्रयोजकम्’’ इत्याद्यधिकरणानामसङ्गत्यापत्तेः । कथं चानेनाधिकरणेन करणेतिकर्तव्यताभेदसिद्ध्युपन्यासः । तस्याग्नेयादिवाक्येषु द्रव्यदेवता-द्यनेकगुणरूपगुणप्रमाणाधीनत्वात् । किं त्वाग्न्येयादीनां समिदादीनां चाङ्गाङ्गिभावो लभ्यते । न चायमेवाध्यायार्थः । तृतीयाभेदापत्तेरिति । तन्न । फलतो लभ्यायास्साक्षा-ल्लक्षणप्रतिपाद्यविषयायास्सङ्गतेरभ्यर्हितायास्सम्भव आपवादिक्यास्तस्या अनादरणीयत्वा-दित्याशयात् । करणेतिकर्तव्यताभावस्य भेदव्याप्ततया तदभिप्रायेण भेदफलत्वोक्ते-श्चेत्याद्यूह्यम् ॥

यथा चेति ॥ युक्तिपादे ‘‘असदिति चेन्न प्रतिषेधमात्रत्वात्’’ इति नये जग-त्कारणत्वं विष्णोर्युक्तमयुक्तं वेति संशये ‘‘यतो वा इमानि भूतानि’’ इत्यादि-कारणत्वश्रुतेः कारणं प्रलयेऽसद् वस्तुत्वात् कार्यवदित्यनुमानयुक्त्या ‘‘असदेवेदमग्र आसीत्’’ इत्यादिश्रुत्याऽसत्कारणत्ववादिन्या विरुद्धत्वादयुक्तमिति प्राप्ते असतो निषेधैकरूपस्य कर्तृत्वोपयोगिज्ञानादेरयोगेनासदेवेति श्रुतेः सदेवेत्याद्यनेकश्रुतिविरोधेन च विष्णुपरत्वादनुमानस्य निर्मूलत्वाद्युक्तं कारणत्वमिति तत्र यथा पूर्वपक्षिणा स्वोक्तानुमान-मूलतयोदाहृतश्रुत्यविरोधे मुखतो व्युत्पादिते युक्त्यविरोधः फलिष्यतीति तद्विचारस्य युक्तिविरोधपादेऽन्तर्भावो न तु श्रुत्यविरोधपादे तथेहापीत्यर्थः । उक्तं च तत्र भाष्ये ‘‘अर्थाद्युक्तिविरोधो निराक्रियते’’ इति । अन्तरङ्गदृष्टान्तमाह ॥ यथा चान्तरिति ॥ स्पष्टमेतदुत्तरत्र । लिङ्गसमन्वयपक्षमाक्षिप्याह ॥ यद्यपीति ॥ शब्दादीत्यादिपदेन पुच्छब्रह्मत्वादि ग्राह्यम् । तद्योगमिति । अस्मिन् प्रकरणे, अस्य हिरण्यगर्भादि जीवस्य तद्योगं तेनानन्दमयेन सम्बन्धम् । ‘‘एतमानन्दमयमात्मानमुपसङ्क्रामति’’ इत्यादिश्रुति-श्शास्तीत्युक्तानन्दमययोगादि-हेतोरित्यर्थः । इत्यादीत्यादिशब्देन हेतुव्यपदेशादि ।

### **चन्द्रिकाबिन्दु**

योज्य इति ॥ आनन्दमये नाम आनन्दमयनामत एतच्चानन्द-मयादिनामैव तस्येति योज्य इत्यर्थः । आनन्दमयोऽभ्यासदिति सूत्रं तु लिङ्गात्मका-नन्दमयशब्दसमर्थनार्थमेव । न चैवं पादासङ्गतिः, आनन्दमयत्वाख्यलिङ्गसमन्वयेन तत्र श्रुतानेकानन्दादिनाम्नामपि समन्वयसिद्धेः फलतः पादसङ्गतिरिति भावः ॥

यथा पूर्वतन्त्र इति ॥ पौर्णमास्याधिकरणे ‘य एवं विद्वान् पौर्णमासीं यजते’ य एवं विद्वानमावास्यां यजते’ इति विद्वद्वाक्यद्वयम् आग्नेयाद्यनुवादकं वा अपूर्वकर्मविधायकं वेति विचार्य अनुवादकमेवेति समर्थितम् । तत्र विद्वद्वाक्यस्य विधायकत्वे त्रिकद्वयानुत्पत्त्या ‘‘दर्शपूर्णमासाभ्यां स्वर्गकामो यजेत’’ इति वाक्यं प्रयाजादिविद्वद्वाक्यविहितप्राकरणिक-सर्वकर्मानुवादेन स्वर्गफलसम्बन्धबोधकं स्यात् । तथा चाङ्गप्रधानभेदो न सिद्ध्येत् । विद्वद्वाक्यस्यानुवादकत्वे तु आग्नेयाद्यनुवादकतैव भवति । तेषाममावास्यादिकसम्बन्धि-तयोत्पन्नत्वात् । विद्वद्वाक्येऽपि पौर्णमास्यादिकालश्रवणात् । एवं च विद्वद्वाक्यद्वयेन त्रिकद्वयोत्पत्तौ सत्यां दर्शपूर्णमासाभ्यामिति त्रिकद्वयानुवादेनाग्नेयादीनामेव फलसम्बन्धे बोधिते फलवत्सन्निधाविति न्यायेन प्रयाजादीनामङ्गत्वसिद्धौ करणेतिकर्तव्यताभेदः सिद्धो भवति । एवं च मुखतोऽनुवादकत्वविचारात्मकत्वेऽपि तस्याधिकरणस्य फलतो भेदलक्षणसङ्गतिरिति भावः । शाखान्तरीयदृष्टान्तमुक्त्वा एतच्छाखास्थदृष्टान्तमाह ॥ यथा चेति ॥ अत्यन्तरङ्गतया एतत्पादीयदृष्टान्तमाह ॥ यथा चेति ॥ नन्वत्र नाम-समन्वयो यद्यभिप्रेतस् तर्हि सूत्रकारेण लिङ्गात्मकानन्दमयनामग्रहणमयुक्तमित्यत आह ॥ तथापीति ॥

### **पाण्डुरङ्गि**

आनन्दमयादिशब्दानामुभयात्मकत्वमाश्रित्य पादान्तरसङ्गतत्वेऽप्याद्य-पादे निवेशस्समर्थितः । इदानीं पक्षान्तरमाश्रित्य समन्वयकथनमयुक्तम् । तत्वप्रदीपे आनन्दमयाधिकरणे लिङ्गविचारादित्यानन्दमयत्वस्य लिङ्गत्वेन समन्वयोक्तेरित्यत आह ॥ तत्वप्रदीपे त्विति ॥ न च लिङ्गत्वे सति नामत्वस्य स्वीकृतत्वाल्लिङ्गत्वकथनं न विरुद्ध-मिति वाच्यम् । उभयात्मकत्वे सत्यसाधारण्येन लिङ्गत्वकथनस्यायुक्तत्वादिति भावः । विरोधपरिहारः कथमित्यत आह ॥ तदनुसारेणेति ॥ लिङ्गसमन्वयपरश्चेत्पादासङ्गति-रित्यत आह ॥ तथा चेति ॥ ननु फलतः पादसङ्गत्युक्तिरयुक्ता । ‘‘शब्दानां प्रथमे पादे गुणसामान्यवाचिनाम् । गुणवाचिनां च प्रथमम्’’ इत्यनुव्याख्याने गुणवाचकशब्द-समन्वयस्योक्तत्वेन नामसमन्वयस्योक्तत्वादिति चेन्न । तथापि सूत्रकारेण मुखतोऽ-नुक्तत्वादित्याशयेन फलत इत्युक्तत्वान्न विरोध इति भावः । ननु तदर्थस्य मुखतोऽनुक्त-त्वेऽपि फलतस्तदर्थस्योक्तत्वेन सङ्गतिः कुत्राप्यदृष्टेत्यत आह ॥ यथेति ॥ पौर्णमास्यधि-करणस्य ‘‘य एवं विद्वान्पौर्णमासीं यजते’’ इत्यादिविद्वद्वाक्यं षड्यागानुवादक-मित्यर्थव्युत्पादकत्वेन कर्मभेदव्युत्पादकत्वाभावादसङ्गतिरिति प्राप्ते मुखतोऽनुवादकत्वेऽपि फलतः करणेतिकर्तव्यताभेदप्रतिपादकत्वाद्द्वितीयाध्यायसङ्गतिर्यथेत्यर्थः । ननु तर्ह्यानन्दो-भ्यासादित्येव सूत्रं कर्तव्यम् । एवं सति सूत्रस्याल्पाक्षरताऽपि भवति । न चैवं लिङ्ग-समन्वयः कथमिति वाच्यम् । तस्यार्थादेव सिद्धेः। आनन्दनामसमन्वयस्य मुखतो व्युत्पादनेन पादसङ्गतेः स्वरसत्वादित्याशङ्क्य निराकरोति ॥ यद्यपीत्यादिना ॥

