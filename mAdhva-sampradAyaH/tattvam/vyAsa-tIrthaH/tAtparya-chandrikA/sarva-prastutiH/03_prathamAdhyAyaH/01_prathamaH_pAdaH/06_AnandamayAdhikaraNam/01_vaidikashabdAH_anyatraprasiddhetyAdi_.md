+++
title = "०१ वैदिकशब्दा अन्यत्रप्रसिद्धेत्यादि चतुर्विधाः"

+++


## वैदिकाः शब्दास्तावच्चतुर्विधाः

॥ श्री वेदव्यासाय नमः ॥

**श्रीब्रह्मण्यतीर्थश्रीपादशिष्यश्रीव्यासतीर्थविरचिता**

## **तात्पर्यचन्द्रिका**

**प्रथमाध्यायस्य प्रथमः पादः**

**वैदिकशब्दा अन्यत्रप्रसिद्धेत्यादि चतुर्विधाः**

॥ ॐ आनन्दमयोऽभ्यासात् ॐ ॥

वैदिकाः शब्दास्तावच्चतुर्विधाः । अन्यत्रैव प्रसिद्धा उभयत्रप्रसिद्धा अन्यत्र-प्रसिद्धास्तत्रप्रसिद्धा इति । नन्वन्यत्रैव प्रसिद्धवत्तत्रैव प्रसिद्धा अपि पृथग्वाच्याः । न च ‘‘तत्र’’ इत्यनेन तत्रैवेति विवक्षितम् । अन्यथा तत्रापीति विवक्षापत्त्योभयत्र प्रसिद्धेष्वन्तर्भावः स्यात् । अत एव तत्रप्रसिद्धाः, सुधायां ‘‘ब्रह्मण्येव प्रसिद्धाः’’ इति निर्दिष्टा इति वाच्यम् । तथात्वेऽन्यत्रैव प्रसिद्धानां पार्थक्यायोगात् । ननु लोकतोऽन्यत्रैव प्रसिद्धा अन्यत्रप्रसिद्धाः, श्रुत्यादिभिरन्यत्रैव प्रसिद्धास्त्वन्यत्रैव प्रसिद्धा इति भेदः । अत एव ‘‘श्रुतिलिङ्गादिभिरन्यत्रैव प्रसिद्धानाम्’’ इति चतुर्थपादे भाष्यम् ।

अत्र च प्रत्यधिकरणं ‘‘लोकतोऽन्यत्रप्रसिद्धानाम्’’ इति टीका च । तत्र-प्रसिद्धानां तत्रैव प्रसिद्धानां चा(वा)व्युत्पाद्यसमन्वयत्वेनाभेदविवक्षेति चेन्न । अन्यत्र प्रसिद्धत्वेनाभिमतस्यानन्दमयादिनाम्नोऽन्यस्मिन्नर्थविशेषे सर्वगतत्वान्तर्यामित्वादि-लिङ्गात्मकशब्दजातस्याप्यन्यत्राऽऽदित्यादौ इन्द्राकाशादिशब्दानामिन्द्रादाविव लोकतोऽप्रसिध्द्याऽन्यत्रप्रसिद्धत्वाभावापातात् । प्रत्युतादित्यादिश्रुत्यादिना सर्वगतत्वादेरन्यत्रप्रसिद्धेर्वक्ष्यमाणत्वेनावरत्वादिलिङ्गेनान्यत्रैव प्रसिद्धाव्यक्तादि-शब्दानामिवान्यत्रैव प्रसिद्धता स्यात् । यथा च सर्वगतत्वादेरन्यत्रप्रसिद्धिसाधका-दित्यादिश्रुतिर् अन्तर्यामित्वादेरन्यत्र प्रसिद्धिसाधकशरीरित्वादिलिङ्गं च लोकतोऽ-न्यत्रप्रसिद्धं तथाऽव्यक्तादिशब्दस्यान्यत्रप्रसिद्धिसाधकमवरत्वादिलिङ्गमपि लोकतोऽ-न्यत्र प्रसिद्धमेव ।

**श्री राघवेन्द्रतीर्थविरचिता प्रकाशिका**

### **प्रकाशिका**

एतदध्यायसाफल्योक्तिपरां ‘‘अथ ब्रह्मस्वरूपनिरूपणे’’ इत्यादिटीकां ‘‘समन्वयसूत्र- प्रतिज्ञातसमन्वयहेतौ’’ इत्यादिनाऽग्रे विवरिष्यंस्तर्ह्यध्यायस्य समन्वयरूपैकार्थत्वात्पाद-भेदः किंनिबन्धन इत्यतः समन्वयेऽप्यवान्तरभेदेनेति भावेन पादोपाधीन्वक्तुं प्रवृत्तां ‘‘शब्दास्तावच्चतुर्विधाः’’ इत्यादिटीकां प्रतीतानुपपत्तिनिरासेन समर्थयिष्यमाणोऽनुवदति । वैदिका इति ॥ वेदगता इत्यर्थः । ‘‘वैदिकाः शब्दाः’’ इति सुधोक्त्या टीकास्थ-शब्दपदस्य वैदिकशब्दपरत्वमुक्तं भवति । लोकवेदाधिकरणन्यायेन वैदिकानामेव लौकि-कत्वान्न ततो भेदः । भाषाशब्दा एवात्र व्यावर्त्यंत इति भावः । समन्वयस्तु त्रिविधा-नामेवेति तावच्छब्दः । टीकारीत्या व्युत्क्रमेण निर्देशः । ‘‘नन्विन्द्रादिशब्दानामन्यत्रैव प्रसिद्धानां विष्णौ समन्वयस्य प्रथमपाद एव सिद्धत्वाद्व्यर्थ इवायं पादः प्रतिभाति । न च तेषामन्यत्रैव प्रसिद्धत्वाभावः । तथा सति तृतीयवैयर्थ्यात् । अन्यत्रैवान्यत्रापीत्यतः प्रकारान्तराभावात्’’ इति चतुर्थपादीयशङ्काटीकां विवरीतुं चातुर्विध्यमाक्षिपति ॥ नन्विति ॥

‘‘ब्रह्मण्येव’’ इति सुधानुरोधाट्टीकास्थतत्रेत्यस्य तत्रैवेतिशङ्काव्याजेनोपपत्तिं वदन्नाह ॥ न च तत्रेति ॥ तथात्व इति ॥ ‘तत्र’ ‘तत्रैव’ इत्यनयोरभेदेऽन्यत्रप्रसिद्धानामन्यत्रैव प्रसिद्धानां च भेदो न स्यात् । अन्यथाऽन्यत्रापीति विवक्षापत्त्योभयत्र प्रसिद्धेष्वन्तर्भावः स्यादित्यर्थः । चतुर्थपादीयपरिहारटीकोक्तसमाधिविशेषविवक्षया समर्थयिष्यमाणो यथाश्रुतमाशङ्क्य निषेधति ॥ नन्विति ॥ इन्द्राकाशादिशब्दानामिन्द्रादिष्वेव लोकतोऽव-गतेर् अव्यक्तादिशब्दानामवरत्वादिलिङ्गादिनाऽन्यगतत्वस्यैव प्रतीतेश्चेति भावः ॥ सर्वगतत्वेति ॥ द्वितीयपादीयस्येत्यर्थः ॥ इन्द्रेति ॥ अन्तराद्यधिकरणोदाहरणाना-मित्यर्थः ॥ अन्यत्र प्रसिद्धत्वाभावेति ॥ तथा चान्यत्रप्रसिद्धलक्षणं तत्राव्याप्तमिति भावः । अन्यत्रैव प्रसिद्धानां लक्षणमतिव्याप्तमित्याह ॥ प्रत्युतेति ॥ आदिपदेनादितिश्रुत्यादिनाऽ-त्तृत्वादेरिति गृह्यते । ननु लिङ्गपादेऽन्यत्रैव प्रसिद्धिसम्पादकश्रुत्यादेर्लोकतोऽन्यत्र प्रसिद्धत्वं विवक्षितम् । अत एव टीकायां ‘‘लोकतोऽन्यत्र प्रसिद्धादित्यादिश्रुतिसहपठित-सर्वगतत्वलिङ्गे’’त्याद्युक्तमित्यत आह ॥ यथा चेति ॥

**श्रीसत्यप्रियतीर्थविरचितश् चन्द्रिकाबिन्दुः**

### **चन्द्रिकाबिन्दु**

अस्पृष्टदोषगन्धाय कल्याणगुणसिन्धवे ।

नमोनमो भक्तमुक्तिदायिने शेषशायिने ॥

तथात्व इति । अत्रापि ‘‘अन्यत्र प्रसिद्धाः’’ इत्यनेनान्यत्रापि प्रसिद्धानां विवक्षायाम् उभयत्र प्रसिद्ध्यन्तर्भावापत्त्या अन्यत्रैव प्रसिद्धा इत्यवश्यं वक्तव्यत्वादिति भावः ॥ अभेदविवक्षेति ॥ तत्रप्रसिद्धशब्दानां समन्वयस्यात्र व्युत्पाद्यत्वात्तद्भेदनिबन्धनपादभेद-स्याप्यत्राभावेन भेदविवक्षाभावान्नेत्यर्थः । ननु आनन्दमयादिनामात्मकशब्दस्य सर्वगत-त्वान्तर्याम्यादिलिङ्गात्मकशब्दस्य लोकतो ऽप्रसिद्धिरस्त्येवेति व्याप्तिः कस्मिंश्चिदर्थविशेषे आनन्दमयादिनाम्नः प्रसिद्धिरङ्गीकर्तव्या भवति । विकाराद्यर्थकमयडाद्यनुपपत्त्या भगव-द्व्यतिरिक्तयत्किञ्चिदर्थपरत्वस्यावश्यकत्वादित्यत आह ॥ इन्द्राकाशादिशब्दानामिति ॥ यथा इन्द्राकाशादिशब्दानां पुरन्दरभूताकाशादिपदार्थविशेषे लोकतः प्रसिद्धिरस्ति एव-मत्रापि आनन्दमयादिशब्दानामेकोऽर्थविशेषो न निर्णीत इति लोकतोऽन्यत्रप्रसिद्धत्वं नास्त्येवेति भावः । अनेन इन्द्रादिशब्देषु लोकतोऽन्यत्र प्रसिद्धेरस्तित्वकथनेनान्यत्र-प्रसिद्धत्वलक्षणस्य लोकतोऽन्यत्रप्रसिद्धत्वस्याव्याप्तिरेव कथ्यते नासम्भव इत्यपि सूचितं भवति । चतुर्थपादसमन्वेतव्यान्यत्रैवप्रसिद्धशब्दलक्षणस्य श्रुतिलिङ्गादिभिरन्यत्रैवप्रसिद्धस्य प्रथमद्वितीयपादसमन्वेतव्यान्यत्रप्रसिद्धेष्वतिव्याप्तिं दर्शयति ॥ प्रत्युतेति ॥

ननु यत्र कुत्रचित् स्थितश्रुतिलिङ्गादिभिरन्यत्रैवप्रसिद्धत्वमन्यत्रैवप्रसिद्धिलक्षणं, तच्च सर्वगतत्वादिलिङ्गात्मकशब्दे नास्त्येव । आदित्यादिश्रुतीनां विषयवाक्य एव सत्त्वेन यत्र कुत्रचिद्विद्यमानत्वाभावात् । तथा च नातिव्याप्तिरित्यत आह ॥ अवरत्वादीति ॥ तथा च नेदमन्यत्रैवप्रसिद्धशब्दलक्षणम् । अव्यक्तादिशब्दानां विषयवाक्यस्यावरत्वादिलिङ्गेनैवा-न्यत्रैव प्रसिद्धेस्सम्पादनात् । श्रुतिलिङ्गादिभिरन्यत्रैवप्रसिद्धशब्दलक्षणं वक्तव्यम् । तच्चाति-व्याप्तमेवेति भावः । ननु लोकरीत्याऽन्यत्रप्रसिद्धश्रुतिलिङ्गाभ्यामन्यत्रैवप्रसिद्धत्वमन्यत्र प्रसिद्धलक्षणम् । इदं च नाव्यक्तादिशब्देष्वित्याशङ्क्य तत्राप्यस्तीत्याह ॥ यथा चेति ॥

**पाण्डुरङ्गि केशवाचार्यविरचिता भावदीपिका**

### **पाण्डुरङ्गि**

नन्वस्मिन्नध्याये समन्वयरूपस्यैकस्यैवार्थस्य प्रतिपादनान्न पादभेदः सम्भवतीत्या-शङ्कानिरासार्थं टीकोक्तमवान्तरार्थमाक्षिप्य समाधातुमवान्तरार्थभेदमादावाह ॥ वैदिका इति । ‘‘तत्तु समन्वयात्’’ इत्यत्र संशब्दद्योत्यसकलशब्दसमन्वयो वैदिकानामेव शब्दानां नान्येषामिति वैदिका इत्युक्तम् । न केवलं शब्दानां चातुर्विध्यमेव कथ्यते किन्तु तत्समर्थनमपीति दर्शयितुं तावद् इत्युक्तम् ॥ नन्विति ॥ तथा च पञ्चविधा इति वक्तव्यम् । चातुर्विध्योक्तिरनुपपन्नेति भावः । चातुर्विध्योपपत्तिमाशङ्क्य परिहरति ॥ न चेति ॥ अन्यथेति ॥ तत्रेत्यनेन तत्रैवेत्यविवक्षायाम् । तत्रेत्यस्य तत्रैव तत्रापीति प्रकारद्वयाति-रिक्तप्रकाराभावादिति भावः । तत्रेत्यनेन तत्रैवेति विवक्षायां ज्ञापकमाह ॥ अत एवेति ॥ ‘‘तत्र प्रसिद्धाः’’ इत्यनेन तत्रैव प्रसिद्धानां विवक्षितत्वादेवेत्यर्थः । एकं सन्धित्सतोऽपरं प्रच्यवत इत्याह ॥ तथात्व इति । अन्यत्रप्रसिद्धा इत्यनेनान्यत्रैव प्रसिद्धा इति विवक्षितम् । अन्यथाऽन्यत्रापीति पक्षापत्त्योभयत्रप्रसिद्धेष्वन्तर्भावः स्यादित्यन्यत्रैव प्रसिद्धानां ग्रहणे पौनरुक्त्यापत्त्या तत्परित्यागे त्रैविध्यमेव स्यादिति भावः ।

नन्वन्यत्रान्यत्रैवप्रसिद्धौ शब्दौ न यौगिकौ । किन्तु पारिभाषिकौ । अतो न साङ्कर्य-मित्याशयेन शङ्कते ॥ नन्विति । लोकतः लोकप्रसिद्धरूढ्याऽन्यत्रप्रसिद्धा इत्यर्थः । श्रुत्यादिभिः श्रुत्यादिप्रसिद्धरूढ्या इत्यर्थः । अस्मिन्नर्थे ज्ञापकमाह ॥ अत एवेति ॥ यद्यप्यत्रैकस्मिन्नर्थे न भाष्यटीकयोः सम्मतित्वं तथाप्युक्तार्थे सम्मतित्वान्न समुच्चयार्थक-शब्दानुपपत्तिः । नन्वेवं शब्दानां चातुर्विध्यं न स्यात् । अन्यत्रप्रसिद्धान्यत्रैवप्रसिद्धवद् लोकतस्तत्र प्राप्तास्तत्रप्रसिद्धाः, श्रुतिलिङ्गादिभिस्तत्र प्राप्तास्तत्रैव प्रसिद्धा इति तत्रैव प्रसिद्धानां तत्र प्रसिद्धेभ्योऽन्यत्वेन तत्र प्रसिद्धेभ्योऽन्येषां तत्रैव प्रसिद्धानामपि पृथक् सत्वादित्यत आह ॥ तत्र प्रसिद्धानामिति ॥

अभेदविवक्षायां निमित्तमाह ॥ अव्युत्पाद्येति ॥ न व्युत्पाद्योऽव्युत्पाद्यः समन्वयो येषामिति बहुव्रीहिस्तेषां भावस्तत्वमिति । एवं तर्हि लोकप्रसिद्धरूढ्याऽन्यत्र प्रसिद्धत्वं श्रुत्यादिप्रसिद्धरूढ्याऽन्यत्रैव प्रसिद्धत्वमित्यन्यत्रान्यत्रैवप्रसिद्धशब्दलक्षणार्थः पर्यवसन्नः । स न युक्तः । अव्याप्त्यतिव्याप्तिग्रस्तत्वादित्याशयेन प्रथममव्याप्त्या दूषयति ॥ अन्यत्रेति ॥ अन्यत्र प्रसिद्धत्वेनाभिमतानन्दमयनाम्नोऽन्यस्मिन्नर्थविशेषे लोकतोऽप्रसिद्ध्येत्यन्वयः । सर्वगतत्वादिलिङ्गजातस्यान्यत्राऽऽदित्यादौ लोकतोऽप्रसिद्ध्येत्यन्वयः । इन्द्राकाशा-दीनामिवेति व्यतिरेकदृष्टान्तः । इन्द्राकाशादिशब्दानामिन्द्रे लोकतः प्रसिद्धत्ववदानन्द-मयादिशब्दानां लोकतोऽन्यत्रप्रसिद्धत्वाभावादिति भावः ।

अन्यत्रैवप्रसिद्धलक्षणस्यान्यत्र प्रसिद्धेष्वतिव्याप्तिश्चेत्याह ॥ प्रत्युतेति ॥ तथा चान्यत्रैव प्रसिद्धलक्षणस्यातिव्याप्तिरिति भावः । ननु सर्वगतत्वादिलिङ्गानां स्वत एवान्यत्र प्रसिद्धेर्वक्ष्यमाणत्वेन कथमत्रादित्यादिश्रुतिसाहित्येनान्यत्रप्रसिद्धत्वमुक्तमिति चेन्न । तत्रोक्त- प्रथमद्वितीयपक्षानुसारेणास्योक्तत्वादिति भावः । ननु सर्वगतत्वादेरन्यत्रप्रसिद्धत्वं सम्भवत्येव । न च लोकतोऽन्यत्राप्रसिद्धत्वात्कथमन्यत्र प्रसिद्धतेति वाच्यम् । सर्वगत-त्वादेरन्यत्र प्रसिद्धिसाधकादित्यादिश्रुतेरन्यत्र लोकप्रसिद्धत्वेन तस्याप्यन्यत्र प्रसिद्धतो-पपत्तेः । तथाच नाव्याप्तिरित्यत आह ॥ यथा चेत्यादि ॥ तथा च लोकतोऽन्यत्र प्रसिद्धश्रुत्याद्यनुसारेणान्यत्रप्रसिद्धत्वरूपान्यत्र प्रसिद्धलक्षणस्यान्यत्रैव प्रसिद्धेष्वतिव्याप्तिः स्यादिति भावः । तथा चाव्यक्तादिशब्दानामपि लोकतोऽन्यत्र प्रसिद्धत्वेनान्यत्र प्रसिद्धत्वापत्त्याऽन्यत्रैव प्रसिद्धत्वं न स्यादिति भावः ।

