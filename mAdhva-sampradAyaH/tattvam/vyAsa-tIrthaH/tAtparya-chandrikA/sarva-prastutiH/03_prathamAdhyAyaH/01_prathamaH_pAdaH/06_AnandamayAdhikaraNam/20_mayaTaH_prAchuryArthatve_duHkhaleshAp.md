+++
title = "२० मयटः प्राचुर्यार्थत्वे दुःखलेशापत्तिपरिहारः"

+++


## अन्नमयादावपि प्राचुर्यार्थत्वस्य..

**मयटः प्राचुर्यार्थत्वे दुःखलेशापत्तिपरिहारः**

## **तात्पर्यचन्द्रिका**

अन्नमयादावपि प्राचुर्यार्थत्वस्य भाष्य एवोक्तत्वान्न प्रायपाठत्यागः । प्राचुर्यस्य प्रतियोग्यल्पत्वापेक्षत्वेऽपि न प्रतियोगिनः सामानाधिकरण्यनियमः । यतः प्राचुर्यस्य

विजातीयसमानाधिकरणाल्पं यथा तथा ।

सजातीयविभिन्नाधिकरणाल्पं निरूपकम् ॥

दृश्यते हि ‘‘ब्राह्मणप्रचुरो ग्रामः’’ इत्यादौ समानाधिकरणस्य विजातीय-शूद्रादेरल्पत्वेनेव ‘‘प्रचुरप्रकाशः सविता’’ इत्यादौ व्यधिकरणस्य सजातीयस्य नक्षत्रादिप्रकाशस्याल्पत्वेनापि प्राचुर्यम् । प्रकृते च ‘‘सैषाऽऽनन्दस्य’’ इत्यादिश्रुत्यैव व्यधिकरणस्य सजातीयस्य जीवानन्दस्याल्पत्वमुक्त्वा ब्रह्मानन्दस्य ‘‘यतो वाचः’’ इति महत्त्वमुक्तम् । यत्तु प्राचुर्यस्य विशेषणत्वे प्रतियोगिन ईषदनुवृत्तिप्रतीतिनियमा-भावेऽपि विशेष्यत्वे तन्नियमः । ‘‘ब्राह्मणप्रचुरो ग्रामः’’ इत्यादौ दर्शनात् । आनन्दमय इत्यत्र च प्राचुर्यं विशेष्यमिति कल्पतरूक्तम् । तन्न । ‘‘प्रकाशप्रचुरः सविता’’ इत्युक्तेऽपि तस्मिन्नन्धकारलेशाप्रतीतेः । ‘‘अन्तःशरीरे ज्योतिर्मयो हि शुभ्रोऽयं पश्यन्ति यतयः क्षीणदोषाः । य एषोऽन्तर्हृदय आकाशस्तस्मिन्नयं पुरुषो मनोमयः । प्रज्ञानघन एवानन्दमयः’’ इत्यादौ त्वन्मतेऽपि ब्रह्मण्यपि विज्ञानमयादि-शब्दप्रयोगाच्च । न चात्र प्राचुर्यार्थत्वसम्भवे वैयर्थ्यापादकं स्वार्थिकत्वं युक्तम् । ‘‘ब्राह्मणप्रचुरः’’ इत्यादावपि प्रचुरशब्दो महत्त्वमात्रमाह । विरोधिप्रतीतिस्तु मानान्तरात् ।

‘‘सैषाऽऽनन्दस्य’’ इत्यादावानन्दपदं न प्राचुर्यलक्षकम् । किं त्वानन्दमात्रपरम् । अन्यथा ‘‘ते ये शतम्’’ इति तारतम्योक्त्ययोगात् । ‘‘आनन्दं ब्रह्मणः’’ इत्यत्र त्ववाङ्मनसगोचरत्वेनानन्दस्य प्राचुर्यसिद्धिः । ‘‘यदेषः’’ इत्यत्रापि सुखरागस्य दुःखद्वेषस्य दुःखोद्रेकस्य च प्रवृत्तिहेतोर्भगवत्यसम्भवेन सृष्ट्यादिप्रवृत्त्यन्यथानु-पपत्त्याऽऽनन्दोद्रेके सिद्धे महाप्रवृत्त्या महानन्दोद्रेकसिद्धिः । न त्वानन्दशब्दस्य प्राचुर्यलक्षकत्वेन । न चास्माकं भास्कारादीनामिव ‘‘सैषाऽऽनन्दस्य’’ इत्यादा-वानन्दपदाभ्यासो हेतुः । येनानन्दमात्रस्य जीवेऽपि सम्भवात्तदभ्यासस्य ब्रह्मत्वा-साधकतया प्राचुर्यलक्षणा स्यात् । किन्तु ब्रह्मपदस्य ।

### **प्रकाशिका**

एवं ब्रह्मशब्दस्यानन्दमये पुच्छे च मुख्यत्वं समर्थ्येदानीं प्रायपाठ-त्यागदोषो नास्तीत्याह ॥ अन्नमयादावपीति ॥ ‘‘अन्नादीनां च प्राचुर्यमेव’’ इत्यादि भाष्य इत्यर्थः । यदपि ‘मयटः प्राचुर्यार्थत्वेऽपि प्रतियोगिदुःखलेशाभावात्स्वार्थत्यागः’ इति तदपि नेत्याह ॥ प्राचुर्यस्येति ॥ ‘यतः प्राचुर्यस्य’ इत्यस्य श्लोकेनान्वयः । यथा निरूपकमित्यन्वेति । श्लोकोक्तदृष्टान्तदार्ष्टान्तिकौ विवृणोति ॥ दृश्यते हीति ॥ व्यधि-करणस्य भिन्नाधिकरणस्य ॥ प्रकाशस्याल्पत्वेनापीति ॥ अन्यथाऽन्धकारलेशोऽपि सवितरि स्यादित्यर्थः ॥ अल्पत्वमिति ॥ शतगुणितत्वादिना परिमितत्वमुक्त्वेत्यर्थः ॥ यतो वाच इति ॥ ‘‘यतो वाचो निवर्तन्ते अप्राप्य मनसा सह आनन्दं ब्रह्मणो विद्वान् न बिभेति कुतश्चन’’ इत्युक्तावाङ्मनसगोचरत्वस्य प्रागपरिच्छिन्नार्थत्वोक्तेरिति भावः । तथा च जीवगतसुखाल्पत्वापेक्षयाऽऽनन्दप्रचुरं ब्रह्मेति वक्तुं शक्यमिति न मयटो मुख्यार्थत्याग इति भावः । एतेन ‘‘प्राचुर्यार्थाश्च मयटः’’ इत्यादेर्व्याख्यावसरे ‘‘पदार्थान्तरगताल्प-तद्धर्मापेक्षयोपपत्तेः’’ इति सुधास्थं वाक्यं विवृतं भवति । उक्तस्यान्यथासिद्धत्वं केनचिदुक्तमनूद्य निराह ॥ यत्त्विति ॥ तन्नेति ॥

‘‘आनन्दप्रचुर इति यथास्थिताभिधाने ब्राह्मणप्रचुरो ग्राम इतिवदनानन्दस्यापि प्राप्तेः प्रचुरानन्द इति विपरीतसमासः कृतः । प्रचुरानन्द इत्यभिधाने पूर्णानन्द इत्येव प्रतीतेः’’ इति टीकोक्तिं त्वक्षरार्थोक्तिप्रस्तावे विवरिष्याम इति भावः । एतच्च सुधायां ‘‘विरुद्धार्थ-प्राप्तेरशाब्दत्वात्प्रचुरशब्दो हि तस्य तस्मिन्महत्वमात्रमाह । विरुद्धसद्भावस्तु प्रमाणान्तर-गम्यः । अन्यथा अन्नप्रचुरो मखः प्रकाशप्रचुरः सवितेत्युक्ते मखे सवितरि च दुर्भिक्षान्धकारलेशप्रसङ्गात्’’ इति स्पष्टमेव प्रतिपादितमिति भावः ।

व्यभिचारस्य लोकसिद्धं स्थानमुक्त्वा पराङ्गीकृतस्थानान्तरमाह ॥ अन्तरिति ॥ ‘‘अन्तःशरीरे’’ इत्याथर्वणे ‘‘य एषः’’ इति तैत्तिरीये, प्रज्ञानेति माण्डूके च प्रयोगा-दित्यर्थः । ननु ज्योतिर्मय इत्यादौ मयटस्तादात्म्यार्थत्वमुपेयत इत्यत आह ॥ न चेति ॥ सम्भव इति ॥ उक्तदिशा व्यधिकरणप्रतियोग्यत्वापेक्षयेति भावः । कथं तर्हि क्वचि-द्विजातीयधीरित्यत आह ॥ ब्राह्मणेति ॥ यदप्युक्तमानन्दप्रातिपदिके मयडर्थो लक्ष्यत इति तत्र सैषाऽऽनन्दस्येति वाक्यस्थेवाऽऽनन्दपदे ‘‘आनन्दं ब्रह्मणो विद्वान्’’ इत्यत्र वा ‘‘यदेष आकाश आनन्दः’’ इत्यत्र वेति विकल्पान् क्रमेण निराह ॥ सैषेत्यादिना ॥ यदेष इति ॥

अयमर्थः । चतुर्विधा हि चेतनप्रवृत्तिः । सुखोद्रेकाद्यथा मत्तस्य नृत्तगानादौ, दुःखो-द्रेकाद्यथा रोदनादौ, सुखरागात्तत्प्राप्त्यर्था यथा भोजनादौ, दुःखद्वेषात्तन्निवृत्त्यर्था यथा कण्टकोद्धारादौ प्रवृत्तिः । रागद्वेषदुःखरहिते भगवति सुखरागादेरयोगेन हेत्वन्तरशून्या प्रवृत्तिः सुखोद्रेकलक्षणमेव हेतुं कल्पयति । ततश्च कार्यानुगुणत्वाच्च कारणस्य कृत्स्नजगत्सृष्ट्यादिरूपमहाप्रवृत्त्या महानन्दोद्रेकसिद्धिरिति । तदुक्तमनुव्याख्याने ‘‘प्रवृत्तिश्च नृत्तगानादिका सुखात्’’ इत्यादि । उक्तं च तैत्तिरीयभाष्ये ‘‘अल्पात्सुखा-दल्पकर्मा पूर्णानन्दाद्धि सर्वकृत्’’ इत्यादि । नन्वेवमभ्यासादित्यस्यानन्दशब्दाभ्यासा-दित्यर्थोक्तौ जीवे व्यभिचारापत्त्याऽऽनन्दशब्देन मयडर्थं लक्षयित्वाऽऽनन्दमयशब्दाभ्यासा-दिति वक्तव्यमित्यत आह ॥ न चेति ॥ ब्रह्मपदस्येति ॥ तस्य च व्यभिचारो नेत्युक्तमिति भावः ।

### **चन्द्रिकाबिन्दु**

दृष्टान्तकथनपूर्वकं कारिकां व्याचष्टे ॥ दृश्यते हीति ॥ सजातीय-विजातीयविभिन्नाधिकरणजीवादिनिष्ठानन्दस्याल्पत्वविवक्षया प्राचुर्यं प्रकृते विवक्षितमित्यत्र ज्ञापकमाह ॥ प्रकृते चेति ॥ प्रकाशप्रचुर इति ॥ तथा च प्राचुर्यस्य विशेष्यत्वं समानाधिकरणविजातीयाल्पत्वापादकं न भवति । व्यभिचारादिति भावः । प्राचुर्यार्थकस्य विशेष्यस्य मयटः समानाधिकरणविजातीयाल्पत्वार्थकत्वे बाधकमाह ॥ अन्तश्शरीर इत्यादिना ॥ ननु अन्तश्शरीर इत्यादौ मयटः स्वार्थिकत्वमित्यत आह ॥ न चेति ॥ तर्हि शूद्राद्यवगमः कथमित्यत आह ॥ विरोधीति ॥ प्रचुरपदस्य शूद्रादौ वृत्त्यभावादिति भावः । आनन्दमयस्य पूर्णत्वापरपर्यायप्राचुर्यार्थकत्वे ‘यदेष आकाश आनन्दो न स्यात्’ इत्यत्रापि पूर्णानन्दो न लभ्येतेत्यत आह ॥ यदेष इति ॥

### **पाण्डुरङ्गि**

आनन्दमयस्य ब्रह्मत्वे विकारार्थकमयटः प्रायपाठत्यागः स्यादित्युक्तं परिहरति ॥ अन्नमयादावपीति ॥ प्राचुर्यस्येत्यादि ॥ यस्य प्राचुर्यमुच्यते तत्प्रतियोगि-नोऽल्पत्वमेवापेक्षितमिति भावः । ननु प्राचुर्यस्य विशेषणत्वे प्रतियोगिन ईषदनुवृत्ति-प्रतीतिनियमाभावेऽपि प्राचुर्यस्य विशेष्यत्वे प्रतियोगिन ईषदनुवृत्तिप्रतीतिनियम आवश्यक एव । अन्यथा ‘‘ब्राह्मणप्रचुरो ग्रामः’’ इत्यादौ प्रतियोगिभूतशूद्रादेरीषदनुवृत्तिर्न स्यादित्यत आह ॥ ब्राह्मणप्रचुर इत्यादि ॥ नन्वेवं प्राचुर्यस्य ‘‘ब्राह्मणप्रचुरो ग्रामः’’ इत्यादौ समानाधिकरणस्य विजातीयशूद्रादेरल्पत्वेन प्रचुरप्रकाशः सवितेत्यत्र व्यधिकरणस्य सजातीयनक्षत्रादिप्रकाशस्याल्पत्वेन दृष्टत्वात् प्रकृतेऽपि सजातीय-व्यधिकरणाल्पत्वेनैव प्राचुर्ये नियमाभावाद्विजातीयसमानाधिकरणाल्पत्वेनैतन्निरूपणे प्रतियोगिनोऽल्पत्वं ब्रह्मणि स्यादत उक्तार्थे नियामकमाह ॥ प्रकृते चेति ॥ अन्यथा प्रकरणबाधादिति भावः । नन्वेवं प्राचुर्यस्य विशेष्यत्वे विजातीयसमानाधिकरणाल्पत्व-नियमोऽवश्यं वाच्यम् । अन्यथा ब्राह्मणप्रचुरो ग्राम इत्यत्रापि तन्न स्यादित्यत इष्टापत्त्या समाधत्ते ॥ ब्राह्मणप्रचुर इत्यादाविति ॥

न चैवमानन्दमय इत्यत्रापि महत्त्वमात्रलाभः स्यात्सजातीयस्य जीवानन्दस्याल्पत्व-लाभो न स्यादिति वाच्यम् । तत्रापि मानान्तरेणैतल्लाभात् । अत एव ब्राह्मणप्रचुर इत्यत्रापि विरोधिप्रतीतिर्मानान्तरादेवेत्येव विभावयिष्यते विरोधिप्रतीतिस्त्वित्यादिना । अत एव प्रकृते सैषाऽऽनन्दस्येत्यादिना प्रकरणसहकारेणार्थविशेषलाभः प्रागुक्तः । आनन्दमयस्य ब्रह्मत्वे आनन्दपदं मयडर्थलक्षकमिति वक्तव्यमित्युक्तम् । तत्र किं सैषाऽऽनन्दस्येत्यस्मिन्वाक्ये आनन्दशब्दस्यानन्दमयलक्षकत्वमुच्यते ‘‘आनन्दं ब्रह्मणः’’ इत्यत्र वा ‘‘यदेष आकाश आनन्दो न स्यात्’’ इत्यत्र वा । नाद्य इत्याह ॥ सैषेति ॥ न द्वितीय इत्याह ॥ आनन्दं ब्रह्मण इत्यत्रेति ॥ न तृतीय इत्याह ॥ यदिति ॥ सृष्ट्यादिप्रवृत्त्यन्यथानुपपत्त्याऽऽनन्दोद्रेकसिद्धेरित्यन्वयः ।

ननु सृष्ट्यादिप्रवृत्तिः प्रकारान्तरेणापि भविष्यतीति न तदन्यथानुपपत्त्याऽऽ-नन्दोद्रेकसिद्धिरिति चेत्तत्र वक्तव्यम् । सा किं सुखरागाद्वा दुःखोद्रेकाद्वा दुःखद्वेषाद्वा । पक्षत्रयमप्यनुपपन्नमित्याह ॥ सुखरागस्येति ॥ मास्तु वाऽऽनन्दप्राचुर्यसिद्धिः । न च तथात्वेऽल्पानन्दस्य जीवेऽपि सत्त्वात्कथं व्यभिचारिणाऽऽनन्दपदाभ्यासेनानन्दमयस्य ब्रह्मत्वसिद्धिरिति वाच्यम् । आनन्दमयस्य ब्रह्मत्वे ब्रह्मपदाभ्यासस्यैव हेतुत्वेनानन्द-पदाभ्यासस्याहेतुत्वादित्याह ॥ न चास्माकमिति ॥ ब्रह्मपदस्येति ॥ अभ्यास एव हेतुरिति शेषः ।

