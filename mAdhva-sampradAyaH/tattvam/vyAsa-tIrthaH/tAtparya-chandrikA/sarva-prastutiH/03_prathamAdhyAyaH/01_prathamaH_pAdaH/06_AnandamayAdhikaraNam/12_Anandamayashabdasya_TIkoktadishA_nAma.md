+++
title = "१२ आनन्दमयशब्दस्य टीकोक्तदिशा नामत्वेन पादान्तर्भावः"

+++


## अ(त्रा)धिकरणे टीकायां पादसङ्गत्यर्थं ‘‘आनन्दमयनाम्नः’’ ..

**आनन्दमयशब्दस्य टीकोक्तदिशा नामत्वेन पादान्तर्भावः**

## **तात्पर्यचन्द्रिका**

अ(त्रा)धिकरणे टीकायां पादसङ्गत्यर्थं ‘‘आनन्दमयनाम्नः’’ इत्यानन्दमय-शब्दस्य नामत्वमुक्तम् । तत्र केचिदुद्भिदग्निहोत्रादिशब्दानामिवानन्दमयादिशब्दानां यौगिकत्वेऽपि पूर्वपक्षेऽपि कोशादिनामत्वम् । सन्ति ह्यन्वर्था अपि संज्ञा इत्याहुः । तन्न । अत्राभिप्रेतस्य रूढत्वरूपनामत्वस्य यौगिकेऽनुपपत्तेः । अन्ये त्वानन्द-मयादिशब्दाः कोशेषु रूढाः । ‘‘आनन्दमया मे शुध्द्यन्ताम्’’ इत्यादौ कोशेषु प्रयोगबाहुल्यादित्याहुः । तदपि न । पूर्वपक्षे विकारे, सिद्धान्ते च प्राचुर्ये यौगिकत्वेन केवलरूढत्वायोगात् ।

अपरे तु आनन्दमयादिशब्दा योगरूढाः । एवं च यान्यापाततो रूढान्येव तानि नामानीति पक्ष आनन्दमयादेर्नामत्वाभावेऽपि यान्यापाततो रूढानि तानि नामानि यानि तु यौगिकानि तानि लिङ्गनीति पक्ष आनन्दमयादिशब्दानामुभयात्मकत्वम् । एवं च यथा‘‘स्मृत्यनवकाशदोषप्रसङ्गः’’ इत्यत्र स्मृतिविरोधपरिहारस्य चतुर्विध-विरोधपरिहारात्मकत्वेनैकैकविरोधपरिहारपरेषु पादेष्वसङ्गतेः पूर्वं पश्चाद्वा कर्तव्यत्वे प्रथमातिक्रमे कारणाभावात्पूर्वं निवेशस् तथाऽस्योभयसमन्वयपरत्वेन पादद्वयेऽसङ्गतेः पूर्वं पश्चाद्वा कर्तव्यत्वे पूर्वं निवेश इत्याहुः ।

तन्न । वक्ष्यमाणरीत्या दृष्टान्तस्य दार्ष्टान्तिकस्य च तत्तत्पादसङ्गतिसम्भवे तद्बहिर्भावायोगात् । तस्मादानन्दमयादीनामुक्तरीत्योभयात्मकत्वात् पादद्वयसमन्वय-सङ्गतिसम्भवेनेहापि विचारसम्भवात्प्रथमातिक्रमे कारणाभावाच्चाद्यपादे तत्समन्वयः । यथा स्मृतिविरोधपरिहारस्याद्यपादे निवेशस् तद्वत् । तदा यान्यापाततो रूढिरहितानि तानि लिङ्गानि । यानि तु तद्विपरीतान्यापाततो रूढानि योगरूढानि वा तानि नामानीति पक्ष आनन्दमयादिशब्दानां नामतैव ।

### **प्रकाशिका**

एवं द्विविधां सङ्गतिं निरूप्यास्याधिकरणस्य टीकोक्तं पादान्तर्भाव-मनुपपत्तिनिरासेन साधयितुमाह ॥ अत्राधिकरण इति ॥ तत्र योगरूढत्वेन नामत्वं वक्तुं केवलयौगिकत्वं केवलरूढत्वं वाऽनूद्य निराह ॥ तत्र केचिदिति ॥ अन्ये त्विति च ॥ उद्भिदिति ॥ आद्ये चतुर्थपादे ‘‘अपि वा नामधेयं स्यात्’’ इत्याद्यनये ‘‘उद्भिदा यजेत पशुकामः’’ इत्युदाहृत्य उद्भिच्छब्दः किं गुणवाच्युत कर्मनामेति संशये व्रीह्यादिशब्द-वत्क्वचिद्रूढ्यभावेऽपि खनित्रादावूर्ध्वं भिनत्तीत्यवयवशक्तियोगात्प्रवृत्त्यौपयिकत्वेन साफल्याच्च । ज्योतिष्टोमे फलाय खनित्रादिरूपगुणविधिर्गुणविशिष्टकर्मान्तरविधिर्वेति प्राप्ते पदश्रुत्या धात्वर्थविधिसम्भवे वाक्येन गुणविध्ययोगान्मत्वर्थलक्षणाप्रसङ्गेन कर्मान्तरविध्य-योगाच्च फलोद्भेदनसाधनतया कर्मण्यवयवशक्तिसम्भवेन नामत्वमिति सिद्धान्तितम् ।

तथा तत्रैव तृतीयेऽधिकरणे ‘‘अग्निहोत्रं जुहोति आघारमाघारयति’’ इत्यग्निहोत्रशब्द आघारशब्दश्च किमग्न्याख्यदेवतादिरूपगुणवचनः किं वा कर्मनामेति संशये अग्निशब्दस्य प्रसिद्धतया अग्नये होत्रमस्मिन्निति बहुव्रीहिणा मत्वर्थलाभेन लक्षणानापत्तेस्समासान्तर्वर्ति-न्याऽग्नय इति चतुर्थ्याऽग्नेर्देवतात्वप्रतीतेश्च नामत्वे देवतालाभे नामरूपत्वादुपसर्जनाग्नि-विशिष्टहोमविधिरिति प्राप्ते श्रुत्या धात्वर्थविधिसम्भवे वाक्यार्थविध्ययोगात् ‘‘अग्नि-र्ज्योतिर्ज्योतिरग्निः स्वाहा’’ इति मन्त्रवर्णादग्निप्राप्तेः कर्मनामैवाग्निहोत्रपदमिति सिद्धान्ति-तम् । एवमाघारशब्देऽपि ध्येयम् । तत्र यथोद्भिदादिशब्दानां यौगिकत्वेऽपि कर्मनामत्वं तथेत्यर्थः ।

योगरूढत्वेऽपि नामत्वमुपेत्य प्रकारान्तरेण सङ्गतिसम्भवं निराह ॥ अपरे त्विति ॥ चतुर्विधेति ॥ ‘‘पाशुपतादिस्मृतीनां समयरूपत्वेन स्वोक्तार्थे सम्मतित्वेन श्रुतियुक्ति-कथनेन च चतुस्स्वरूपत्वात्’’ इत्यादिना वक्ष्यमाणदिशेति भावः ॥ अस्येति ॥ अस्याधिकरणस्य नामलिङ्गोभयसमन्वयपरत्वेनेत्यर्थः । वक्ष्यमाणरीत्येत्युक्तम् । तदाह ॥ तस्मादिति ॥ उक्तरीत्या पक्षत्रयसम्भवादित्यर्थः । इहापि नामपादेऽपि । अत्रैव विचारे हेतुमाह ॥ प्रथमेति ॥ यथेति ॥ तथैव तत्र वक्ष्यमाणत्वादिति भावः । एतेनास्मिन्पक्षे नामत्वस्यापि सत्वाट्टीकायां नामत्वोक्तिस्तत्वप्रदीपे लिङ्गत्वोक्तिश्च युक्ता । टीकोक्त-सङ्गतिश्चोक्तरूपेण व्याख्यायेति भावः ॥ नामतैवेति ॥ तथा च टीकायां केवल-नामत्वोक्तिर्युक्ता सङ्गतिश्च सुलभेति भावः ।

### **चन्द्रिकाबिन्दु**

आनन्दमयनाम्न इति टीकांशोपपत्तिर् अत्र टीकायामिति ॥ अत्राभिप्रेतस्येति ॥ रूढत्वमेवात्र नामत्वं विवक्षितम् । रूढान्येव नामानीत्युक्तत्वात् । अन्यथा नामलिङ्गभेदानुपपत्तिः । तच्चानन्दमयनामि्न नास्तीति भावः ॥ प्रयोगबाहुल्या-दिति ॥ तथा च नामत्वमुपपद्यत इति भावः । उभयात्मकत्वान्नामलिङ्गात्मकत्व-उभयलक्षणसद्भावात् । उभयात्मकत्वे नामपाद एव कथं प्रवेश इत्यत आह ॥ एवं चेति ॥ वक्ष्यमाणरीत्येति ॥ तस्मादित्याद्यव्यवहितवाक्येन वक्ष्यमाणरीत्या उभयत्र सङ्गति-सम्भवेनासङ्गतिरिति वक्तुमयोगादिति भावः ॥ नामतैवेति ॥ आनन्दमयनाम्न योग-रूढत्वादिति भावः ।

### **पाण्डुरङ्गि**

‘‘नन्वानन्दमयनाम्नः’’ इति टीकायामानन्दमयशब्दस्य नामत्वमुक्तम् । तदयुक्तम् । प्रयोजनाभावादित्यत आह ॥ अत्रेति ॥ ननूक्तमप्यानन्दमयशब्दस्य नामत्व-मयुक्तम् । यौगिकत्वेन तदसम्भवादर्थविशेषे रूढेरभावाच्चेत्यतः कैश्चिदुक्तं समाधानं दूषयितुमनुवदति ॥ तत्र केचिदिति ॥ ननु यौगिकत्वे नामत्वं क्वाप्यदृष्टमित्यत उक्तम् उद्भिदिति ॥ ननु दृष्टमपि यौगिकानां नामत्वं कथं घटत इत्यत आह ॥ सन्ति हीति ॥ अन्वर्था अपि सर्वनामसंज्ञादयो दृष्टा इत्यर्थः । अत्र टीकायां यौगिकमात्रभिन्नत्वरूपमेव नामत्वमभिप्रेतम् । तस्य चानन्दमयेऽसम्भवान्नोभयात्मकत्वं युक्तमित्याह ॥ अत्राभि-प्रेतस्येति ॥ न च यानि योगरूढानि तानि नामानीत्युभयात्मकत्वं युक्तमिति वाच्यम् । तथात्वे सर्वेषामपि शब्दानां महायोगविद्वद्रूढिभ्यामुभयात्मकत्वेन नामलिङ्गभेदो न स्यादिति भावः ।

नन्वानन्दमयादिशब्दाः केवलरूढा एव । एवं च टीकोक्तनामत्वं सङ्गच्छते । न च रूढिज्ञापकाभावात्कथं रूढत्वमिति वाच्यम् । ‘‘आनन्दमया मे शुध्यन्ताम्’’ इत्यादौ प्रयोगबाहुल्यस्यैव ज्ञापकत्वादिति केचित्समादधुः । तद्दूषयितुमनुवदति ॥ अन्ये त्विति ॥ केवलरूढत्वस्य पूर्वपक्षिसिद्धान्तिनोरसम्मतत्वादयुक्तं तदित्याह ॥ पूर्वपक्ष इति ॥ ननु टीकोक्तं नामत्वं केवलनामत्वमेव न किन्तु यौगिकत्वे सति नामत्वमेव । न च तर्हि पादासङ्गतत्वात्प्रथमं निवेशो न स्यादिति वाच्यम् । स्मृत्यधिकरणन्यायेन प्रथमं निवेशो-पपत्तेरिति केचित्समादधुः । तद्दूषयितुमनुवदति ॥ अपरे त्विति ॥ किमुभयसमन्वय-रूपत्वादस्य पादद्वयेऽपि सर्वथा सङ्गतिर्नास्तीत्याशयः किं वा एकैकस्मिन्नेव निष्कृष्य सङ्गतिर्नास्तीति । नाद्य इत्याह ॥ वक्ष्यमाणरीत्येति ॥ द्वितीयमभ्युपगमेनोपसंहरति ॥ तस्मादिति ॥ यद्वा नामलिङ्गान्यतरमात्रस्य पादार्थत्वात्पादद्वयासङ्गतिरित्येतन्निराचष्टे ॥ तन्नेति ॥ निरवधारणान्यतरसमन्वयस्य पादार्थत्वादुभयत्र सङ्गतिरित्येतदपि निराचष्टे ॥ तन्नेति ॥ अत्र केषाञ्चित्पक्षे केवलयौगिकत्वमभिप्रेतम् । अन्ये त्विति पक्षे च केवल-रूढत्वमभिप्रेतमिति न दूषणासङ्गतिः । अत एव च ‘‘अपरे त्वानन्दमयादिशब्दा योगरूढाः’ इत्युत्तरग्रन्थः सङ्गच्छत इति ध्येयम् । अत्र मयट्शब्दरूपावयवरूढ्यनपेक्षायां गुणिसामान्यवाचित्वम् । तदपेक्षायामर्थविशेषरूढत्वमिति न कश्चिद्विरोध इत्याहुः ।

