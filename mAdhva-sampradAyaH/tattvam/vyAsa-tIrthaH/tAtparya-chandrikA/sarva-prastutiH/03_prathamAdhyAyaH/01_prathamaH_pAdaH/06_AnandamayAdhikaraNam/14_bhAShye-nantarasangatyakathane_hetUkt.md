+++
title = "१४ भाष्येऽनन्तरसङ्गत्यकथने हेतूक्तिः"

+++


## भाष्ये तु विप्रकीर्णनानाशाखास्थवाक्यविनिर्णायकेष्वन्यथाऽपि

**भाष्येऽनन्तरसङ्गत्यकथने हेतूक्तिः**

## **तात्पर्यचन्द्रिका**

भाष्ये तु विप्रकीर्णनानाशाखास्थवाक्यविनिर्णायकेष्वन्यथाऽपि क्रमहेतो-रुत्प्रेक्षासम्भवेन नियतपूर्वापरीभावहेतुविशेषशून्येषु चाधिकरणेषु वाचः क्रमवृत्तित्वेन क्रमे सिद्धे येन केनचित्पूर्वाधिकरणेनाक्षेपादिरूपा सङ्गतिरेवापेक्षिता । तावन्मात्रेण चिन्तायाः साफल्यसिद्धेर् नत्वव्यवहितपूर्वेणेति भावेनानन्तरसङ्गत्यनुक्तिः । अत एवात्र ‘‘जिज्ञासा कर्तव्येत्युक्तम्’’ इति भाष्ये जिज्ञासासूत्रेणैव सङ्गतिर्दर्शिता । उत्तरत्र चाकाशाद्यधिकरणेषु ‘‘को ह्येवान्यात्’’ इत्यादिभाष्य आनन्दमया-द्यधिकरणैरेव सङ्गतिर्दर्शयिष्यते । यद्वाऽव्यवहितपूर्वाधिकरणसङ्गतिः स्फुटत्वा-च्छिष्यैरेवोह्येति भावेन भाष्ये तदनुक्तिः । तदुक्तं सुधायां ‘‘उत्तराधिकरणेष्वप्येवं क्रमनिमित्तादिकं स्वयमूहनीयम्’’ इति । ‘‘जिज्ञासा कर्तव्येत्युक्तम्’’ इति भाष्येण तु चिन्ताफलमात्रमुक्तम् । यद्वा उक्तास्सङ्गतयो भाष्य आत्मशब्दादियुक्त-महागुणवाचकानन्दमयशब्दोदाहरणाज्जिज्ञासासूत्राक्षेपेणैव तन्निष्ठसूत्रस्याक्षिप्तत्वाच्च सूचिता इति तदनुक्तिः । इह गुणिसामान्यवाचका आनन्दमयादिशब्दा उदाहरणम् । तेषां समन्वये सिद्धे मनोमयादावुदाहृतश्लोकस्थानां गुणवाचिनां ‘‘आनन्दं ब्रह्मणो विद्वान्’’ इत्यानन्दादिशब्दानामपि समन्वयः सिध्यति । तदुक्तमनुव्याख्याने–

शब्दानां प्रथमे पादे गुणिसामान्यवाचिनाम् ।

गुणवाचिनां च प्रथममाह देवस्समन्वयम् इति ॥

### **प्रकाशिका**

भाष्य एवमनुक्तौ व्यवहितेनोक्तौ च बीजमाह ॥ भाष्ये त्विति ॥ हेतुविशेषशून्यत्वे हेतुर्विप्रकीर्णेत्यादिः ॥ पूर्वेति ॥ व्यवहितेनाव्यवहितेन वेत्यर्थः । सङ्गतिरेवेत्येवकारार्थमाह ॥ न त्विति ॥ अत एवेति ॥ निरन्तरसङ्गतिनियमा-भावादेवेत्यर्थः ॥ ऊह्येतीति ॥ सा च प्रागूहित्वा प्रदर्शितेति भावः ॥ तदुक्तमिति ॥ उपासनापादे ‘‘विष्णुमेव परं ब्रूयुरेवमन्येऽप्यशेषतः’’ इत्येतद्व्याख्यावसर इत्यर्थः ॥ चिन्तेति ॥ अत्र क्रियमाणविचारस्य फलमात्रमुक्तम् । न तु सङ्गतिरप्यभिमता । येनाव्यवहितेन सङ्गत्यूहनं विरुध्येत । ‘का पूर्वसङ्गतिः’ इति टीकास्थसङ्गतिपदं च फलपरमिति भावः ॥ उक्ता इति ॥ आक्षेपबहुत्वाद्बहुवचनम् । आदिपदेन कारणत्व-मोक्षोपदेशादेर्ग्रहः ॥ महागुणेति ॥ आनन्दरूपमहागुणेत्यर्थः । एतच्चाद्यसङ्गतिसूचकम् ॥ तन्निष्ठेति ॥ जिज्ञास्यत्वाभावे तज्ज्ञानान्मोक्षस्याप्ययोगादिति भावः । टीकायाम् ‘आनन्दमयो विषयः’ इत्युक्तम् । तदुपलक्षणत्वेन व्याचष्टे ॥ इहेति ॥ शतक्रत्वादि-शब्दैरिवानन्दमयविज्ञानमयादिशब्दैर्धर्मिविशेषाप्रतीतेर्गुणसामान्येत्युक्तम् । ‘‘तर्ह्यन्यत्र प्रसिद्धता न स्यादिति चेन्न । मयट्प्रत्ययादिना ब्रह्मणोऽन्यत्प्रत्याययन्तीति भवन्त्यन्यत्र प्रसिद्धाः’’ इति सुधायामेवोक्तेरित्याशयात् ।

नन्वेवमन्यसाहित्येनान्यत्र प्रसिद्धत्वे द्वितीयपादे निवेशः स्यात् । न च पृथक् पदसाहित्येनैव तत्र तथात्वमिति वाच्यम् । गुहामित्यत्र चन्द्रिकायां पिबन्ताविति प्रत्ययश्रुतिबलादन्यत्र प्रसिद्धेत्युक्तेरिति चेन्न । लोकतोऽन्यत्र प्रसिद्धत्वमाद्यपादोपाधि-रन्यसाहित्येन तथात्वं द्वितीयोपाधिरित्यनुक्तेः । किन्तु नामत्वादिकम् । तच्च नामत्व-मानन्दमयेऽप्यस्ति । अत एव गुहामित्यत्र टीकायां लोकतोऽन्यत्र प्रसिद्धस्येत्युक्तम् । चन्द्रिकायां तु तथैव प्रक्रमात्सति सम्भवे त्यागायोगादुपायस्योपायान्तरादूषकत्वाच्चान्य-साहाय्यमुक्तम् ॥ तेषामिति ॥ एतेन गुणवाचिनामित्यनुव्याख्यानं तत्सुधावाक्यं च फलाभिप्रायं व्याख्येयमित्युक्तं भवति । तेनाभ्यासहेतुव्यपदेशादिहेतूनामानन्दमयादि-सामानाधिकरण्येन तदसामानाधिकरण्येऽपि न दोष इति भावः । उपलक्षणत्वेन टीका-व्याख्याने बीजमाह ॥ तदुक्तमिति ॥

### **चन्द्रिकाबिन्दु**

चिन्ताया इति ॥ जिज्ञासाकर्तव्यत्वादिसिद्धिलक्षणसाफल्य-सिद्धेरित्यर्थः ॥ आत्मशब्दादियुक्तेति ॥ अन्तराकाशाद्यधिकरणापेक्षया प्राथम्यं व्युत्पादयितुं ‘‘महागुणवाचक’’ इत्यानन्दमयनामविशेषणम् । ईक्षत्यधिकरणानन्तर-सङ्गतिसूचनाय ‘‘आत्मशब्दादि’’ विशेषणम् । आत्मशब्दादिहेतूकृतात्मशब्दस्य ब्रह्मण्यानन्दमयेऽपि श्रूयमाणत्वादित्यादिप्रकारेणाक्षेपसङ्गतिः प्रागेव दर्शिता । जिज्ञासेति ॥ भगवज्जिज्ञासैव भगवन्निष्ठेति कृत्वा जिज्ञासाधिकरणाक्षेपेणैव तन्निष्ठस्तत्राक्षेपस्सूचित इति भावः ।

### **पाण्डुरङ्गि**

ननु तर्हि पूर्वाधिकरणाक्षेपेणेह पूर्वपक्षस्य प्रवृत्तत्वादस्याधिकरणस्य पूर्वाधिकरणेन सह यद्याक्षेपिकी सङ्गतिस्तर्हि किमिति भाष्येऽव्यवहितपूर्वाधिकरणेन सङ्गत्यनुक्तिरित्यत आह ॥ भाष्ये त्विति ॥ ननु विप्रकीर्णनानाशाखास्थानां वाक्यानां परस्परसङ्गत्यभावेन तन्निर्णायकानां सूत्राणामपि पूर्वापरीभावहेतुशून्यत्वेन पूर्वाधिकरणेन सङ्गतेरनावश्यकत्वेऽव्यवहितपूर्वाधिकरणेऽपि सङ्गतिः किमर्थं भाष्ये प्रदर्शिता । सूत्राणां परस्परसङ्गत्यनपेक्षत्वादित्यत आह ॥ यद्वेति ॥ नियतपूर्वापरीभावहेतुविशेषशून्यत्वोक्तिः शुद्धाऽविरुद्धेत्यतो वाह ॥ यद्वेति ॥ यद्वा ननु विप्रकृष्टनानाशाखास्थानामपि वाक्या-नामेकवाक्यतया ब्रह्मपरत्वेन परस्परसङ्गत्यनपेक्षयैकवाक्यताया एवासम्भवेन परस्परसङ्गते-रावश्यकत्वात्कथं सङ्गतिः परस्परनापेक्षितेत्युच्यते । तथाच सङ्गत्यपेक्षायामव्यवहित-पूर्वाधिकरणेनैव सङ्गतिर्वक्तव्येत्यस्वरसादाह ॥ यद्वेति ॥ अस्मिन्पक्षे भाष्ये सङ्गत्यनुक्तिः समायातीतीममेवास्वरसं मनसि निधायाह ॥ यद्वेति ॥ यद्वा ‘श्रुत्यधिकरणसङ्गती दर्शयति’ इति टीकाविरोधपरिहारायाह ॥ यद्वेति ॥ अधिकरणोपाधिमाह ॥ इहेति ॥ तर्ह्यानन्दमयादिशब्दसमन्वयः कथं सेत्स्यतीत्यत आह ॥ तेषामिति ॥

नन्वनुव्याख्याने ‘‘गुणिसामान्यवाचिनाम् । गुणवाचिनां च प्रथममाह देवः समन्वयम्’’ इत्यत्रानन्दमयादिशब्दवदन्नादिशब्दानामप्युदाहरणत्वस्योक्तत्वाद्गुणिसामान्य- वाचकानन्दमयादिशब्दा उदाहरणमित्युक्तिरयुक्ता । किञ्चैवमानन्दमयादीनां ब्रह्मत्व-समर्थनार्थमुदाहृतश्लोकेष्वानन्दादिशब्देष्वेव साक्षाद्ब्रह्मशब्दश्रवणात्तद्द्वाराऽऽनन्दमयादि- शब्देषु ब्रह्मशब्दश्रवणस्यानीयमानत्वेनानन्दादिशब्दानामुदाहरणत्वमुचितम् । अनुव्याख्यानस्थचशब्दस्वारस्यं च । न च सूत्रकृताऽऽनन्दमयशब्दस्य कण्ठतो गृहीतत्वा-दुदाहरणत्वमिति वाच्यम् । तर्हि मनोमयादिशब्दानामुदाहरणत्वं न स्यात् । सूत्रकारेण मुखतोऽनुक्तत्वात् । न चानन्दमयशब्देन तदुपलक्षणादुदाहरणत्वमिति वाच्यम् । आनन्दमयशब्देनानन्दादेरप्युपलक्षणसम्भवात् । न चानन्दमयशब्दस्य गुणिसामान्य-वाचकत्वात्तद्रूपगुणयोगेन मनोमयादिशब्दानामेवोपलक्षणमिति न तेषामुदाहरणत्वमिति वाच्यम् । उपलक्षणत्वे लाघवेन सम्बन्धमात्रस्यैव तन्त्रत्वेनास्यातन्त्रत्वात् । तथा-चानन्दादिशब्दानामप्युदाहरणत्वसम्भवेनानन्दमयादिशब्दानामेवोदाहरणम् अयुक्तमिति चेद् इदमत्राकूतम् । ‘‘विकारशब्दान्नेति चेत्’ इत्यादिसूत्रोक्तबाधकतत्समाधानानामानन्दादि-शब्देष्वभावादानन्दमयादिशब्देष्वेव भावादित्याशयेनानन्दमयादिशब्दा उदाहरणमित्युक्त-मिति न कश्चिद्दोष इति ॥

