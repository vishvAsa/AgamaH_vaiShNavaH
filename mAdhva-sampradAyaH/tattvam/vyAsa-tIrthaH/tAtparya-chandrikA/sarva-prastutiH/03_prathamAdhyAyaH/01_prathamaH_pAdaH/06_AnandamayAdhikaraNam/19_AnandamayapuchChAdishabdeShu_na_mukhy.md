+++
title = "१९ आनन्दमयपुच्छादिशब्देषु न मुख्यार्थलङ्घनम्"

+++


## एकत्रापि न मुख्यार्थलङ्घनं मामके मते..

**आनन्दमयपुच्छादिशब्देषु न मुख्यार्थलङ्घनम्**

## **तात्पर्यचन्द्रिका**

तन्न । यतः ।

एकत्रापि न मुख्यार्थलङ्घनं मामके मते ।

सर्वत्रापि च मुख्यार्थलङ्घनं तावके मते ॥ १ ॥

तथा हि । आनन्दमयपुच्छयोर्द्वयोरपि पूर्णत्वेन ब्रह्मशब्दस्तावन्मुख्यः । पूर्णत्वं हि ब्रह्मशब्दस्य मुख्यार्थः । यथा धर्मान्तरेष्वदृष्टमपि जातिसमवायादौ धर्मितोऽधिक-देशत्वं यथा वा परिच्छिन्नेनाव्रियमाणसम्बन्धिनाऽऽवृतेष्वन्येष्वदृष्टमपि परिच्छिन्ना-ज्ञानावृते निरंशे चैतन्येऽपरिच्छिन्नत्वं यथा वाऽऽनन्दान्तरेष्वदृष्टमपि ब्रह्मानन्दस्य पूर्णत्वादिकं तथाऽन्यत्रादृष्टमप्यवयवस्य पूर्णत्वं विचित्रशक्तियुक्तब्रह्मावयवेऽस्तु । उक्तं च ‘‘विश्वतश्चक्षुः, पूर्णमदः पूर्णमिदम्’’ इत्यादिश्रुत्या ‘‘सर्वतः पाणिपादं तत्’’ इत्यादिस्मृत्या चावयवस्य पूर्णत्वम् । तथा ‘‘उद्बबर्हात्मनःकेशौ’’ इत्यादिस्मृत्या केशस्य कृष्णस्य ‘‘व्याप्तं त्वयैकेन दिशश्च सर्वाः’’ इति पूर्णतोक्ता । तदुक्तमनुव्याख्याने–

ब्रह्मताऽवयवेऽपि स्यात्तथाऽवयविनि स्वतः ।

यथैव कृष्णकेशस्य कृष्णस्य ब्रह्मताऽखिला ।

दर्शिता चैव पार्थाय निस्सीमाः शक्तयोऽस्य हि । इति ।

युक्तं चानवस्थापरिहाराय क्वचित्सम्बन्ध्यादेरेव सम्बन्धत्वादिवदस्मिन्नेव प्रकरणे ‘‘आनन्दं ब्रह्मणः’’ इति श्रुतेरानन्दात्मकस्यैव ब्रह्मण आनन्दित्ववच्च विशेषबलाच्छक्तिव्यक्तिभावात् ‘‘सशिरः सदक्षिणः पक्षः’’ इत्यादिश्रुत्याऽवयविन एवावयवत्वम् । तदुक्तं न्यायविवरणे ‘‘न चावयवत्वविरोधः । ‘नेह नानास्ति किञ्चन’ इत्यादिश्रुतेरवयवाद्यभेदात्’’ इति ।

### **प्रकाशिका**

यत इत्यस्य श्लोकेनान्वयः । तावक एवेति चोऽवधारणे । ‘‘तवक-ममकावेकवचने’’ इति निपातनात्तावके मामक इति साधु । त्वदीये मदीय इत्यर्थः । यत्तावदुक्तमानन्दमयस्य ब्रह्मत्वे पुच्छे ब्रह्मशब्दस्य गौणार्थत्वमिति । तत्र द्वयोर्ब्रह्मत्वा-योगादिति कोऽर्थः । किमवयविनः पूर्णत्वेऽवयवस्य पूर्णत्वायोग इत्युतावयवावयविनो-र्भेदादवयविनः परमात्मत्वेऽवयवस्य तत्त्वायोग इति । आद्यं तावन्नेति भावेन मुख्यार्थत्वं साधयति ॥ आनन्दमयेति ॥ पूर्णत्वं हीति ॥ बृह बृहि वृद्धाविति धातोर्वृद्धिश्च पूर्णते-त्याद्यसूत्र एवोक्तमिति भावः । असम्भावितमेतदित्यतः सम्भावनाहेतूननेकदृष्टान्तानाह ॥ यथेति ॥ धर्मान्तरेषु रूपरसादिषु । न्यायमते प्रसिद्धमेतन्निदर्शनम् ।

औतमतेन दृष्टान्तद्वयमाह ॥ यथा वेति ॥ सम्बन्धिना पटादिनेत्यर्थः । अन्येषु घटादिषु । विचित्रशक्तियुक्तेति हेतुगर्भम् । अस्त्वेवं दृष्टान्तैः सम्भावना मानं तु किमित्यतः श्रुतिस्मृतीराह ॥ उक्तं चेति ॥ ‘‘विश्वतश्चक्षुरुत विश्वतो मुखो विश्वतो बाहुरुत विश्वतस्पात् । पूर्णमदः पूर्णमिदं पूर्णात्पूर्णमुदच्यते । सर्वतः पाणिपादं तत्सर्वतोऽक्षिशिरोमुखम्’’ इत्यादि श्रुतिस्मृतिभिरित्यर्थः । विश्वतः विश्वस्मिन् । सर्वतः सर्वत्रेत्यर्थः । अदः मूलरूपम् । इदम् अवतारजातम् । एतच्छ्रुत्युक्त्याऽवयविनोऽपि पूर्णत्वमित्यपि ग्राह्यम् । यद्वा अवतारस्य पूर्णत्वोक्त्या कृष्णाद्यवताररूपकेशाख्यावयवस्य पूर्णत्वप्राप्तेः पूर्णमिति श्रुत्याऽवयवस्य पूर्णत्वमुक्तम् । तत्पूर्णत्वे चावयविनः पूर्णत्वम-विगीतमिति तन्नोक्तम् । यद्वा । अवयवावयविनोरभेदस्य वक्ष्यमाणत्वात्तेनैव तस्य पूर्णत्वं सेत्स्यतीति तदनुक्तिः ॥ स्मृत्येति ॥

उद्बबर्हात्मनः केशौ सितकृष्णौ महामुने ।

उवाच च सुरानेतौ मत्केशौ वसुधातले ।

अवतीर्य भुवो भारक्लेशहानिं करिष्यतः ।

इत्यादिविष्णुपुराणपञ्चमांशस्थस्मृत्या केशस्य केशावतारस्य कृष्णस्य पूर्णता गीतायामुक्तेत्यर्थः ॥ स्वत इति ॥ अनायासेनेत्यर्थः । अखिला निरुपचरिता ॥ निस्सीमा इति ॥ ‘‘सीमसीमे स्त्रियामुभे’’ इति सीमन्शब्दपर्यायसीमाशब्दोत्तरपदोऽयं समासः । द्वितीयं प्रत्याह ॥ युक्तं चेति ॥ अवयविन एवावयवत्वमित्यन्वयः । क्वचित् समवायादौ । अन्यथा समवायस्य समवायान्तराङ्गीकारेऽनवस्थानादित्यर्थः ॥ आनन्दात्मकस्येति ॥ एकधैवानुद्रष्टव्यमित्येवकारस्य श्रुतेरिति भावः । ननूभयथाश्रुते-रानन्दादावुभयरूपतोपेयते अत्र तु किं मानमित्यत आह ॥ सशिर इति ॥ ‘‘सशिरः सदक्षिणः पक्षः स उत्तरः स आत्मा सपुच्छम्’’ इत्यादिभाष्योदाहृतश्रुत्येत्यर्थः ।

नन्ववयवावयविनोरभेदे कथं शिरआदिरवयवोऽयमवयवीत्यादिव्यवहारः । कथं वाऽवयविकार्यमवयवेन न जायत इत्यत आह ॥ शक्तिव्यक्तीति ॥ यदा तु शिरः-प्रभृतेरवयवत्वं व्यक्त्यात्मनाऽस्ति अवयवित्वं शक्त्यात्मना तदाऽवयवव्यवहारकार्ये न त्ववयविव्यवहारकार्ये भवतः । अत एव केशस्य प्रागवयवत्वं व्यक्त्यात्मना स्थितं कृष्णावतारत्वे तु शक्त्यात्मना । अवयवित्वं तु व्यक्त्यात्मनेत्युक्तौ को दोष इत्यर्थः । नन्वेतदेव कथम् । अभेदे भेदकार्याणामयोगादित्यत उक्तं विशेषेति ॥ यथा सोमाभावेऽपि सोमकार्यं पूतीकैः क्रियते तथा भेदाभावेऽपि भेदप्रतिनिधिना विशेषेण स्वरूपसामर्थ्य-लक्षणेन भेदकार्यनिर्वाह इत्यर्थः । समर्थितश्च न्यायामृते विशेषपदार्थ इति भावः ॥ तदुक्तमिति ॥ एतेन भाष्यं न्यायविवरणं चैकार्थमेवेति दर्शितम् ॥ नेहनानेति ॥ किञ्चन गुणक्रियावयवादिकम् । नाना भिन्नम् । नास्तीत्यर्थः ।

### **चन्द्रिकाबिन्दु**

नन्ववयवावयविनोरुभयोरपि पूर्णत्वम् अन्यत्रादृष्टमपि अन्यत्र कल्पितं नैयायिकेन त्वयापीत्यभिप्रेत्योपपादयति ॥ यथेति ॥ धर्मान्तरेषु रूपादिषु । परिच्छिन्नेन छत्रादिनैव सूर्यादि आवृतं दृष्टम् । अत आव्रियमाणसम्बन्धि आवरकम् । आव्रियमाणपक्षमन्यूनपरिमाणं न दृष्टमिति भावः । ननु यत्किञ्चिदंश एवाज्ञानमावरक-मित्यत आह ॥ निरंश इति ॥ नन्वानन्दस्य पूर्णत्वमन्यत्रादृष्टमपि अङ्गीक्रियते प्रमाणसिद्धत्वात् । अवयवे तु पूर्णत्वे प्रमाणाभावात्कथमित्यत आह ॥ उक्तं चेति ॥

### **पाण्डुरङ्गि**

नन्वानन्दमयस्य ब्रह्मत्वे दोषचतुष्टयस्योक्तत्वात् कथं तन्निराकरणमित्यत आह ॥ तथा हीति ॥ ननु किमानन्दमयस्यापि पूर्णत्वाभ्युपगमे पुनर्ब्रह्मशब्दस्या-मुख्यार्थत्वमुतानन्दमयस्यापूर्णत्वे । नाद्य इत्याह ॥ आनन्दमयेत्यादि ॥ ननु ब्रह्मत्वं नामाद्वितीयत्वम् । तत्र द्वयोरपि पूर्णत्वे कथं ब्रह्मशब्दस्य तयोर्मुख्यत्वमित्यत आह ॥ पूर्णत्वं हीति ॥ न द्वितीय इत्याह ॥ धर्मान्तरेष्विति ॥ रूपादावित्यर्थः ॥ धर्मितोऽधिकदेशत्वमिति ॥ धर्मितापर्याप्त्यधिकरणाधिकदेशत्वमित्यर्थः । तथा चैकस्मिन्घटत्वबुद्धिवद्द्वित्वादिबुद्ध्यभावान्न तदविशेषः ।

ननु धर्म्यधिकदेशवृत्तित्वं नाम धर्मिरूपदेशादधिकदेशवृत्तित्वं धर्मिदेशादधिकदेश-वृत्तित्वं वा । नाद्यः । यत्र स्वयं वर्तेत तस्यापि स्वधर्मित्वेन ततोऽधिकदेशत्वाभावात् । न च धर्म्यन्तरादधिकदेशत्वम् । अन्योन्याभावस्य व्याप्यवृत्तित्वेन धर्मित्वावच्छिन्न-प्रतियोगिताकान्योन्याभावाधिकरणत्वस्य स्वधर्म्यधिकरणत्वाभिमतेऽभावात् । न द्वितीयः । धर्मिण्येव विद्यमानस्य घटत्वादेर् धर्मिदेशे कपालादावसत्त्वात् । धर्मिदेशे सत्त्वम-विवक्षितत्वादधिकदेशवृत्तित्वमात्रविवक्षायां तद्धर्मिणि सतस्तद्देशे चासतो रूपादेरप्य-विशेषेण ‘‘धर्मान्तरेष्वदृष्टमपि’’ इत्युक्त्ययोगात् । तत्कथमेतदिति चेन्न । अन्योन्या-भावस्याव्याप्यवृत्तित्वपक्षे घटत्वादेः स्वधर्मितापर्याप्त्यधिकरणातिरिक्तवृत्तित्वात्तदभि-प्रायेणोक्तत्वात् ।

यद्वा सार्वदेशिकघटादौ विद्यमानस्य घटत्वादेरेकत्वादाकाशवन्मध्यस्थपदार्थेष्वपि वस्तुतः परेण सत्त्वाङ्गीकाराद्धर्मित्वाभिमतघटमात्रादन्यत्रापि सत्त्वं दृष्टमित्यर्थः ।

ननु जातेर्धर्मधर्मिभावप्रयोजकसम्बन्धेन धर्मित्वाभिमतेष्वेव सत्त्वादन्यत्र स्वरूपेण सत्त्वेऽपि न धर्मितोऽधिकदेशवृत्तित्वमित्यत उक्तं समवायादाविति ॥ जातिवत्समवायस्य समवायरूपवृत्त्यन्तराभावात्सर्वत्र स्वरूपेणैव सत्त्वमिति भावः । जातिसमवाययोश्च परेणौपाधिकभेदस्याप्यनङ्गीकाराद्घटाकाशादिवदन्यत्र सत्त्वं नास्तीति परिहारार्थमिति ज्ञेयम् । ननु चैतन्नैयायिका वदन्ति न तु वेदान्तिनस् तत्कथं दृष्टान्ताभिधानमिति पूर्वत्रा-रुच्या दृष्टान्तान्तरमाह ॥ यथा वेति ॥ ननु ब्रह्मणः सांशत्वमपि मायावाद्येकदेशिभि-रभ्युपगतमेवेत्ययमपि विप्रतिपन्नो दृष्टान्त इत्यत आह ॥ यथा वेति ॥ कृष्णस्यावयवत्व-मनङ्गीकुर्वाणं प्रति प्रमाणमुखेन तदाह ॥ उद्वबर्हेति ॥ अस्तु तस्यावयवत्वं, तस्य पूर्णत्वं कुत इत्यतोऽवयवस्य पूर्णत्वे प्रमाणमाह ॥ व्याप्तमित्यादि ॥ नन्वेतावता पूर्णद्वयमुक्तं भवेत् । तच्चायुक्तम् । तथात्वेऽवयवावयविभावानुपपत्तेरित्यत आह ॥ युक्तं चेत्यादि ॥

