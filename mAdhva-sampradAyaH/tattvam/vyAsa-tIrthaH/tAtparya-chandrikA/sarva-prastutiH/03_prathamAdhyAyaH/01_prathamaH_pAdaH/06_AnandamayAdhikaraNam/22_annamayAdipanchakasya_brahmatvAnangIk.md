+++
title = "२२ अन्नमयादिपञ्चकस्य ब्रह्मत्वानङ्गीकारे बाधकोक्तिः"

+++


## न चाज्ञातधर्मतत्वं चैत्यवन्दनादि धर्म इति..

**अन्नमयादिपञ्चकस्य ब्रह्मत्वानङ्गीकारे बाधकोक्तिः**

## **तात्पर्यचन्द्रिका**

न चाज्ञातधर्मतत्वं चैत्यवन्दनादि धर्म इति मन्वानं प्रति चैत्यवन्दनादि धर्म इत्युपदिश्य ज्योतिष्टोमादि धर्म इत्युपदिश्यते । न च त्वन्मतेऽपरिच्छिन्नस्यात्मनः शरीराद्यन्तरत्वमहंत्वरूपं प्रत्यक्त्वं वाऽस्ति । न च घटाकाशादिज्ञानोपायोऽपि घटादिर्महाकाशज्ञानोपायः । इह च ‘‘सत्यं ज्ञानमनन्तम्’’ इति प्रकृतोऽपरिच्छिन्न एवात्मा जिज्ञापयिषित इति तेऽपि मतम् । किञ्च निरवयवे चित्तप्रावण्यार्थं निरवयवान्तरमेवोपदेष्टव्यम् । न तु ‘‘अयं दक्षिणः पक्षः’’ इति सावयवम् । अपि च न तावदन्नादीनामन्नमयादीनां वा प्राणादीन्प्राणमयादीन्वा प्रति द्वारत्वम् । अन्नादिज्ञानं विनाऽपि प्राणादिज्ञानात् । ब्रह्मणि द्वारत्वेत्वन्नादिपूर्वकं प्राणाद्युपदेशो न युक्तः । अनेकद्वारवैयर्थ्यं च । न च द्वारविकल्पः । उत्तरानुवाके ‘‘अन्नं ब्रह्मेति व्यजानात् प्राणो ब्रह्मेति व्यजानान् मनो ब्रह्मेति व्यजानात्’’ इत्यादिनाऽन्न-प्राणादिद्वारसमुच्चयोक्तेः । अपि च ‘‘यतो वा’’ इत्यादिपूर्ववाक्योक्तकारणत्वस्यापि त्वत्पक्षे ब्रह्मणि द्वारत्वात्कोशानां च कारणत्वे द्वारत्वाभावात्कोशोपदेशवैयर्थ्यम् । किञ्च भृगुर्वरुणोपदिष्टानां द्वारत्वं न वेत्ति चेद्विरोचनस्येव पुनरुपसत्त्ययोगः । वेत्ति चेत् ‘‘नान्नं ब्रह्मेति व्यजानान् नान्नाद्ध्येव’’ इत्यादि श्रूयेत । तस्मादन्नमयादयो ब्रह्मैव न कोशाः ।

### **प्रकाशिका**

न युक्तश्च कोशानां ब्रह्मत्वज्ञापनाय तथोपदेश इत्याह ॥ न चाज्ञातेति ॥ अन्यथा कर्मकाण्डेऽपि तथोपदेशः स्यादिति भावः । एवं प्रत्यक्प्रावण्यार्थं द्वारोपदेश इति निरस्तम् । इदानीं ब्रह्मणः प्रत्यक्त्वमेव नास्ति यत्प्रावण्यार्थं तदुपदेशोऽर्थवान्स्यादित्याह ॥ न च त्वन्मत इति ॥ अपरिच्छिन्नत्वादंतरत्वरूपं शुद्धचित्वादहंत्वरूपं वा प्रत्यक्त्वं नेत्यर्थः । ननु कोशानां परिच्छिन्नाहमर्थजीवरूप-प्रत्यग्ज्ञानोपायत्वात्तदभिन्नापरिच्छिन्नब्रह्मज्ञाने द्वारता भविष्यतीत्यत आह ॥ न च घटेति ॥ जिज्ञापयिषितः ज्ञापयितुमिष्ट इत्यर्थः । तथा च ब्रह्म पुच्छमित्युक्तब्रह्मज्ञानाय द्वारता कथं कोशानां स्यादित्यर्थः । अन्नादीनामित्युत्तरानुवाकस्थाभिप्रायेण । प्राणा-दीनिति यथाक्रममन्वयः ॥ समुच्चयेति ॥ अन्यथाऽन्नप्राणादिष्वन्यतमस्यैव श्रवणप्रसङ्गः । ‘‘अन्नं वा ब्रह्मेति व्यजानात्’’ इति वा स्यादिति भावः । त्वत्पक्ष इति ॥ जन्मादिसूत्रे तथोक्तेरिति भावः ।

अधीहि भगवो ब्रह्मेत्युक्तोऽन्नप्राणपूर्वकम् ।

आह ब्रह्म कथं तन्न द्वारं तदिति वादिनः ।

उपसत्तिं कथं विद्युः’’ इत्यनुव्याख्यानं हृदि कृत्वा दोषान्तरमाह ॥ किञ्च भृगुरिति ॥ विरोचनस्येवेति ॥ यथा चतुर्मुखेनोपदिष्टस्य पुनरुपसत्तिर्नास्ति तथा न स्यादित्यर्थः । व्यक्तमेतच्छान्दोग्येऽष्टमेऽध्याये ।

### **चन्द्रिकाबिन्दु**

न चाज्ञातेति ॥ एवं चाज्ञातब्रह्मतत्वम् अन्नमयादिकमब्रह्मेति मन्वानं च प्रति अन्नमयादिकं ब्रह्मेत्युपदिश्य पुच्छं ब्रह्मेत्युपदेशोऽपि न युक्त इति भावः ॥ न च घटेति ॥ तथा च अपरिच्छिन्नमहाब्रह्मज्ञानार्थशरीरादिरूपान्नमयाद्युपाध्युपदेशो न स्यादिति भावः । नन्वत्रापि शरीरादिरूपान्तरोपाध्यवच्छिन्नमेव ब्रह्म जिज्ञासयिषितम् । अतोऽन्नमयाद्युपदेश इत्यत आह ॥ इह चेति ॥ किञ्चेति ॥ त्वन्मत इति शेषः । अन्नमयादीनां प्राणमयादीन् प्रति उत्तरोत्तरत्वं द्वारत्वम् आहोस्विद् ब्रह्मण्येव समप्राधान्येन सर्वेषां द्वारत्वमिति विकल्प्य क्रमेण दूषयति ॥ अपि चेति ॥ कोशोपदेशस्य कारणत्वोपदेशद्वारत्वात्सार्थक्यमित्याशङ्क्याह ॥ कोशानां चेति ॥ उपसत्त्ययोग इति ॥ कोशेष्वेव तस्य ब्रह्मत्वाभिमानस्य सुदृढज्ञातत्वादिति भावः ।

### **पाण्डुरङ्गि**

अस्तु तर्ह्यन्नमयादीनां ब्रह्मत्वारोपः प्रात्यक्षिक इति द्वितीयः पक्षः । निरवद्यत्वादित्यतस् तर्हि तस्य स्वत एव सिद्धत्वात्पुनरन्नं ब्रह्मेत्यादिश्रुत्या तदुपदेशोऽ-नुपपन्नः । अन्यथा चैत्यवन्दनादि धर्म इति मन्वानं प्रति चैत्यवन्दनादि धर्म इत्युपदिश्ये-तेत्यत आह ॥ न चाज्ञातेति ॥ यदुक्तमन्नमयादेर्द्वारत्वं कथमिति तत्र विकल्पितपक्षेषु प्रथममेवाङ्गीकुर्मः । न चान्नं ब्रह्मेत्यनुक्त्वाऽप्यानन्दो ब्रह्मेति वक्तुं शक्यत्वात्कथं तस्य द्वारत्वमिति वाच्यम् । अन्नादौ ब्रह्मत्वविषयकभ्रमस्य जातत्वेन तदुपदेशाभावेऽन्नादौ ब्रह्मेत्युपदेशस्यैवासम्भवादित्यतो वाऽऽह ॥ न चेति ॥ अन्यथा यस्य चैत्यवंदने धर्मत्वभ्रान्तिरुत्पन्नाऽस्ति तं प्रति चैत्यवंदनादिकं धर्म इत्युपदिश्य ज्योतिष्टोमादेर्धर्म-त्वोपदेशस्य कर्तव्यत्वापत्तेः ।

ननु तथाप्यन्नमयाद्यनुपदेशे आनन्दमयोपदेशो न युज्यते । तस्यान्नमयाद्यपेक्षयान्तर-त्वात् । तथाच तस्य द्वारत्वं युक्तमित्यत आह ॥ न च त्वन्मत इति ॥ अन्यथाऽ-परिच्छिन्नत्वं न स्यादिति भावः । एवं ब्रह्मणः प्रत्यक्त्वमङ्गीकृत्य परागर्थस्य प्रत्यक्प्रावण्यार्थत्वासम्भवान्न परागर्थोपदेशोऽयुक्त इत्युक्तम् । इदानीं तु ब्रह्मणः प्रत्यक्त्वस्यैवासम्भवान्नान्नमयाद्युपदेशस्य प्रत्यक्प्रावण्यार्थत्वमिति वाऽऽह ॥ न च त्वन्मत इति ॥

यदुक्तमन्नमयाद्युक्तिश्चित्तस्य प्रत्यक्प्रावण्यार्थं न सम्भवति । कोशादेः पराक्त्वादिति तदुपपादयति ॥ अहंत्वरूपमिति ॥ प्रत्यक्त्वं ह्यहंत्वम् । न च कोशेष्वहंत्वबुद्धिरस्तीति भावः । ननु ब्रह्मणोऽपरिच्छिन्नत्वादन्नादेः परिच्छिन्नप्रत्यग्ज्ञानसाधनत्वेनैवापरिच्छिन्न-ब्रह्मज्ञानसाधनत्वोपपत्तेस्तदुपदेशः सार्थक इत्यत आह ॥ न चेति ॥ यद्वा किञ्च कोशानामपरिच्छिन्नब्रह्मज्ञानोपायत्वं नोपपन्नम् । घटावच्छिन्नाकाशज्ञाने घटादेरिव तत्तत्कोशावच्छिन्नज्ञाने कोशानां हेतुत्वात् । न चावच्छिन्नज्ञानोपायत्वेऽप्यनवच्छिन्न-ज्ञानोपाय इति नोक्तदोष इति वाच्यम् । तथात्वे घटादेरपि महाकाशज्ञानोपायत्वा-पत्तेरित्याह ॥ न चेति ॥

ननु मास्तु परिच्छिन्नज्ञानोपायस्यापरिच्छिन्नज्ञानोपायत्वम् । प्रकृते जिज्ञापयिषितं तु परिच्छिन्नमेवेति तत्साधनत्वमन्नादेरुपपद्यत इत्यत आह ॥ इह चेति ॥ ननु निरवयवे चित्तप्रावण्यार्थं निरवयवान्तरमुपदेष्टव्यमित्ययुक्तम् । तस्यातिसूक्ष्मत्वेन प्रथमं बुद्ध्यारोहा-सम्भवात् । न च सावयवोपदेशेन कथं निरवयवज्ञानमिति वाच्यम् । चन्द्रादिस्वरूप-ज्ञानार्थं शाखोपदेशस्य दर्शनात् । अन्यथा तत्रापि चन्द्रान्तरमेवोपदेष्टव्यमित्यरुचेराह ॥ अपि चेति ॥ उत्तरानुवाकानुरोधादन्नादीनामित्युक्तम् । किमत्रान्नादीनामन्नमयादीनां च द्वारद्वारिभावेन परम्परया द्वारत्वमुत साक्षादेव ब्रह्मणि द्वारत्वम् । नाद्य इत्याह ॥ अन्नादिज्ञानं विनेति ॥ न द्वितीय इत्याह ॥ ब्रह्मणीति ॥ ‘‘अन्नं प्राणं चक्षुः श्रोत्रम्’’ इत्युपदेशो न युक्त इत्यर्थः । ननु यस्य कस्यचित्प्रथमं वक्तव्यत्वादन्नस्य प्राथम्येनोक्ति-रित्यत आह ॥ अनेकेति ॥ ननु विकल्पेन विहितत्वान्न वैयर्थ्यमित्यत आह ॥ न चेति ॥

ननु समुच्चयवाचकशब्दाभावान्न समुच्चयो युक्तः । न च विकल्पद्योतकवाशब्दाभावान्न विकल्पोऽपि युक्त इति वाच्यम् । वैयर्थ्यान्यथानुपपत्त्याऽगत्या विकल्पस्याश्रयणादित्य-स्वरसादाह ॥ अपि चेति ॥ यतो वेत्यादीति ॥ अत्र वैशब्दसमानार्थो वाशब्दो विवक्षितः । अर्थानुवादश्चायम् । तेन यतो वेत्यादीत्युपपन्नम् । अन्यथा यतो वा इत्यादीति स्यादिति द्रष्टव्यम् ।

