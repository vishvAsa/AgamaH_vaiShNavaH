+++
title = "२१ आनन्दमयमनोमययोर् ब्रह्मत्वसाधनम्"

+++


## सविशेषत्वं तु ब्रह्मत्वसाधकम्

**आनन्दमयमनोमययोर् ब्रह्मत्वसाधनम्**

## **तात्पर्यचन्द्रिका**

सविशेषत्वं तु ब्रह्मत्वसाधकम् । न च ‘‘यतो वाचो निवर्तन्ते’’ इति श्रुति-र्निर्विशेषत्वमाह । किंत्ववाङ्मनसगोचरानन्तविशेषवत्त्वम् । प्रियादिके च यः प्रतिशरीरं भिन्नो नासौ भगवतोऽवयवः । यश्चावयवो न स भिन्नः । विस्तृतं चैतत्तैत्तिरीयकभाष्ये भगवत्पादैः । किञ्च ‘‘सोऽकामयत’’ इत्यत्र पुल्लिङ्गेन सन्निहितपरामर्शिना तच्छब्देन नपुंसकब्रह्मपुच्छशब्दनिर्दिष्टस्य ‘‘तस्माद्वा एतस्मा-दात्मनः’’ इति व्यवहितात्मशब्दनिर्दिष्टस्य च परामर्शायोगेन सन्निहित-स्यानन्दमयस्यैव परामर्ष्टव्यत्वात् ‘‘सोऽकामयत’’ इत्यस्य च कारणवाक्यस्य त्वयाऽपि ब्रह्मपरत्वेनाङ्गीकृतत्वात्कथमानन्दमयस्याब्रह्मता । अपि चानुवाकान्ते उदाहृतः ‘‘यतो वाचः’’ इति श्लोक एव मनोमयेऽपि श्रुत्योदाहृतः । तस्य च ‘‘आनन्दं ब्रह्मणः’’ इति ब्रह्मश्रुत्या ‘‘यतो वाचो निवर्तन्ते न बिभेति कुतश्चनेति’’ इति लिङ्गाच्च ब्रह्मविषयत्वं त्वयापि स्वीकृतमिति कथं मनोमयस्याब्रह्मता ।

### **प्रकाशिका**

एवं प्रायपाठेत्यादिनोक्तं दोषचतुष्टयमुद्धृत्य यदपि किञ्चेत्यादिनोक्तं तदप्ययुक्तमित्याह ॥ सविशेषत्वं त्विति ॥ किंत्ववाङ्मनसेति ॥ तथैवोक्तत्वात्प्रागिति भावः । यदप्यपि चेत्यादिनोक्तं तदपि नेत्याह ॥ प्रियादिके चेति ॥ विस्तृतमिति ॥

शिरःप्रिये स्थितं तस्य परेयं प्रियनामकम् ।

मोदप्रमोदयोर्बाहू मोदनाच्च प्रमोदनात् ।

मोदप्रमोदनामानावानन्दस्त्वाततत्वतः ।

मध्यमानन्दसंस्थं च ब्रह्मसृष्ट्या तु बृंहयत् ।

पुच्छं प्रधानवायौ च ब्रह्माख्ये संस्थितं सदा ॥

इत्यादिना प्रमाणेन विस्तृतमित्यर्थः । एवमानन्दमयस्य ब्रह्मत्वे परोक्तबाधकानि व्युदस्य ब्रह्मत्वे साधकान्यब्रह्मत्वे बाधकानि चाह ॥ किञ्चेत्यादिना ॥ अयमर्थः । आनन्दमयप्रकरणं समाप्य ‘‘अथातोऽनुप्रश्नाः’’ इति कृतप्रश्नस्य परिहारं विवक्षुणा ‘‘सोऽकामयत बहु स्यां प्रजायेय’’ इत्यादिना तच्छब्देन पूर्वसन्निहितानन्दमयं परामृश्य तस्य जगद्धेतुत्वमुच्यते । तस्य च ब्रह्मलक्षणत्वेन जन्माधिकरणेऽभिधानात्त्वया ‘‘तद्धेतु-व्यपदेशात्’’ इति सूत्रे ब्रह्मपरत्वेनाङ्गीकृतत्वाच्च कथमानन्दमयस्याब्रह्मता । किन्तु ब्रह्मतैव स्यात् । न च ‘‘ब्रह्मपुच्छं प्रतिष्ठा’’ इति सन्निहितपुच्छस्य स इति परामर्श इति वाच्यम् । स इत्यस्य पुल्लिङ्गत्वात् । पुच्छपदनिर्दिष्टस्य नपुंसकनिर्दिष्टत्वात् । न च प्रधानप्रातिपदिक-स्वारस्याय गुणभूतलिङ्गबाधेन सन्निहितपुच्छपरत्वम् । आनन्दमयस्यापि सन्निहितत्वेन तत्परामर्शे उभयस्वारस्यात् । न चैवं लिङ्गानुरोधेन ‘‘तस्माद्वा एतस्मादात्मन आकाशः सम्भूतः’’ इति भूतकारणत्वेन निर्दिष्ट आत्मा परामृश्यतामिति वाच्यम् । तच्छब्दस्य सन्निहितगामित्वेनात्मनश्च व्यवहितत्वेन प्रातिपदिकास्वारस्यस्यान्याय्यत्वादिति । तदुक्तं तैत्तिरीयभाष्ये

‘‘स त्वकामयत् ।

सृष्ट्वा जगदिदं सर्वं नियामकतयाऽस्य तु ।

बहुरूपो भवानीति स्याज्जगच्चेत्यचिंतयत् ॥’’ इति ।

मनोमयस्य ब्रह्मत्वे साधकमाह ॥ अपि चेति ॥ श्लोक एवेति ॥ अनुवाकान्ते ‘‘न बिभेति कुतश्चन’’ इति मनोमये तु ‘‘न बिभेति कदाचन’’ इत्येतावता नान्यत्वमिति भावः । श्रुत्या उपनिषदा । तस्य चानुवाकान्त उदाहृतस्यावाङ्मनसगोचरत्वाभयहेतुत्व-लिङ्गाच्चेत्यर्थः ।

### **चन्द्रिकाबिन्दु**

‘‘एकत्रापि न मुख्यार्थलङ्घनं मामके मते’’ इत्यमुमंशं भाष्यटीका-सूचितप्रकाशानुसारेण व्युत्पाद्य ‘‘सर्वत्रापि च’’ इत्युत्तरार्धमुपपादयितुं स्वयमारभते ॥ किञ्चेेति ॥ व्यवहितात्मेति ॥ आनन्दमयापेक्षयापीति शेषः । ननु सोऽकामयतेत्यत्र विद्यमानतच्छब्देनानन्दमयपरामर्शेऽपि तस्य ब्रह्मत्वं कुत इत्यत आह ॥ सोऽकाम-यतेत्यस्य चेति ॥ तस्य च अनुवाकान्ते उदाहृतस्य ‘‘यतो वाचः’’ इत्यादिश्लोकस्य ।

### **पाण्डुरङ्गि**

ननु तथाप्यानन्दमयस्य ब्रह्मत्वं नोपपद्यते । प्रियाद्यवयवयोगेन तस्य सविशेषत्वेन ब्रह्मणश्च निर्विशेषत्वेन तयोरैक्यायोगादित्यत आह ॥ सविशेषत्वं त्विति ॥ सविशेषत्वं पूर्णत्वरूपब्रह्मत्वानुकूलमेव । न तु प्रतिकूलम् । ब्रह्मत्वप्रतिबन्धकी-भूतनिर्विशेषत्वविरहरूपत्वादित्यर्थः । न चैवं ‘‘यतो वाचः’’ इत्यादिश्रुतिविरोध इत्या-शङ्क्य निराकरोति ॥ न चेति ॥ यच्चोक्तमानन्दमयः प्रतिशरीरं प्रियादिभेदाद्भिन्नः, ब्रह्म त्वभिन्नमिति कथं तयोरैक्यमिति, तत्राह ॥ प्रियादिके चेति ॥ विषयोत्थसुखादेः प्रतिशरीरं भेदेऽपि तस्य ब्रह्मत्वानङ्गीकारात् । तन्नियामकावयवविशेषस्यैव च भगव-दवयवत्वेऽपि तस्यैकत्वेन प्रतिशरीरं भेदाभावान्नोक्तदोष इत्यर्थः ।

किञ्चानन्दमयस्याब्रह्मत्वे आनन्दमयविषयतयोदाहृते श्लोके सोऽकामयतेत्येतद्वाक्ये तच्छब्देन कस्य परामर्शः । ‘‘ब्रह्मपुच्छम्’’ इति वाक्योक्तपुच्छस्य वा ‘‘तस्माद्वा एतस्मादात्मन आकाशः’’ इति वाक्योक्तात्मनो वा । नाद्यः । पुल्लिङ्गेन तच्छब्देन नपुंसकेन प्रकृतस्य ब्रह्मपुच्छस्य परामर्शायोगात् । नांत्यः । तच्छब्दस्य सन्निहितपरामर्श-कत्वेन ‘‘तस्माद्वा’’ इति व्यवहितात्मशब्दनिर्दिष्टस्यापि परामर्शायोगादित्याह ॥ किञ्चेति ॥ नन्वस्त्वानन्दमयस्य ब्रह्मत्वं बाधकाभावात्साधकसद्भावाच्च । न मनोमयस्य, तत्साधकाभावादित्यत आह ॥ अपि चेति ॥

