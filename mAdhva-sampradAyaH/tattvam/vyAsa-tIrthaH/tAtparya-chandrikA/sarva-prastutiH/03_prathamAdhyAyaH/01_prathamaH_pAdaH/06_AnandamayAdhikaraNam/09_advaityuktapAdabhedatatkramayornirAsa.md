+++
title = "०९ अद्वैत्युक्तपादभेदतत्क्रमयोर्निरासः"

+++


## अस्माकं नामपादे ‘‘अन्तस्तद्धर्मे’’त्यत्र ..

**अद्वैत्युक्तपादभेदतत्क्रमयोर्निरासः**

## **तात्पर्यचन्द्रिका**

अस्माकं नामपादे ‘‘अन्तस्तद्धर्मे’’त्यत्र लिङ्गसमन्वय इन्द्राद्यनेकनाम-समन्वयार्थस् तथा लिङ्गपादे वैश्वानरनामसमन्वयः पाचकत्वाद्यनेकलिङ्गसमन्वयार्थ इति टीकायामेव वक्ष्यते । यत्तु यौगिकरूढविषयतया द्वितीयतृतीययोर्भेद इति परमतं तन्न । तृतीयेऽपि द्युभ्वाद्यायतनत्वस्य ‘‘ईक्षतिकर्मे’’त्यत्राभिध्यातव्यत्वस्य ‘‘शब्दादेव प्रमितः’’ इत्यादौ चाङ्गुष्ठमात्रत्वादेश्च यौगिकत्वात् । एवं चतुर्थेऽपि पादे त्वया ‘‘आनुमानिकम्’’ इति ‘‘ज्योतिः’’ इति ‘‘न सङ्ख्या’’ इत्यधिकरणत्रय एव प्रधानस्य शाब्दताया निरस्तत्वात् । अन्यत्र ‘‘कारणत्वेन चाकाशादिषु’’ इत्यत्र सृष्टिवाक्यविगानस्य ‘‘जगद्वाचित्वात्’’ इत्यत्र ‘‘यस्य चैतत्कर्म स वेदितव्यः’’ इत्यादिवाक्यानां जीवादिपरत्वस्य ‘‘वाक्यान्वयात्’’ इत्यत्र ‘‘आत्मा वा ओ द्रष्टव्यः’’ इत्यादिवाक्यानां जीवपरत्वस्य च ‘‘प्रकृतिश्च’’इत्यत्र निमित्तोपादानभेदस्य च निरस्तत्वात्प्रधानाशब्दता न चतुर्थपादव्यापिनी ।

यच्चोक्तं परैः प्रधानाद्येव कारणतया सर्ववेदान्तार्थ इति लक्षणासम्भवाशङ्काया-स्त्रिपाद्यां निरासः । चतुर्थपादे तु प्रधानमपि कारणतया वेदान्तैकदेशार्थ इत्यति-व्याप्तिशङ्कायाः । अत एव ‘‘अनुमानिकमप्येकेषाम्’’ इति सूत्रेऽपिशब्द एकशब्द-श्चेति ॥ तन्न । आनुमानिकमित्यादौ पूर्वपक्षिणा यस्य ‘‘महतः परमव्यक्तं, अजामेकाम्’’ इत्यादेः प्रधानपरत्वं शङ्कितं तस्यैकदेशस्य सिद्धान्तेऽपि ब्रह्मपरत्वा-भावात् । अविद्यादिपरत्वे च ब्रह्मलक्षणस्य प्रधानेऽनतिव्याप्तावप्यविद्याया-मतिव्याप्त्यपरिहारात् । तस्मान्न परमते पादभेदो युक्तः। नापि तत्क्रमः । सुबोधस्य प्राथम्ये आनन्दमयादौ निर्विशेषविचारायोगात् । दुर्बोधस्य प्राथम्ये तु स्पष्टब्रह्म-लिङ्गानां प्राथम्यायोगात् । निर्विशेषस्य तृतीये निरूपणायोगाच्च । ईक्षत्यधिकरणोक्ताशब्दत्वस्य विक्षिप्य चतुर्थपादे व्युत्पादने हेत्वभावात् । चतुर्थस्य तु समन्वयासङ्गतिः परैरेवाङ्गीकृतेति ।

### **प्रकाशिका**

यत्त्विति ॥ एतेनान्यथाशब्दस्यैवंरूपार्थान्तरत्वमुक्तं ध्येयम् ॥ अभिध्यातव्यत्वस्येति ॥ ‘‘यः पुरे तं त्रिमात्रेणोमित्यनेनैवाक्षरेण परं पुरुषमभिध्या-यीते’’ति वाक्योक्तस्येत्यर्थः । इत्यादौ चेत्यादिपदेन ‘‘सुषुप्त्युत्क्रांत्योः’’ इत्यत्र समन्वीयमानं काण्वश्रुतिस्थं ‘‘योऽयं विज्ञानमयः’’ इत्यादि ग्राह्यम् । प्रागनूदितचतुर्थ-पादोपाधिं निराह ॥ चतुर्थेऽपीति ॥ ज्योतिरिति ॥ यद्यपि परमते ‘‘चमसवत्’’ इत्यारभ्यैवाधिकरणं तथापि तथाऽनुवादार्हनताऽपि नेति वा प्रधानप्रापकस्य ‘‘अजा-मेकाम्’’ इति मन्त्रस्य ज्योतिः सूत्र एव तेजोबन्नरूपार्थकत्ववर्णनाद्वा ज्योतिरित्यनुवादः । अन्यत्रेति ॥ एतत्सर्वं तत्रैव स्पष्टीभविष्यति । अन्यथाशब्दस्यापरमप्यर्थमभिप्रेत्य परोक्त-मन्यदपि निराह ॥ यच्चेति ॥ शङ्काया इति ॥ निरास इत्यनुषङ्गः ॥ अपिशब्द इति ॥ न केवलं ब्रह्म किं त्वानुमानिकपदोक्तं प्रधानमपि कारणमित्यर्थप्रतीतेरेकशब्देनैकेषां कठानां शाखायामित्यर्थप्रतीत्या वेदैकदेशार्थत्वावगमादिति भावः ॥ अविद्यायामिति ॥ ननु तत्र वाक्ये परशब्दस्योत्कर्षार्थत्वादिह कारणत्वधीरेव नेति सिद्धान्त्यते । अतोऽविद्यादि-परत्वेऽपि न दोष इति चेत्तर्हि प्रधानपरत्वेऽपि न दोष इति तत्परत्वनिरासस्तत्र व्यर्थ इति भावः ॥ निर्विशेषेति ॥ तस्य सूक्ष्मत्वेन प्रथमं दुर्गमत्वादिति भावः ॥ चतुर्थस्य त्विति ॥ पादस्येत्यर्थः ।

### **चन्द्रिकाबिन्दु**

इदानीं परोक्तचतुर्थपादार्थं निराकरोति ॥ एवं चतुर्थेऽपीत्या-दिना ॥ प्रधानस्य शाब्दतानिरासस् तत्र पादेऽव्याप्त इति भावः ॥ विगानस्येति ॥ तेजःपूर्विका वा सृष्टिराकाशपूर्विका वा सृष्टिः ? उभयविधवाक्यसद्भावादिति विरोध-परिहारार्थं विचारः कृत इत्यर्थः । अतिव्याप्तिनिरासलक्षणप्रयोजनस्य प्रधान-निराकरणेनाप्यलाभाद् व्यर्थश्चतुर्थः पाद इत्यभिप्रेत्याह ॥ तन्नेति ॥ विक्षिप्येति ॥ ईक्षत्यधिकरणे प्रधानशब्दत्वनिरासेन चतुर्थपादस्यापि तदर्थमेव प्रवृत्तत्वेन ईक्षत्यधिकरणा-नन्तरमेव चतुर्थपादः स्यादिति भावः ।

### **पाण्डुरङ्गि**

ननु सविशेषनिर्विशेषतया द्वितीयतृतीययोर्भेदासम्भवेऽपि योगरूढि-विषयत्वाभ्यां भेदः स्यादेव । तथाच कथं तयोः साङ्कर्योपपादनम् । न च तथापि कथं प्रथमपादस्य द्वितीयतृतीयाभ्यां भेद इति वाच्यम् । द्वितीयस्य केवलयौगिकत्वविषयत्वेन तृतीयस्य केवलरूढिविषयत्वेन प्रथमस्य योगरूढिविषयत्वेन ताभ्यां तस्य साङ्कर्याभावा-दित्येतत्परोक्तं दूषयितुमनुवदति ॥ यत्त्विति ॥ किमत्र तृतीये समन्वेतव्यसर्वशब्दानां रूढत्वं कतिपयानां वा । नाद्य इत्याह ॥ तृतीयेऽपीति ॥ न द्वितीयः । द्वितीयेऽपि कतिपयानां वैश्वानरादिशब्दानां रूढत्वस्य सत्त्वेन साङ्कर्यापरिहारात् । यच्च प्रथमस्या-साङ्कर्यकथनं तदप्ययुक्तम् । सर्वेषामपि समन्वेतव्यशब्दानां योगरूढत्वस्य श्रुत्युक्तत्वात् । ननु तृतीये समन्वेतव्यशब्देषु रूढानां बाहुल्याद्यौगिकानां चाल्पत्वात्प्रायिकत्वेन पादभेदः स्यादिति चेन्न । तृतीये समन्वेतव्यानां हि रूढत्वं नाम विद्वद्रूढत्वं वाऽज्ञरूढत्वं वा । नाद्यः । तादृशरूढिमत्त्वस्य सर्वेष्वपि सत्वात् । न द्वितीयः । तस्य भूमाक्षरादि-शब्देष्वप्यभावादिति भावः ।

चतुर्थपादार्थं दूषयति ॥ चतुर्थेऽपीति ॥ अत्र ह्यशब्दत्वोक्तेः पादार्थत्वं क्वचिद-शब्दत्वोक्तिमात्रेण वा सर्वत्राशब्दत्वोक्त्या वा । नाद्यः । ईक्षत्यधिकरणेऽपि प्रधाना-शब्दत्वस्योक्तत्वेन तत्राप्यस्य पादार्थत्वापत्तेः । न द्वितीयः । प्रकृतेऽपि तदभावादित्याह ॥ त्वयेति ॥ प्रकारान्तरेण पादार्थं दूषयितुमनुवदति ॥ यच्चोक्तमिति ॥ प्रधानस्य वेदान्तैकदेशार्थत्वे ज्ञापकमाह ॥ अत एवेति ॥ प्रधानस्यापि वेदान्तैकदेशार्थत्वं यतोऽत एवेत्यर्थः । किमत्र कारणत्वस्यातिव्याप्तिमात्रं परिह्रियते प्रधानातिव्याप्तिर्वा । नाद्य इत्याह ॥ आनुमानिकमिति ॥ ब्रह्मपरत्वाभावेनान्यपरत्वस्यापि स्वीकृतत्वेनातिव्याप्तिः स्यादेवेति भावः । न द्वितीयः, निष्फलत्वादित्याह ॥ अविद्यापरत्वे चेति ॥ अविद्यायामिति ॥ नन्वविद्यायाः कारणत्वेऽपि नातिव्याप्तिः । तत्सम्बन्धेन ब्रह्मण्येव तदापत्तेरिति चेन्न । साङ्ख्येनापि केवलप्रकृतेः केवलब्रह्मणो वा कारणत्वानङ्गीकारात् । अन्योन्यसचिव-कारणत्वस्य तूभाभ्यामङ्गीकारात् । ब्रह्माविद्यापुरुषप्रकृतिनाममात्रभेदे विवादापर्यवसान-प्रसङ्गेन पक्षपातबीजाभावादिति भावः ॥ नापि तत्क्रम इति ॥ नन्वेतदस्माकं दूषणं स्यात् । सुबोधस्य प्राथम्ये तृतीयस्य दुर्बोधस्य तत्वे च चतुर्थस्य प्रथमत्वापात इति चेन्न । निरस्यक्रमादेर्नियामकस्योक्तत्वात् । परस्य च नियामकान्तराभावादिति भावः । ननु चतुर्थेऽशब्दत्वप्रतिपादनमसङ्गतम् । न चेक्षतिसूत्रोक्ताशब्दत्वप्रतिपादकत्वान्नासङ्गतिरिति वाच्यम् । तथा विशेषे कारणाभावादयुक्तमेतदित्याह ॥ ईक्षत्यधिकरणोक्तेति ॥

