+++
title = "२३ अन्नमयादीनां ब्रह्मत्वे बाधकपरिहारः"

+++


## अत्रावशिष्टं ‘‘आत्मन आकाशः’..

**अन्नमयादीनां ब्रह्मत्वे बाधकपरिहारः**

## **तात्पर्यचन्द्रिका**

अत्रावशिष्टं ‘‘आत्मन आकाशः’’ इत्यादौ ‘‘अन्नात्पुरुषः’’ इत्यन्ते वाक्ये हरेरप्याकाशादिनियामकरूपप्रादुर्भावलक्षणजनेरुक्तत्वात् ‘‘स वा एष पुरुषोऽन्नर-समयः’’ इत्यत्र हरेः परामर्शस्वारस्यम् । तथा परेणापि ब्रह्मपरतया स्वीकृतेन ‘‘रसो वै सः रसं ह्येवायं लब्ध्वाऽऽनन्दी भवति’’ इति रसशब्देन सन्निहितपरामर्शस्यै-तच्छब्देनैव सिद्धेर्व्यवहिताकाशादिकारणब्रह्मपरामर्शिना तच्छब्देन च विशेषणा-त्प्रकृतान्नमयपरत्वाभावः । तथा ‘‘भृगुर्वै वारुणिः’’ इत्युत्तरानुवाक उक्ताना-मन्नादीनां ब्रह्मत्वं तावदुपेयम् । ‘‘भार्गवी वारुणी विद्या परमे व्योमन् प्रतिष्ठिता’’ इति श्रुत्या स्वयमेव ब्रह्मपरत्वोक्तेः । ‘‘अधीहि भगवो ब्रह्म’’ इति ब्रह्मप्रश्नोत्तरत्वात् । ‘‘स तपस्तप्त्वा अन्नं ब्रह्मेति व्यजानात्’’ इति श्रवणानन्तरभाविनिदिध्यासनाख्य-तपसाऽपरोक्षीकृतत्वलिङ्गात् । ‘‘अन्नं ब्रह्म’’ इत्यादिब्रह्मशब्दात् ‘‘अन्नाद्ध्येव खल्विमानि भूतानि जायन्ते’’ इत्यादिब्रह्मलक्षणाच्च । तत्समाख्यया चात्राप्यन्नमयादीनां ब्रह्मत्वम् ।

न च तत्र मयटोऽश्रवणाद्भिन्नविषयत्वम् । तत्रापि ‘‘एतमन्नमय-मात्मानमुपसङ्क्रामति’’ इत्यादौ, ‘‘एतमानन्दमयमात्मानमुपसङ्क्रामति’’ इत्यन्ते, मध्ये तथा ‘‘एतमन्नमयमात्मानमुपसङ्क्रम्य’’ इत्यादौ ‘‘एतमानन्दमय-मात्मानमुपसङ्क्रम्य’’ इत्यन्त उपसंहारे च तच्छ्रवणात् । अत्रापि ‘‘अन्नाद्वै प्रजाः प्रजायन्ते’’ इत्यादौ तदश्रवणात् । तत्राप्यन्न (उभयत्राप्यन्न)मयादीनामब्रह्मत्वे ‘‘एतमन्नमयमात्मानमुपसङ्क्रामति’’ इत्यात्मशब्दस्य मुक्तप्राप्यत्वस्य चायोगात् । न चोपसङ्क्रम्येत्यत्रोपशब्दोऽतिक्रमार्थः । अव्ययानामनेकार्थत्वस्यापि प्रयोगानु-सारित्वात् । अन्यथान्तश्शब्दो बहिरर्थस्स्यात् । ‘‘अस्माल्लोकात्प्रेत्य’’ इत्यनेनैव शरीराख्यान्नमयत्यागस्योक्तत्वेन ‘‘अन्नमयमात्मानमुपसङ्क्रामति’’ इत्यनेनापि तदुक्तौ पुनरुक्तिश्च स्यात् ।

### **प्रकाशिका**

ननु परोक्तबाधकानां केषाञ्चिन्निरासेऽप्यन्नमयादेर्ब्रह्मत्वेऽनुपपत्तिरेव । तथाहि । ‘‘ओषधीभ्योऽन्नम् अन्नात्पुरुषः’’ इत्योषधिकार्यान्नविकारं देहं पुरुषपदेनोक्त्वा ‘‘स वा एष पुरुषः’’ इति तं परामृश्य ‘‘अन्नरसमयः’’ इति प्राकृतान्नमयत्वमुच्यते । तस्येश्वरेनुपपत्तेः । न चानेन ‘‘आत्मन आकाशः’’ इत्युक्तात्मन एव परामर्श इति वाच्यम् । तस्य व्यवहितत्वेनास्वारस्यात् । भृगुवल्ल्युक्तानामन्नादीनां ब्रह्मत्वे साधक-विशेषस्यानुक्तेः । तत्र मयटोऽश्रवणेनान्नमयादिभ्यस्तेषां भेदप्रतीतेः । तेषां ब्रह्मत्वे तज्ज्ञानानन्तरं ‘‘तद्विज्ञाय पुनरेव वरुणं पितरमुपससार’’ इति पुनरुपसत्त्ययोगादित्यादि- बाधकापरिहाराच्चेत्यतो ‘‘यदवादि स वा एष इत्यन्यपरामर्शो नान्नात् पुरुष इत्युक्त-परामर्शः’’ इत्यादिटीकां विवृण्वन्नाह ॥ अत्रावशिष्टमिति ॥ इत्यादिकमुत्तरप्रस्थानादाव-वगन्तव्यमित्युत्तरेणान्वयः ।

ब्रह्मशब्दोदिते तस्मिन्नात्मशब्दं प्रयुज्य च ।

तस्मादाकाशसृष्टिं च प्रोवाचात्र चतुर्विधाम् ॥

इत्यादि ‘‘इति तं रसशब्देन विशिनष्टि शरीरगम्’’ इत्यन्तमनुव्याख्यानं हृदि कृत्वाऽऽह ॥ आत्मन इति ॥ ‘‘आकाशः सम्भूतः’’ इत्यादेराकाशपदवाच्यं भूताकाश-तदभिमानितद्देहतत्त्रितयांतर्नियामकरूपचतुष्टयमात्मनः सम्भूतम् । तस्माच्चतुष्टयादाकाशा-द्वायुशब्दितं चतुष्टयं सम्भूतमित्येवमर्थः । तत्र सम्भवो नाम हरेः प्रादुर्भावोऽभिमानि-नोऽभिमानविशेषो देहस्य भूतस्य च परिणाम इत्येवंरूपेणार्थस्याभिमतत्वात्, पुरुषपदेन च देहतदभिमानिजीवतन्नियामकानां विवक्षितत्वात्, ‘‘एव पुरुषः’’ इति पुरुषपदमुख्यार्थस्य हरेरेव सन्निहितस्य परामर्शसम्भवादित्यर्थः । वक्ष्यते चैतत् ‘‘कारणत्वेन चाकाशादिषु’’ इत्यत्र पुरुषपदेन त्रितयनिर्देशेऽपि परमात्ममात्रपरामर्शो,

बहूनां सह निर्देश एकयाऽभिधयैव तु ।

तयैवाभिधया तेषां परामृश्यैकमुच्यते ॥

इति टीकास्थस्मृत्युक्तदिशा युज्यत इति भावः । परेणापीत्यस्य स्वीकृतेन रसशब्देनान्नरसमय इति विशेषणादित्यन्वयः । ‘‘भृगोश्चैतद्वदिष्यति’’ इत्यनुव्याख्यां हृदि कृत्वाऽन्नमयादेर्ब्रह्मत्वे साधकान्तरमाह ॥ तथेति ॥ तत्समाख्यया चात्राप्यन्नमयादीनां ब्रह्मत्वमित्यन्वयः ॥ भार्गवीति ॥ श्रोतृवक्तृतया भृगुवरुणसम्बन्धिनी । व्योमन् । अच्छेद्यत्वादिना व्योमनि भगवति । ‘‘सुपां सुलुक्’’ इति सप्तम्या लुकि ‘‘नङि सम्बुद्ध्योः’’ इति नलोपाभावः । ‘‘अधीहि भगवो ब्रह्मेत्युक्तोन्नप्राणपूर्वकम्’’ इत्यादि हृदि कृत्वाऽऽह ॥ अधीहीति ॥ अध्यापयेत्यर्थः । ‘‘तपसैवापरोक्षितम्’’ इत्यनु-व्याख्यानोक्तमाह ॥ स तप इति ॥ ‘‘यतो भूतानि जायन्त इत्याद्यैर्लक्षणैः स्वयम् । लक्षितं गुरुणा’’ इत्येतद्धृदि कृत्वाऽऽह ॥ अन्नाद्ध्येवेति ॥ ब्रह्मलक्षणाच्च ब्रह्मत्वमुपेय-मिति पूर्वेणान्वयः ।

समाख्यात्वं साधयति ॥ न चेत्यादिना ॥ तत्र भृगुवल्ल्याम् । ‘‘प्राप्यत्वेन मयट्प्रोक्तेर्न तत्राप्यन्यदुच्यते’’ इत्यनुव्याख्यां हृदि कृत्वाऽऽह ॥ तत्रापीति ॥ उपसंहारे मयट्श्रवणादित्यन्वयः । तदनुरोधेनान्नप्राणादिष्वपि ग्राह्यत्वादिति भावः ।

अयमर्थः । अन्नरसमय इत्युपक्रमे मध्ये उपसंहारे च मयडन्तानां श्रवणादन्नादीना-मन्नमयादित्वमुपेयमिति । उपक्रमे तु स्पष्टम् । मध्ये उपसंहारे च दर्शयति ॥ एतमन्न-मयमिति ॥ आदावन्त इति बहुव्रीहिः पञ्चानामपि ग्रहणाय । यथा भृगुवल्ल्यामन्नादेरेव श्रवणं तथा ब्रह्मवल्ल्यामप्यन्नमयादीन् प्रत्युदाहृतश्लोकेष्वन्नादेरेव श्रवणात्तस्याप्यन्नमया-दितोऽन्यत्वप्रसङ्गः । तत्र मयट्परिकल्पनेनानन्यत्वेऽत्रापि सममिति भावेनाह ॥ अत्रापि ब्रह्मवल्ल्यामपीति ॥ ननु मध्य उपसंहारे च मयडन्ततया श्रुतानामब्रह्मत्वात्कथं तदनुरोधे-नान्नादीनामन्नमयादित्वमुक्त्वा ब्रह्मत्वमुच्यत इत्यतः प्राप्यत्वेनेति वाक्ये तत्रापीत्यस्य प्राप्यस्थानेऽपीत्यर्थमुपेत्याह ॥ तत्रापीति ॥ मध्ये उपसंहारे चेत्यर्थः । आत्मशब्दस्य स्वशब्दादित्यत्र ब्रह्मनिष्ठताया वक्ष्यमाणत्वादिति भावः ।

‘‘योगमन्नमयाद्यैर्यत्फलत्वेनास्य शंसति’’ इत्यनुव्याख्यानोक्तमाह ॥ मुक्तप्राप्य-त्वस्येति ॥ ‘‘स य एवं वित् । अस्माल्लोकात्प्रेत्य’’ इति पूर्ववाक्ये ज्ञानेन लोक-शब्दितदेहादुत्तीर्णेन मुक्तेन ‘‘उपसङ्क्रामति उपसङ्क्रम्य’’ इति च प्राप्यत्वश्रवणेन तदयोगा-दित्यर्थः । नन्वव्ययानामनेकार्थत्वादुपसङ्क्रम्येत्यस्यातिक्रम्येत्यर्थोपपत्त्या तेषां कोशत्वेऽपि नानुपपत्तिरित्यतः ‘‘अतिक्रमं वदन्तं तमुपशब्दो निवारयेत्’’ इत्याद्यनुव्याख्याभिमतमाह ॥ न चेति ॥ ‘‘मृतावेव परित्यागः कृतो ह्यन्नमयस्य च’’ इत्युक्तं दोषान्तरमाह ॥ अस्मादिति ॥ तदुक्तौ देहत्यागोक्तौ ।

### **चन्द्रिकाबिन्दु**

अत्रावशिष्टमुत्तरप्रस्थानादवगन्तव्यम् इति टीकाभिप्रेतं प्रकृतोपयुक्तम् उत्तरप्रस्थानोक्तं दर्शयति ॥ अत्रावशिष्टमिति ॥ सर्वमेतदानन्दमयाधिकरणे सुधायां स्पष्टम् । तत्रापीति ॥ बह्मवल्ल्यामपि । ‘‘एतमन्नमयमात्मानमुपसङ्क्रामति’’ इत्यादि-वाक्योपेतं ‘‘एतमानन्दमयमात्मानमुपसङ्क्रामति’’ इत्यन्तवाक्योपेतं यन्मध्यं तस्मिन्मध्येऽ-न्नादीनां श्रूयमाणत्वात् । अन्ते भृगुवल्ल्यामपि एतमन्नमयमात्मानमुपसङ्क्रामतीति मयटः श्रूयमाणत्वादन्नादीनामप्यन्नमयादित्वमिति भावः । तदश्रवणान् मयटोऽश्रवणात् ।

### **पाण्डुरङ्गि**

नन्वन्नमयादीनां ब्रह्मत्वे ‘स वा एषः’ इति परामर्शास्वारस्यम् । सन्निहितान्नविकारपुरुषशब्दवाच्यशरीरपरामर्शं विहाय व्यवहितात्मपरामर्शकत्वाङ्गीकारा-दित्यत आह ॥ अत्रावशिष्टमिति ॥ अत्रावशिष्टमुत्तरप्रस्थानादवगन्तव्यमित्यन्वयः । एतच्च सविस्तरमुक्तमुत्तरप्रस्थान इति टीकां वा व्याचष्टे ॥ अत्रावशिष्टमित्यादिनोत्तर-प्रस्थानादवगन्तव्यमित्यन्तेन । अस्तु वाऽऽत्मनो व्यवहितत्वम् । तथापि तत्परामर्श एव युक्तः । तच्छब्दैतच्छब्दबलादित्याह ॥ तथेति ॥ ननु तच्छब्दस्याव्यवहितपरामर्शकत्वमेव किं न स्यादित्यत उक्तम् ॥ सन्निहितपरामर्शस्येति ॥ अन्यथैतच्छब्दो व्यर्थ इति भावः । एवं बाधकाभावात्साधकसद्भावाच्चान्नमयादीनां ब्रह्मत्वमित्युक्तम् । इदानीं न केवलं ब्रह्मशब्दमात्रेण तेषां ब्रह्मत्वमपि तूत्तरानुवाकसमाख्ययाऽपीत्याह ॥ तथेति ॥

ननु सत्यमुत्तरानुवाकोक्तान्नादीनां ब्रह्मत्वे तत्समाख्यानादेषां ब्रह्मत्वं वक्तव्यम् । तदेव नास्ति । तथा च निर्णीतस्थले समानोक्तेरेव समाख्यात्वेन प्रकृते तदभावादित्यत आह । भृगुर्वा इति ॥ नन्वस्त्वन्नमयादीनां ब्रह्मत्वम् । समाख्या तु न युक्ता । तत्रान्नादीनामेव श्रुतत्वेन मयटोऽश्रुतत्वेन समानोक्तेरेवाभावादित्याशङ्क्य निराकरोति ॥ न चेति ॥ समाख्यात्वमाक्षिप्य संमतौ समाख्योक्ता । विमतौ त्वेकमेव स्थानं नार्थभेदकल्पनमर्हति । ‘‘शन्नोमित्रादिभिर्वाक्यैर्मुक्तगीतावसानकैः’’ इति वचनादित्यभिप्रेत्य मयट्श्रवणाश्रवण-योरप्रयोजकत्वं तावदविशेषोक्त्योपपादयति ॥ तत्रापीत्यादिना ॥ मुक्तप्राप्यत्वोपक्रमोप-संहारकप्रमाणप्रस्तुतनिर्णेतव्योत्तरभागत्वात्तत्रेति परामृश्यत इति ज्ञेयम् । तथापि भृगुवल्ल्या-मादौ नान्नमयादीनां श्रवणमित्यत आह ॥ अत्रापीति ॥ आदावश्रवणमुभयत्रापि तुल्यमिति भावः। ननु तर्ह्युभयत्रापि न ब्रह्मपरत्वम् । किन्तु कोशपरत्वमेवेत्यत आह ॥ उभय-त्रापीति ॥ अत्रापीति क्वचित्पाठः । अत्रापि ब्रह्मवल्लीभृगुवल्ल्योरित्यर्थः ।

