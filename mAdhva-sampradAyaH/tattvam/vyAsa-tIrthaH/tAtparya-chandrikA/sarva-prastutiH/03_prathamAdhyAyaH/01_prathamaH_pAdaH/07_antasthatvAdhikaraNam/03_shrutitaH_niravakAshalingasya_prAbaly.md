+++
title = "०३ श्रुतितः निरवकाशलिङ्गस्य प्राबल्यम्"

+++


## सिद्धान्तस्तु

**श्रुतितः निरवकाशलिङ्गस्य प्राबल्यम्**

## **तात्पर्यचन्द्रिका**

सिद्धान्तस्तु–

लिङ्गादिभ्यो बलवती श्रुतिर्यद्यपि च स्वतः ।

अवकाशोज्झितैर्लिङ्गैस्सावकाशा तु बाध्यते ॥ १ ॥

यद्यपि ‘‘ऐन्द्य्रा गार्हपत्यमुपतिष्ठते’’ इत्यादौ श्रुत्या लिङ्गबाधेन श्रुतेरुत्सर्गतो बलवत्त्वम् । तथापि यथा ‘‘श्येनेनाभिचरन्यजेत’’ इत्यादौ श्येनशब्दोऽन्यत्र रूढोऽपि ‘‘यथा वै श्येनो निपत्यादत्ते’’ इति वाक्यशेषोक्तस्य श्येनसादृश्यस्य श्येनेऽनुपपत्त्या यागपरस् तथा समुद्रान्तस्स्थत्वादीनामन्यत्रासम्भवादिन्द्रादिशब्दा विष्णुपरा एव ।

लोके श्रुतौ स्मृतौ चैव विष्णुलिङ्गतया स्थितम् ।

समुद्रान्तरवस्थानपूर्वकं कथमन्यगम् ॥ १ ॥

श्रुत्यादिकं च भाष्य उदाहृतम् । एवं च ‘‘आनर्थक्यप्रतिहतानां विपरीतं बलाबलम्’’ इति न्यायेन निरवकाशलिङ्गेन वैदिकतया सर्वथा बाधायोग्येन सावकाश श्रुतिबाधः । तदेतदभिप्रेत्योक्तं न्यायविवरणे ‘‘श्रुतिसन्देहेऽनन्यथासिद्धलिङ्गेन निर्णयोपपत्तेः’’ इति ।

### **प्रकाशिका**

‘‘लिङ्गेन श्रुत्यादिबाधोपपत्तेः’’ इत्यादिटीकोक्तं सिद्धान्तन्यायं सङ्गृह्णाति ॥ लिङ्गादिभ्य इति ॥ वाक्यप्रकरणादिकमादिपदार्थः । यद्यपि लिङ्गमेव प्रकृतं तथापि कैमुत्यन्यायसिद्धानुवादः । चोऽवधारणे । स्वत एव जात्यैवेति सम्बध्यते ॥ लिङ्गैरिति ॥ ‘‘समुद्रेऽन्तः कवयो विचक्षते यस्याण्डकोशं शुष्ममाहुर् ब्रह्मा तपसाऽन्व-विन्दत्’’ इति समुद्रान्तस्स्थत्व–ब्रह्माण्डवीर्यत्व–ब्रह्मतपोलभ्यत्वादिलिङ्गैरित्यर्थः । सावकाशा इन्द्रादिश्रुतिरित्यर्थः । पूर्वार्धं दृष्टान्तोक्त्या विशदयति ॥ यद्यपीति ॥ श्रुतिलिङ्गविरोधाधिकरणं प्राग्विवृतम् । श्रुत्या ऐन्द्य्रेति गार्हपत्यशेषत्वबोधकतृतीयाश्रुत्या । इन्द्रप्रकाशनसामर्थ्यरूपलिङ्गबाधेनेत्यर्थः ।

उत्तरार्धं दृष्टान्तोक्त्या विवृणोति ॥ तथापीति ॥ आद्याध्याये नामपादे ‘‘तद्व्यपदेशं च’’ इति चतुर्थेऽधिकरणे चिन्तितम् । ‘‘श्येनेनाभिचरन्यजेत’’ इत्यत्र श्येनशब्दः किं गुणविधिः किं वा कर्मनामेति विशये लोके द्रव्यविशेषपरत्वेनात्यन्तनिरूढत्वात्काम्य-गुणेनोत्पत्तिशिष्टस्यापि नित्यस्य सोमस्य बाधसम्भवेन ज्योतिष्टोमेऽभिचारार्थो गुणविधिः । अथवा मत्वर्थलक्षणाश्रयणेन विशिष्टकर्मान्तरविधिः । न च ‘‘यथा वै श्येनो निपत्यादत्ते एवमयं द्विषन्तं भ्रातृव्यं निपत्यादत्ते’’ इति वाक्यशेषदर्शितक्रियासामान्येन गौण्या कर्मपरत्वम् । लक्षितलक्षणापर्यवसायिन्या गौण्या लक्षणातो जघन्यत्वादिति प्राप्ते गुणविधौ तस्यैव स्तोतव्यत्वात् स्वस्य स्वात्मना सादृश्यायोगेन वाक्यशेषानुपपत्तेर्गौरवेण विशिष्ट-विध्ययोगाच्च कर्मनामत्वमिति ।

एवं चेन्द्रादिषूत्सृष्टस्यापि श्रुतिप्राबल्यस्य यथा श्येनादिषु वाक्यशेषोपस्थापितान-न्यथासिद्धलिङ्गबलेनापवादो न दोषाय तथा प्रकृतेऽपीति वाक्यार्थः । ननु विषमोऽय-मुपन्यासः । दृष्टान्त इवात्र लिङ्गानां निरवकाशत्वाभावादित्यत आह ॥ लोक इति ॥ क्षीराब्धिशायित्वस्य नारायणे लोकप्रसिद्धत्वादित्यर्थः । यथोक्तं भाष्ये ‘‘प्रसिद्धत्वा-त्सूचितत्वात्’’ इति । साध्यभागमध्याहृत्य ‘‘न हि निरवकाश’’ इत्यादिनोक्तं दोषं निरस्यन्नुत्तरार्धाक्षरार्थमाह ॥ एवं चेति ॥ यदि श्रुत्यादिषु पूर्वपूर्वसिद्धार्थस्वीकार उत्तरोत्तरं च प्रमाणमनर्थकं स्यात् । तथा च विपरीतो भवतीति बलाबलाधिकरणवार्तिकोक्त-न्यायेनेत्यर्थः । निरवकाशबाध इव तर्ह्यप्रमाणतैव स्यादित्यत आह ॥ वैदिकतयेति ॥ उक्तं प्रमेयं समूलमित्याह ॥ तदेतदिति ॥ ‘सन्देहे’ सावकाशत्व इत्यर्थः । एतेन ‘‘लिङ्गेन श्रुत्यादिबाधोपपत्तेः’’ इत्यादिटीका विवृता । न्यायविवरणमूला चेत्युक्तं भवति ।

### **पाण्डुरङ्गि**

विष्णुरेवान्तस्स्थः । समुद्रस्थत्वादिलिङ्गानां सत्त्वात् । न चेन्द्रादिश्रुत्या तद्बाध इत्याह ॥ लिङ्गादिभ्य इति ॥ ननु समुद्रस्थत्वादेर्वरुणादावपि सम्भवात्कथं निरवकाशत्वमित्यत आह ॥ लोक इत्यादिना ॥ विपरीतं बलाबलमिति न्यायेनेति ॥ यदि श्रुत्यादिषु पूर्वपूर्वप्रमाणसिद्धार्थस्वीकारस् तर्ह्युत्तरोत्तरं प्रमाणमनर्थकं स्यात् । तथा च विपरीतबाधो भवतीति बलाबलाधिकरणे वार्तिकोक्तन्यायेनेत्यर्थः ॥ आनर्थक्येति ॥ यदि निरवकाशमपि लिङ्गं श्रुतिबाधकं न स्यात्तदा लिङ्गस्यानर्थक्यं स्यादिति तत्र विपरीतं बलाबलम् । लिङ्गमेव श्रुत्यपेक्षया प्रबलमिति विपरीतमित्यर्थः ।

