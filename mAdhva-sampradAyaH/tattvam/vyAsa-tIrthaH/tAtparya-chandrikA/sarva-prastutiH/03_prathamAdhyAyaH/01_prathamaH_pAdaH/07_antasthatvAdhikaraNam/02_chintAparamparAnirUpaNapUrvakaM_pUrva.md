+++
title = "०२ चिन्तापरम्परानिरूपणपूर्वकं पूर्वपक्षकथनम्"

+++


## अत्रान्तस्स्थः किमिन्द्रादिः किं वा विष्णुरिति चिन्ता..

**चिन्तापरम्परानिरूपणपूर्वकं पूर्वपक्षकथनम्**

## **तात्पर्यचन्द्रिका**

अत्रान्तस्स्थः किमिन्द्रादिः किं वा विष्णुरिति चिन्ता । तदर्थं किमिन्द्रादि-श्रुत्यनुसारेण समुद्रशायित्वादिलिङ्गं नेयमुत विपरीतमिति । तदर्थं किं श्रुतिर्निरवकाशा लिङ्गं तु सावकाशमुत विपरीतमिति । तथा लिङ्गस्य निरवकाशत्वेऽपि किं श्रुतित्वप्रयुक्तप्राबल्यं बलवत्किं वा निरवकाशत्वप्रयुक्तप्राबल्यं बलवदिति ॥

पूर्वपक्षस्तु ॥ अयमन्तस्स्थ इन्द्रादिरेव । इन्द्रादिश्रुतेरिति । नन्विन्द्रादिषु निर्धारित एक एवान्तस्स्थ इति वा पूर्वपक्षो, अनिर्धारितो यः कश्चिदिति वा सर्वोऽपीति वा । नाद्यः । अनेकप्रापकसद्भावेन निर्धारणायोगात् । वरुणादि-लिङ्गानामिन्द्रादिश्रुतितो दौर्बल्यनिश्चयेऽपीन्द्रबृहस्पत्यादिश्रुतीनां साम्येनैकस्या दौर्बल्यानिश्चयात् । योगेन च बृहस्पत्यादिश्रुतेरिन्द्रे सावकाशत्ववद्बृहस्पत्या-दावपीन्द्रश्रुतेः सावकाशत्वात् । न द्वितीयः । निर्धारणाभावे पूर्वपक्षस्य सन्देहादविशेषापातात् । समुद्रस्थत्वादिविष्णुलिङ्गानामपि सत्त्वेन विष्णोरन्य एवेत्यवधारणस्याप्यनुपपत्तेश्च । तेषां लिङ्गत्वादेव दौर्बल्यनिश्चये च सूर्यवरुणादिलिङ्गानामपि तन्निश्चयः स्यात् ।

न तृतीयः । ‘‘अन्तः प्रविष्टः शास्ता जनानां सर्वात्मा’’ इत्यन्तः प्रविष्टे शास्तृत्वादेः श्रवणेनानेकेश्वरापातादिति चेद् आद्यस्तावदस्तु । इन्द्र एवान्तस्स्थः । ‘‘इन्द्रो राजा ब्रह्मेन्द्रमग्निम्’’ इत्यादीन्द्रश्रुत्यभ्यासेन ‘‘अपां नेतारम्’’ इत्यादिवरुणलिङ्गानां बृहस्पत्यादिश्रुतीनां च बाधादित्येकः पूर्वपक्षः ।

### **प्रकाशिका**

एवं सङ्गतीर्निरूप्य विषयसंशयटीकां व्यनक्ति ॥ अत्रेति ॥ ‘‘अन्तः-प्रविष्टं कर्तारमेतमन्तश्चन्द्रमसि मनसा चरन्तम् । सहैव सन्तं न विजानन्ति देवाः’’ इत्यादिना तैत्तिरीये श्रुतोऽन्तस्स्थो विषय इति ध्येयम् ॥ समुद्रशायित्वादीति ॥ ‘‘समुद्रे अन्तः कवयो विचक्षते । यस्याण्डकोशं शुष्ममाहुः’’ इत्याद्युक्तलिङ्गमित्यर्थः ॥ विपरीत-मिति ॥ लिङ्गेन श्रुतिर्नेयेत्यर्थः ॥ उत विपरीतमिति ॥ लिङ्गं निरवकाशं श्रुतिः सावकाशेत्यर्थः ॥ तथेति ॥ इयं चिन्ता पूर्वोक्तचिन्तायां न फलफलिभावापन्ना । किन्तु चिन्तान्तरमिति तदर्थमित्यनुक्त्वा तथेत्युक्तम् । एतच्चिन्तोक्तिस्तु यथा तृतीयचिन्ता द्वितीय- चिन्तोपयुक्ता तथेयमपि द्वितीयचिन्तोपयुक्तेति तृतीयचिन्तायाः समुच्चयार्थेति ध्येयम् । तथा हि । यदीन्द्रादिश्रुतिर्निरवकाशा समुद्रान्तस्स्थत्वादिलिङ्गं सावकाशं यदि वा लिङ्गस्य निरवकाशत्वेऽपि श्रुतित्वप्रयुक्तप्राबल्यमेव बलवत् तदा श्रुत्यनुसारेण लिङ्गस्य सावकाशस्य च निरवकाशस्य वा नेयत्वादन्तस्स्थ इन्द्रादिरिति पूर्वपक्षे फलफलिभावः ।

यदि च लिङ्गं निरवकाशं श्रुतिस्सावकाशा निरवकाशत्वप्रयुक्तमेव प्राबल्यं बलवत् तदा लिङ्गानुरोधेन सावकाशश्रुतेर्नेयत्वादन्तस्स्थो विष्णुरिति सिद्धान्ते फलफलिभावश्च स्फुटत्वान्नोक्तः । एतास्तु चिन्ता आद्यसूत्रसूचिताः । द्वितीयसूत्रसूचितास्तु अन्तस्स्थ इन्द्रादिरुत विष्णुरेव । तदर्थं विष्णुलिङ्गमिन्द्रादौ नेतुं शक्यमुत नेति । तदर्थमुभय-प्रापकश्रुतिलिङ्गसद्भावेन द्वयोरभेद उत ‘‘इन्द्रस्यात्मा’’ इति भेदव्यपदेशाद्भेदः । तदर्थ-मात्मशब्दः स्वरूपपरः किं वा नियामकपरः । स्वरूपार्थत्वे च षष्ठी युज्यते न वेत्याद्या ऊहनीया इति भावः ।

तथा च वक्ष्यत्यभेदपूर्वपक्षम् ॥ अन्तस्थ इन्द्रादिरेवेति ॥ इन्द्राग्निबृहस्पति-सूर्यवरुणादिः ॥ इन्द्रादिश्रुतेरिति ॥ इन्द्रो राजा जगतो य ईशे ब्रह्मेन्द्रमग्निं जगतः प्रतिष्ठां दिव आत्मानसवितारं बृहस्पतिं त्वष्टारं रूपाणि विकुर्वन्तम्’’ इतीन्द्राग्न्यादि-श्रुतेरिति । उपलक्षणमेतत् । ‘‘अपां नेतारम्’’ इत्यादिवरुणलिङ्गादित्यपि ध्येयम् । तत्र टीकोक्तं पूर्वपक्षं त्रेधा साधयितुं विकल्पेनाक्षिपति ॥ नन्विति ॥ लिङ्गानां दौर्बल्यात् श्रुत्या निर्णयः स्यादित्यत आह ॥ वरुणादीति ॥ योगेनेति ॥ बृहस्पतिश्रुतेर्बृहतां देवानां पतिर्बृहस्पतिरित्यादिरूपेणेन्द्रे कथञ्चिद्योगवृत्त्याश्रयेणेन्द्रशब्दस्य स्वाधमापेक्ष-यैश्वर्ययुते बृहस्पतावपि सावकाशत्वसम्भवादित्यर्थः । ननु इन्द्रादिष्वयमेवान्तस्स्थ इति निर्णयाभावेऽपि विष्णोरन्य एव न तु विष्णुरित्यवधारणं युज्यते । अत एव टीकाया-मन्तस्स्थोऽन्य एवेत्युक्तमित्यत आह ॥ समुद्रस्थत्वेति ॥ सूर्यवरुणादीति ॥ तथा च पुनस्सन्देह एवापन्न इति भावः । सर्वोऽपीति पक्षं निरस्यति ॥ न तृतीय इति ॥ शास्तृत्वादेरित्यादिपदेन कर्तृत्वसर्ववेदवेद्यत्वादेर्ग्रहः । इत्यादीत्यादिपदेन ‘‘इन्द्रं राजानं सवितारमेतं मह्यमिन्द्रो नियच्छतु अर्वाङायातु वसुभी रश्मिरिन्द्रः सविता मे नियच्छतु स न इन्द्रः कामवरं ददातु इन्द्रं निचिक्युः परमे व्योमन्’’ इत्यादेर्ग्रहः । यथा पूर्वाधिकरणे ब्रह्मशब्दाभ्यासेन शरीरित्वविकारार्थत्वाद्यन्यलिङ्गानामन्यथानयनं तथेत्यर्थः ।

ननु कथमत्रेन्द्रशब्दाभ्यासान्निर्णयः । ‘‘सवितारं बृहस्पतिं सवितारमेतं सविता मे नियच्छतु’’ इति सवितृशब्दाभ्यासस्य सत्त्वात् । तथा ‘‘अग्निं जगतः प्रतिष्ठां मय्यय-मग्निर्दधातु अग्निस्ताम् अग्रे प्रमुमोक्तु देव’’ इत्यग्निशब्दस्य चाभ्यासादिति चेदयमाशयः । सवित्रादिशब्दाभ्यासापेक्षयेन्द्रादिशब्दानां बाहुल्याद् बहुबाधस्यान्याय्यत्वात् पूर्वाधिकरणे इन्द्रबृहस्पत्यादीनां सूर्याधिष्ठातृत्वेन प्राप्तिकथनवदिन्द्रस्य ‘‘जगतो य ईशः’’ इति वचनेन सवित्राद्युत्तमत्वेन तदधिष्ठातृत्वेन सवित्रादिशब्दवाच्यत्वसम्भवाच्चेन्द्र इत्यवधारणोपपत्तिः । तथा च श्रुतिः ‘‘इन्द्रो वै देवानामोजिष्ठः’’ इतीति ।

### **पाण्डुरङ्गि**

विपरीतमिति ॥ समुद्रशायित्वादिलिङ्गं निरवकाशमिन्द्रादिश्रुतिः सावकाशेति विपरीतमित्यर्थः । वरुणादिप्रापकलिङ्गसद्भावेऽपि श्रुत्येन्द्र एवेति निर्धारणं भविष्यत्येव । श्रुत्यपेक्षया लिङ्गानां दौर्बल्यस्य निश्चितत्वादित्यत आह ॥ वरुणादीति ॥ तथा च न निश्चय इति भावः । ननु बृहस्पत्यादिश्रुतेरपि योगेनेन्द्रे सावकाशत्वान्ना-निर्धारणमित्यत आह ॥ योगेन चेति ॥ नन्वन्तस्स्थो विष्णुर् अन्यो वेति सन्देहे अन्य एवेत्यवधारणेन प्रवृत्तस्य पूर्वपक्षस्य सन्देहाद्विशेषः सम्भवतीत्यतः विष्णोरन्य एवे-त्यवधारणमनुपपन्नमित्याह ॥ समुद्रस्थत्वादीति ॥ अनेकेश्वरापातादिति ॥ न चास्त्वनेकेश्वरापात इति वाच्यम् । अनेकेषां सम्मत्ययोगेन विमतौ प्रवृत्त्यादिकमेव न स्यादिति भावः । नन्विन्द्र एवान्तस्स्थ इत्यवधारणमयुक्तम् । वरुणादिप्रापकलिङ्गादेः सत्त्वादित्यत आह ॥ इन्द्र इति ॥ इन्द्रबृहस्पत्यादिश्रुतीनां श्रुतित्वाविशेषेऽपीन्द्र-श्रुतेरभ्यस्ताया बलवत्त्वादिति भावः ।

------------------------------------------------------------------------

सूर्य एवान्तस्स्थः

## **तात्पर्यचन्द्रिका**

सूर्य एवान्तस्स्थः । ‘‘सप्त युञ्जन्ति रथमेकचक्रम्’’ इति निरवकाशलिङ्गसहितया ‘‘सवितारं बृहस्पतिम्’’ इति सवितृश्रुत्येन्द्रादिश्रुतीनां स्वोचितैश्वर्यादिमति सूर्ये सम्भवादित्यन्यः । वरुण एवान्तस्स्थः । वरुणलिङ्गस्यान्ते श्रवणात्पूर्वदौर्बल्यन्यायेन तेनेतरबाधादित्यपर इति पक्षभेदेनावधारणात् । अन्ये तु यथा सिद्धान्तप्रापक-सद्भावेऽपि तदज्ञानेन पूर्वपक्षस्तथा सूर्यादिप्रापकसद्भावेऽपि तदज्ञानेनेन्द्राद्येकैका-वधारणेनानेके पूर्वपक्षा इत्याहुः ।

द्वितीयो वाऽस्तु । अन्तस्स्थो विष्णुरन्यो वेति सन्देहे अन्य एवेत्येकावधारणेन प्रवृत्तस्य पूर्वपक्षस्य सन्देहाद्विशेषसद्भावात् । सोऽन्य इन्द्र एवेत्यादिनिर्धारणं तु नास्ति । इन्द्रादिप्रापकाणां बलाबलानिश्चयात् । विष्णुलिङ्गानां त्विन्द्रादिश्रुतिभ्यो दौर्बल्यं निश्चितमिति तदन्यत्वेनावधारणं युक्तम् । विष्णुलिङ्गानां बहुत्वेऽपि बहुत्वप्रयुक्तप्राबल्यस्य स्वभावप्रयुक्तप्राबल्याद्दुर्बलत्वात् । न च तेषां निरवकाशत्वम् । समुद्रस्थत्वादेर्वरुणादावपि सम्भवात् । यद्वा निरवकाशत्वेऽपि लिङ्गस्य प्रबलया श्रुत्या बाधोऽस्तु । न हि निरवकाशः शशशावको मृगेन्द्रेण न बाध्यते । न वा निरवकाशमिदं रूप्यमिति ज्ञानं नेदं रूप्यमित्यनेन न बाध्यते । सूर्यलिङ्गं तु सवितृश्रुत्यनुगृहीतमिति न तस्यापि दौर्बल्यनिश्चयापत्तिः । ‘‘ब्रह्मेन्द्रमग्निम्’’ इति ब्रह्मशब्दस्तु ‘‘ब्रह्मान्वविन्दत्’’ इत्यादाविव ‘‘तपसान्वविन्दत्’’ इत्युत्तरवाक्यस्थ-क्रियापेक्षितकर्तृसमर्पकत्वेन प्रथमान्ततया पुल्लिङ्गत्वाच्च चतुर्मुखपरो न तु परब्रह्मपरः । ‘‘अपां नेतारम्’’ इति वरुणलिङ्गस्य दौर्बल्यनिश्चयेऽपीन्द्रसवितृबृहस्पत्यादिषु श्रुतत्वाविशेषादनवधारणं युक्तम् । टीकायां पूर्वपक्षे वरुणलिङ्गोक्तिस्तु सती-ष्वपीन्द्रादिलिङ्गश्रुतिषु यदि विष्णुलिङ्गादन्तस्स्थो विष्णुस्तर्हि वरुणलिङ्गाद्वरुणोऽपि स्यादिति सिद्धान्तिनं प्रत्यनिष्टं दर्शयितुम् ।

### **प्रकाशिका**

सप्तेति ॥ सप्ताश्वत्वमेकचक्ररथत्वं च लिङ्गमिति ध्येयम् । यथा द्युभ्वाद्यधिकरणे मुक्तोपसृप्यत्वरूपलिङ्गसहितयाऽऽत्मश्रुत्या विष्णुरिति निर्धारणं तथेति भावः ॥ अन्त इति ॥ ‘‘अपां नेतारं भुवनस्य गोपाम्’’ इत्यस्य सवित्रादिश्रुति-लिङ्गापेक्षयाऽन्ते श्रवणादित्यर्थः । यद्यपि ‘‘इन्द्रं निचिक्युः’’ इतीन्द्रश्रुतेरेतदनन्तरं श्रवणमस्ति तथापि निरवकाशलिङ्गसन्निधानाद्द्वितीयान्तत्वेन ‘‘अपां नेतारम्’’ इत्यस्य विशेषणत्वेन सावकाशतोपपत्तेरिति भावः ॥ पूर्वदौर्बल्येति ॥ ‘‘प्रथमेऽश्रवणादिति चेन्न ता एव ह्युपपत्तेः’’ इति वक्ष्यमाणन्यायेनेति भावः ।

ननु पूर्वप्राबल्यमपि जन्माधिकरण उक्तमिति चेत्सत्यम् । निरवकाशत्वेनैव न तु स्वत इत्यदोषः । एवं स्वयमितरप्रापकोपमर्देनावधारणेन पूर्वपक्ष उक्तः । उत्तानदृशां पक्षमाह ॥ अन्ये त्विति ॥ एकस्मिन्नेव वाक्य एकप्रापकदर्शनमितरप्रापकादर्शनं चायुक्तमित्यरुचिं सूचयति ‘‘अन्ये तु’’ इति । ‘‘अन्यो वा’’ इति टीकायां तथैव संशयप्रदर्शनात् । अस्माभिस्त्वन्यशब्दार्थविवरणायेन्द्रादिरित्युक्तमिति भावः । ननु विष्णुलिङ्गसद्भावात्कथ-मन्यत्वेन निश्चय इत्यत आह ॥ विष्णुलिङ्गानामिति ॥ हेतुगर्भमिदम् । लिङ्गत्वादे-वेत्यर्थः । ननु जात्या श्रुतेर्बलवत्त्वेऽपि वक्ष्यमाणरीत्या लिङ्गानां बहुत्वात्प्राबल्यम् । वक्ष्यते च प्राणस्तथेत्यत्र लिङ्गबाहुल्यान्मुख्यप्राण इति पूर्वपक्ष इत्यत आह ॥ विष्णु-लिङ्गानामिति ॥

द्विविधं बलवत्त्वं च बहुत्वाच्च स्वभावतः ।

तयोस्स्वभावो बलवानुपजीव्यादिकश्च सः ।

इत्यादिवचनादिति भावः । अत एव ‘‘शब्दादेव प्रमितः’’ इत्यत्र बहुलिङ्गानामपि वामनश्रुत्या बाधो वक्ष्यत इति भावः । ननु निरवकाशेन लिङ्गेन श्रुतेरपि सावकाशाया बाधोऽस्त्वित्यत आह ॥ न चेति ॥ समुद्राधिष्ठातृत्वाद्वरुणस्येति भावः । यस्याण्डकोश-मित्युक्तब्रह्माण्डवीर्यत्वादिलिङ्गाशयेनाह ॥ यद्वेति ॥ प्रबलया श्रुत्येति ॥ स्वभावतः प्रबलयेत्यर्थः । स्वभावप्राबल्यादपि निरवकाशत्वप्रयुक्तप्राबल्यवत्ताया एतदधिकरण-सिद्धान्तात्पूर्वमसिद्धेरिति भावः । एवं तर्हि सूर्यस्य पूर्वपक्षे प्राप्तिर्न स्यादित्यतः श्रुत्या तदुज्जीवनमित्याह ॥ सूर्यलिङ्गं त्विति ॥ नन्वेवं ब्रह्मश्रुत्यनुग्रहाद्विष्णुलिङ्गानामुज्जीवनं किं न स्यादित्यतो ब्रह्मश्रुतिर्नास्त्येवेति भावेनाह ॥ ब्रह्मेन्द्रमिति ॥ ‘‘वाचो वीर्यं तपसाऽन्वविन्दत्’’ इति वाक्यस्था या क्रिया तदपेक्षयेत्यर्थः। एतच्छ्रुत्यर्थो न्यायविवरण-टीकायां स्पष्टः । यद्येवं तर्हि वरुणप्राप्तिः पूर्वपक्षे न स्यात् । तथा च यः कश्चिदिति कथमनवधारणमित्यत आह ॥ अपामिति ॥ तर्हि वरुणप्रापकस्य बलवतोऽभावाद्वरुण-लिङ्गाद्वरुणप्राप्तिः कथं टीकायामुक्तेत्यत आह ॥ टीकायामिति ॥ अत एव सुधायां न तत्प्राप्त्युक्तिरिति भावः ।

### **पाण्डुरङ्गि**

पक्षभेदेनावधारणादिति ॥ त्वष्टृश्रुतिर्विविधकर्तृत्वादिलिङ्गसहिता । त्वष्टारं रूपाणि विकुर्वन्तमिति । बृहस्पतिश्रुतिरपि वाचो वीर्यमित्युक्तवागाधिपत्यरूप-लिङ्गसहितेति ज्ञातव्यम् ॥ अन्ये त्विति ॥ उक्तरीत्या तत्प्रापकज्ञानेऽपि पूर्वपक्षस्यो-पपादितत्वादज्ञानेन पूर्वपक्षस्यायुक्तत्वादित्यस्वरसबीजमत्र द्रष्टव्यम् । नन्विन्द्रादिप्रापकाणां बलाबलानिश्चयादिन्द्र एवेत्यवधारणानुपपत्तिवद् विष्णुप्रापकाणां समुद्रान्तःस्थत्वादि-लिङ्गानां सत्त्वाद्विष्णोरन्य एवेत्यवधारणानुपपत्तिरित्यत आह ॥ विष्णुलिङ्गानामिति ॥ ननु विष्णुलिङ्गानां समुद्रस्थत्वादीनां यदि लिङ्गत्वेन दौर्बल्यं तर्हि तत एव वरुणादि-लिङ्गानामपां नेतारमित्यादीनामपि लिङ्गत्वेन दौर्बल्यं स्यात् । न च लिङ्गत्वाविशेषेऽपि ब्रह्मलिङ्गानामेव दुर्बलत्वं निश्चितमिति वाच्यम् । नियामकाभावेन वैपरीत्यस्यापि वक्तुं शक्यत्वात् । तथा च विष्णोरन्य एवेत्यवधारणानुपपत्त्या सन्देहाद्विशेषो न स्यादिति पूर्वदोषस्तदवस्थ एवेत्यस्वरसादाह ॥ यद्वेति ॥ यदि निरवकाशस्यापि लिङ्गस्य स्वभाव-प्रबलया श्रुत्या बाधोऽभ्युपगम्यते तर्हि सूर्यलिङ्गादेरपि तथा स्यात् । तथा च सूर्यादेरन्त-स्थत्वं न स्यादित्यत आह ॥ सूर्येति ॥ ननु सूर्यलिङ्गस्य सवितृश्रुत्यनुगृहीतत्वेन दौर्बल्यनिश्चयाभाववत् ‘‘ब्रह्मेन्द्रमग्निम्’’ इत्यादिब्रह्मश्रुत्यनुगृहीतत्वेन समुद्रस्थत्वादेरपि दौर्बल्याभावनिश्चयसम्भवाद्विष्णोरप्यन्तस्स्थत्वं स्यादित्यत आह ॥ ब्रह्मेति ॥ समुद्रान्त-स्स्थत्वादिलिङ्गमात्रस्येन्द्रादिश्रुत्यपेक्षया दुर्बलत्वेन विष्णुप्रापकत्वाभावे वरुणलिङ्गस्यापि तथात्वेन कथं तद्बलेन वरुणस्यान्तस्स्थत्वोक्तिरित्यत आह ॥ अपां नेतारमिति ॥ वरुणलिङ्गस्येति ॥ तथा च वरुणस्यापि परित्यागेनेन्द्रबृहस्पत्यादिष्वेव मध्ये कश्चि-दन्तस्स्थ इत्यर्थः । तत्र हेतुः श्रुतत्वाविशेषादिति ॥ इन्द्रादिश्रुतिसहितत्वादित्यर्थः । तत्प्रापकश्रुतेः सत्त्वादिति वा । न तु लिङ्गस्य श्रुत्युक्तत्वादिति । तथात्वेऽम्नेतृत्वादि-लिङ्गस्यापि श्रुत्युक्तत्वादुक्तानुपपत्तिः शङ्क्येतेति भावः। अनेनैक एवेत्यवधारणं किं न क्रियत इति शङ्का निरस्ता । तर्हि टीकायां वरुणलिङ्गोक्तिविरोध इत्यत आह ॥ टीकायामिति ॥

