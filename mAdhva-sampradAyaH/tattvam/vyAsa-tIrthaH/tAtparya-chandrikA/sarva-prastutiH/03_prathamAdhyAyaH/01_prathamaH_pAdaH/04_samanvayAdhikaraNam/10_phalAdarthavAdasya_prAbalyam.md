+++
title = "१० फलादर्थवादस्य प्राबल्यम्"

+++


## एवं फलमात्रात्करणाकरणयोरिष्टानिष्टकथनादिरूपार्थवादस्य प्राबल्यम्

**फलादर्थवादस्य प्राबल्यम्**

## **तात्पर्यचन्द्रिका**

एवं फलमात्रात्करणाकरणयोरिष्टानिष्टकथनादिरूपार्थवादस्य प्राबल्यम् । यथा ‘‘उत्क्रमिष्यत एवम्भावादित्यौडुलोमिः’’ इत्यत्र काम्यकर्मसु श्रुतात्पश्वादिफलात् ‘‘कर्मणा ज्ञानमातनोति ज्ञानेनामृतीभवति अथामृतानि कर्माणि प्लवा ह्येते अदृढा यज्ञरूपाः’’ इत्याद्यर्थवादस्य । न हि कर्मणां प्लवा इत्यादिना निन्दितकाम्यरूपेण कर्तव्यता । किन्तु ‘‘कर्मण्येवाधिकारस्ते मा फलेषु कदाचने’’त्याद्यनुसारेण ‘‘सर्वापेक्षाच यज्ञादिश्रुते’’रिति वक्ष्यमाणन्यायेन ‘‘कर्मणा ज्ञान’’मित्यादिना स्तुतज्ञानसाधनरूपेणैव । सम्मतं चैतन्मीमांसकानामपि निवीतवाक्यस्यानुष्ठान-सौकर्यवत्त्वेन सप्रयोजनत्वेपि ‘‘देवलक्ष्यमेव तत्कुरुत’’ इति सार्थवादकोपवीत-वाक्यानुसारं वदताम् ।

### **प्रकाशिका**

‘‘करणाकरणयोरिष्टानिष्टकथनादिरूप’’ इत्यादिटीकां विवृण्वानो हेतूदाहरणोक्त्या फलादर्थवादस्य प्राबल्यं व्यनक्ति ॥ एवं फलेति ॥ आदिपदेन पूर्वैरिदमनुष्ठितमित्याचारकथनं गृह्यते ॥ इत्यत्रेति ॥ पश्वादिफलादित्याद्यर्थवादस्य प्राबल्यमित्यन्वयः । आद्ये चतुर्थपादे ‘‘समाकर्षात्’’ इति नये पूर्वमुक्तन्यायैः सर्वशब्दानां ब्रह्मणि ‘‘कल्पनोपदेशात्’’ इत्युक्तदिशाऽन्यत्र च मुख्यत्वे सिद्धे तत्किमुभयत्र तुल्य-मुतान्यत्र हीनमिति विशये अन्यत्र हीनत्वे मुख्यत्वायोगेन प्रसिद्ध्यभावापातात्तुल्यमिति प्राप्ते रूढियोगयोर्गौणलक्षणयोस्तारतम्यमिव मुख्यवृत्तावपि तत्सम्भवेन साक्षाद्भगवदेक-वाचिनामन्यत्र समाकृष्य व्यवहाराय सङ्केतितत्वेन हीनत्वात् प्रसिद्धेश्चाज्ञानमूलत्वान् न तुल्यं मुख्यत्वमिति सिद्धान्तितम् । तत्रान्यत्र कर्मदेवतादौ समाकृष्य व्यवहारो व्यर्थः । तज्ज्ञानस्य मुमुक्षोरनुपयोगादिति शङ्कायां ‘‘उत्क्रमिष्यतः’’ इति गुणसूत्रेणोत्क्रमिष्यतो मुमुक्षोरेवं ज्ञानहेतुतया कर्मणोऽवश्यम्भावादित्यन्तःकरणशुद्धिद्वारा कर्मादेरपि ज्ञान-हेतुत्वात्तत्र समाकृष्य व्यवहारो युक्त इत्युक्तम् । तत्तु पशुस्वर्गादिफलवत्त्वेन कर्मणां श्रवणेऽपि ‘‘कर्मणा ज्ञानमातनोति’’ इत्यादिस्तुतिनिन्दारूपार्थवादपर्यालोचनया मुक्ति-हेतुज्ञानार्थत्वावगमात्फलादप्यर्थवादस्य प्राबल्यमभिप्रेत्येत्यर्थः ॥ कर्मणेति ॥ ज्ञानद्वारा मुक्तिहेतुत्वे इदं वाक्यम् ।

अथेति ॥ ज्ञानद्वारा अमृतफलकत्वादित्यर्थः । इयं च तृतीये ‘‘भाक्तं वाऽनात्म-वित्त्वात्’’ इत्यत्र भाष्योदाहृता श्रुतिः ॥ प्लवा इति ॥ आथर्वणे ‘‘तान्याचरथ नियतं सत्यकामाः’’ इति पूर्ववाक्ये सत्यनामकब्रह्मज्ञानकामाः कर्माण्याचरथेत्युक्त्वा अन्यथा-चरणे निन्दोच्यते प्लवा ह्येत इति । एते ब्रह्मप्रीत्यनुद्देशेनान्योद्देशेनानुष्ठिता यज्ञा अदृढप्लवा इति । ‘‘सोऽकामयत भूयसा यज्ञेन भूयो यजेयेति यज्ञेन यज्ञमयजन्त’’ इत्यादि परकृतिपुराकल्परूपोऽप्युदाहार्यः । भूयो विष्णुं, नाकं मोक्षं, यज्ञं विष्णुमित्यर्थः। अर्थवादेन फलबाधप्रकारं व्यनक्ति ॥ न हीति ॥ इत्यादिगीतानुसारेणेत्यर्थः ॥ सर्वापेक्षेति ॥ तृतीयस्य चतुर्थे पादे ‘‘स्तुतयेऽनुमतिर्वा’’ इति चतुर्थेऽधिकरणे ज्ञानिनः सदसत्प्रवृत्तौ विशेषोस्ति न वेति संशये ‘‘स ब्राह्मणः केन स्याद्येन स्यात्तेनेदृश एव स्यात्’’ इति श्रुत्या ज्ञानिनः सदसत्प्रवृत्तावविशेषोक्तेर्न विशेष इति प्राप्ते ज्ञानिनोऽपीतर-वद्विशेषोऽस्त्येव । श्रुतिस्तु ज्ञानिनः स्तुत्यर्थेति सिद्धान्तितम् । तत्रास्तु ज्ञानिनः सत्प्रवृत्या विशेषो मोक्षाख्य एव न तु तत्राधिक्यमित्याशङ्कायां सर्वधर्मापेक्षाज्ञानोत्पत्ता-वेव । ‘‘तमेतं विविदिषन्ति यज्ञेन दानेन’’ इत्यादिश्रुतेः । निष्पन्ने च ज्ञाने ज्ञानिकृतं कर्म ज्ञानजन्यमोक्षस्वरूप एव न पर्यवस्यतीति ‘‘सर्वापेक्षा’’ इति गुणसूत्रेण कर्मणां च ज्ञानहेतुत्वोक्त्या तन्न्यायेन ज्ञानसाधनरूपेणैव कर्तव्यतेत्यर्थः । पश्वादिफलश्रुतिस्तु रोचनार्थतया नेयेति भावः ।

तत्वप्रदीपे तु अर्थवादवत्यश्रुतफले श्रुतफलादपि तात्पर्यं स्यात् । यथा ‘‘श्रयन्ते-स्मिञ्छ्रियो य एवमेतच्छिरसः शिरस्त्वं वेद’’ इत्यादौ श्रुतफलादपि शिरस्त्ववेदनाद-श्रुतफले प्राणसंवादाद्यर्थवादवति प्राणोत्कर्षवेदने तात्पर्यमवसीयत इति ॥ सम्मतं चेति ॥ तृतीयस्य चतुर्थे पादे ‘‘विधिर्वा स्यादपूर्वत्वात्’’ इति तृतीयेऽधिकरणे ‘‘निवीतं मनुष्याणां प्राचीनावीतं पितॄणामुपवीतं देवानामुपव्ययते देवलक्ष्यमेव तत्कुरुत’’ इति दर्शपूर्णमासप्रकरणे श्रुतं वाक्यमुदाहृत्योपव्ययत इति किं विधिरुतानुवाद इति संशये ‘‘नित्योदकी नित्ययज्ञोपवीती’’ इति स्मृतिप्राप्तत्वादनुवाद इति प्राप्ते स्मृतितः पुरुषार्थ-तया प्राप्तावपि क्रत्वर्थत्वेनाप्राप्तत्वात्तादर्थ्येनायं विधिरिति सिद्धान्तितम् । तत्र यद्यपि ‘‘अजिनं वासो वा दक्षिणत उपवीय दक्षिणं बाहुमुद्धरतेऽवधत्ते सव्यमिति यज्ञोपवीतम्’’ इत्युक्तलक्षणयज्ञोपवीतानुष्ठानादपि हारवदुरोलम्बनरूपनिवीतानुष्ठाने सौकर्यलाभान्नित्य-प्रयोजनत्वेन निवीतवाक्यं विधिर् उपवीतवाक्यं तत्रार्थवाद इति वक्तुं युक्तम् । तथापि उपवीतवाक्यस्यार्थवादत्वे तत्र देवलक्ष्यमेव तत्कुरुते इत्यर्थवादानन्वयापत्या तदन्वयाय तत्रैव विधिमाश्रित्य निवीतवाक्यस्यैव तदर्थवादत्वं वदन्तीति तेषां फलादप्यर्थवादस्य प्राबल्यं सम्मतमित्यर्थः ।

### **चन्द्रिकाबिन्दु**

फलापेक्षयार्थवादस्य प्राबल्ये स्वमते दृष्टान्तमाह ॥ यथेति ॥ ‘‘स्वाराज्यकामो राजा राजसूयेन यजेत, ज्योतिष्टोमेन स्वर्गकामो यजेत’’ इत्यादिवाक्ये स्वाराज्यस्वर्गादिलक्षणफलवत्त्वमुच्यते । अर्थवादैश्च ‘‘ज्ञानेनामृतीभवति अथ’’ अमृतानि कर्माणि इत्यादिना कर्मणामुक्तस्वाराज्यस्वर्गादिलक्षणफलमनुद्दिश्य करणलक्षणः ज्ञान-साधनत्वाकारः स्तूयते । ‘‘प्लवा ह्येते अदृढा यज्ञरूपाः’’ इत्यनेन निन्दार्थवादेन स्वाराज्यस्वर्गादिलक्षणकाम्यफलसाधनत्वाकारो निन्द्यते । तथा च न तेनाकारेण कर्तव्यता । न हि कर्मणां निन्दितकाम्यरूपेण कर्तव्यता । अपि तु गीतावचनानुसारेण फलं विहायार्थवादसूचितज्ञानसाधनत्वाकारेणैवेति कृत्वा फलापेक्षयाऽर्थवादस्य प्राबल्य-मिति भावः । अत्रैव मीमांसकसम्मतिमाह ॥ सम्मतं चैतदिति ॥ अनुष्ठाने निवीतकरण-मुपवीतकरणापेक्षया सुलभमिति भावः ।

### **पाण्डुरङ्गि**

फलापेक्षयाऽर्थवादस्य प्राबल्यमाह ॥ एवमिति ॥ करणाकरणयोरिति हेतुगर्भविशेषणम् । अत्रोदाहरणमाह ॥ यथेति ॥ कर्मणां ज्ञानफलत्वप्रतिपादकार्थवाद-वाक्येन पश्वादिफलप्रतिपादकवाक्यस्याबाधकात्कथं सार्थवादवाक्यस्य ततः प्राबल्यमित्यत आह ॥ न हीति ॥ कर्तव्यता प्रेक्षावत्कर्तव्यता । तर्हि किमकर्तव्यत्वमेव कर्मणामिति शङ्कते ॥ किन्त्विति ॥ उत्तरमाह ॥ ज्ञानसाधनरूपेणेति ॥ कर्तव्यतेति पूर्वेणान्वयः । नन्वेवं स्वर्गकामो यजेतेति फलकामनाविशिष्टकर्मण एव विधिविहितत्वात्तद्विरोधः स्यादित्यत उक्तं कर्मण्येवाधिकार इत्यादि ॥ तथा च न फलकामनाविशिष्टकर्मणि विधिः किन्तु कर्ममात्रविधिरिति ज्ञानसाधनत्वेन कर्तव्यतासिद्धिरिति भावः । एतदपि मीमांसकसम्मतमित्याह ॥ सम्मतं चैतदिति ॥ अर्थवादस्य फलमात्रात्प्राबल्यमित्यर्थः ।

