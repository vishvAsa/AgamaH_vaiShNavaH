+++
title = "०३ वेदजन्यापातप्रतीतिमूलकं पूर्वपक्षान्तरम्"

+++


## यद्वा शास्त्राद्रुद्रादेः कारणता तावद्भाति

**वेदजन्यापातप्रतीतिमूलकं पूर्वपक्षान्तरम्**

## **तात्पर्यचन्द्रिका**

यद्वा शास्त्राद्रुद्रादेः कारणता तावद्भाति । तत्र शास्त्रतात्पर्यं चाबाधितप्रतीत्या निश्चीयते । न हि रुद्रादेः कारणत्वे शास्त्रादन्यद्बाधकमस्ति । नैषा तर्केणेत्यादिश्रुत्या कारणतायामशास्त्रस्य साधकताया इव बाधकताया अप्यभावात् । नापि विष्णोः कारणत्वसाधकं, रुद्रादेः कारणत्वनिषेधकं वा शास्त्रं बाधकम् । वैपरीत्यस्यापि सम्भवात् । पूर्ववादिनश्च सिद्धान्त्यभिमतविष्ण्वेकनिष्ठत्वनिश्चयविघटनेन कृतार्थत्वात् । कालादिभेदेन विष्णोः कारणत्वस्य रुद्रादेस् तदभावस्य चोपपत्तेश्च । अबाधोपपत्तौ च बाधस्यान्याय्यत्वात् । पक्षे बाधस्य च षोडशिग्रहणाग्रहणयोरिव न्यायप्राप्तत्वात् । यदि च पौरुषेयेण पूर्वापरपरामर्शेन शब्दस्वरसप्रतीतत्यागस् तदा पुरुषोत्प्रेक्षयाऽपौरुषेयः शब्दो बाध्येत ।

एवं च विष्णोरेव कारणत्वे सर्वैः कारणवाक्यैः प्रतिपाद्यत्वस्य हेतुत्वेऽसिद्धिः । कतिपयप्रतिपाद्यत्वस्य हेतुत्वे तु व्यभिचार इति । अत्र चाद्यपूर्वपक्षो ‘‘न च पाशुपत-शास्त्रोदितत्वादिशास्त्रप्रतिपाद्यत्वे कारणम्’’ इति न्यायविवरणोक्तः । द्वितीयस्तु ‘‘अज्ञानां प्रतीयमानम्’’ इति भाष्योक्तः । अत एव सुधायां ‘‘न शास्त्रतात्पर्याव-गतावापातप्रतीतिर्वा व्याख्यातृवचनं वा लिङ्गम्’’ इत्युक्तम् । अत्र तु टीकायां न्यायविवरणे आदिपदेन प्रतीतेरप्युक्तत्वाद्भाष्ये प्रतीत्या पाशुपतादिशास्त्रस्याप्युप-लक्षणात् प्रतीतिसध्रीचीनागमेनैक एव दृढः पूर्वपक्षो दर्शितः ।

### **प्रकाशिका**

वेदजन्यापातप्रतीतिमूलं भाष्योक्तमन्वयपदव्यावर्त्यं पूर्वपक्षान्तरमाह ॥ यद्वेति ॥ शास्त्रात् ‘‘ज्ञात्वा शिवम्’’ ‘‘हिरण्यगर्भः’’ इत्यादिवेदरूपात् । रुद्रादि-कारणत्वम् । शास्त्रतात्पर्यविषयरूपशास्त्रयोनि । शास्त्रजन्यप्रतीतिविषयत्वात् । विष्णु-कारणत्ववदिति प्रयोगो बोध्यः । ननु प्रतीतेस्तात्पर्यविषयाविषयकतया भ्रान्तित्वे-नाप्युपपत्त्या कथं तेन तत्साधनमित्यतस्तदविनाभूतत्वं तस्याह ॥ तत्रेति ॥ रुद्रादि-कारणत्व इत्यर्थः । यद्यपि टीकायामापातप्रतीतिरेव पूर्वपक्षमूलत्वेनोक्ता न तस्या-स्तात्पर्यार्थविषयकत्वमपि तथापि सुधाभिप्रेतस्वतन्त्रसाधनत्वनिर्वाहाय तदप्यत्रोच्यत इत्यदोषः । वाक्यजन्यप्रतीतेर्हि वाक्यतात्पर्यार्थविषयकत्वमौत्सर्गिकम् । क्वचित्तु बाधका-दपोद्यते । इह च तद्बाधकं वेदरूपशास्त्रादन्यत्, शिवादिर्न जगत्कर्ता । जनन-पारतन्त्र्यादिदोषित्वाच्चैत्रवदित्यनुमानं वा विष्णुकारणत्वादिबोधकं ‘‘न ते विष्णो’’ इत्यादिशास्त्रं वा । आद्यं तु न बाधकमित्याह ॥ न हीति ॥ तदेवाह ॥ नैषेति ॥ एषा जगत्कारणविषया मतिस्तर्केणानेयाऽपनेया च न भवतीति साधकबाधकत्वयोरपि निरासादिति भावः । अशास्त्रस्य शास्त्रादन्यस्यानुमानादेः ।

द्वितीयं निराह ॥ नापीति ॥ वैपरीत्यस्येति ॥ ‘‘एक एव रुद्रो न द्वितीयाय तस्थे’’ इत्यादेः शिवादिकारणत्वसाधकस्य विष्णुकारणत्वनिषेधकस्य शास्त्रस्य सत्त्वात् तच्छास्त्रं विष्णुकारणत्वे बाधकमिति वैपरीत्यस्यापि सम्भवादित्यर्थः । तथा च वाक्यद्वयं प्रागुक्तदिशा तत्तत्कारणत्वपरमिति भावः । नन्वेवमपि पूर्वपक्षे विष्णुकारणत्वा-निरासात्कथमिष्टसिद्धिरित्यत आह ॥ पूर्ववादिन इति ॥ नन्वेवमन्योन्यं कारणत्व-साधकबाधकशास्त्रस्य का गतिरित्यत आह ॥ कालादीति ॥ ‘‘सर्वमसृजत’’ इति विष्ण्वादेः सर्वकारणत्वोक्तिस् तत्तत्कालसृज्याभिप्राया सर्वस्रष्टृत्वयोग्यताभिप्राया वेति भावः । ननु विष्णुकारणत्वदशायां तद्बोधकशास्त्रस्य प्रामाण्येऽपि रुद्रकारणत्वबोधकस्य प्रामाण्यानापत्त्या बाधस्यावश्यकत्वे सर्वथैव बाधमुपेत्य विष्णोरेव कारणत्वमुपेयतामित्यत आह ॥ अबाधेति ॥ बाधस्य आत्यन्तिकबाधस्य । मीमांसकैरनभ्युपेतत्वादित्यर्थः ।

षोडशीति ॥ दशमे ‘‘शिष्टत्वात्प्रतिषेधः स्यात्’’ इत्यष्टमपादीयतृतीयाधिकरणे अतिरात्रनामके ज्योतिष्टोमसंस्थाविशेषे ‘‘अतिरात्रे षोडशिनं गृह्णाति’’ इति विधाय श्रुते‘‘नातिरात्रे षोडशिनं गृह्णाति’’ इति वाक्ये नञ्पर्युदासोऽर्थवादो वा प्रतिषेधो वेति संशये ‘‘यजतिषु येयजामहं करोति नानूयाजेषु’’ इत्यत्रानूयाजभिन्नेष्वितिवन्नञ्पर्युदासः ‘‘न तौ पशौ करोति न सोमे अध्वरे’’ इत्यत्र सोमे यथा नाज्यभागौ तथा पशावपीति ‘न सोमः’ इतिवदर्थवादो वेति प्राप्ते अतिरात्रभिन्न इति पर्युदासे प्रागुक्तविधेर्निर्विषयत्वा-पत्तेः षोडशिनिषेधेन षोडशिन एव स्तुतौ व्याघातेनार्थवादत्वायोगादन्यशेषत्वाभावाच्च तदुभयासम्भवात्प्रतिषेध एवायम् अगत्या ग्रहणाग्रहणयोर्विकल्पः । प्रतिषेधार्थवत्त्वाया-करणेऽपि क्रतुसिद्धिरस्तीति कल्प्यते विध्यर्थवत्त्वाय चानुष्ठाने फलभूयस्त्वमित्युभयो-पपत्तिरिति सिद्धान्तितम् । अत्र यथा विहितप्रतिषिद्धत्वरूपन्यायप्राप्तत्वात्पक्षे बाधः सह्यस् तथा विष्णुतदितरयोः कारणत्वबोधकशास्त्रद्वयप्रामाण्यरूपन्यायप्राप्तत्वात्पक्षे बाधः सह्य इत्यर्थः ।

प्रागुक्तप्रयोगे व्याप्तिमुपपाद्य विपक्षे बाधकमाह ॥ यदि चेति ॥ पूर्वपक्षद्वयेऽपि टीकादावस्फुटत्वात्फलमाह ॥ एवं चेति ॥ विष्णुस्स्वयमेव कारणं तथा शास्त्रयोनि-त्वादिति प्रागुक्तहेतावन्यस्यापि कारणत्वेनैकदेशबोध्यत्वादसिद्धिरित्यर्थः ॥ व्यभिचार इति ॥ रुद्रादावपि कारणत्वेन कतिपयशास्त्रबोध्यत्वरूपहेतुसत्त्वात्स्वयमेव कारणमिति साध्यं नेति व्यभिचार इति भावः । तथा चान्यस्यापि कारणत्वं प्राप्तमिति पूर्ववदति-व्याप्तिरिति पूर्वाधिकरणफलाक्षेप इति भावः ।

एतेन ‘‘पाशुपताद्युक्तिप्रतीतिभ्यामन्येषामपि कारणत्वेन शास्त्रयोनित्वे जगत्कारणत्वं न विष्णोरेव लक्षणम्’’ इति टीका व्याख्याता । पञ्चरात्राद्युक्तिप्रतीतिभ्यां विष्णोः कारणत्वेन शास्त्रयोनित्ववदित्यप्यादौ योज्यमित्युक्तं भवति । भाष्ये अदर्शनात्पूर्वपक्ष-द्वयमूलमाह ॥ अत्र चेति ॥ टीकारीत्यैक एव कुतो नोक्त इत्यतस्तत्र स्पष्टां सिद्धान्त-सुधासम्मतिमाह ॥ अत एवेति ॥ वाशब्दात्पूर्वपक्षो ज्ञाप्य इति भावः । टीकायामेवं न दृश्यत इत्यतः पक्षान्तरमेतदिति भावेन तत्र भाष्याद्यानुकूल्यं दर्शयंष्टीकोक्तपक्षमाह ॥ अत्र तु टीकायामिति ॥ न्यायविवरणटीकाप्युपलक्ष्यते ।

### **चन्द्रिकाबिन्दु**

न्यायविवरणानुसारेण पूर्वपक्षमुक्त्वेदानीं प्रतीतिसध्रीचीनत्वयुक्ति-सूचकभाष्यानुसारेण पूर्वपक्षमाह ॥ यद्वेति ॥ बाधकताया इति ॥ ‘आनेया न भवति अपनेया च भवति’ इति श्रुत्यर्थमभिप्रेत्य एवमुक्तम् । शब्दस्वरसेति ॥ ‘ज्ञात्वा शिवं’ ‘एको रुद्र’ इत्यादिस्वरसेत्यर्थः । शास्त्रयोनित्वादित्यस्य कारणत्वेन शास्त्रयोनित्वा-दित्यर्थः । तं च हेतुं विकल्पपूर्वकं दूषयति ॥ एवं चेत्यादिना ॥ प्रतीतिव्याख्यान-वचनयोः स्वातन्त्र्येण पूर्वपक्षहेतुत्वे साध्यं ज्ञापकं कथयति ॥ अत एव सुधायामिति ॥ तर्हि टीकायां ‘‘प्रतीतिसध्रीचीनव्याख्यानस्य’’ इति पूर्वपक्षोपस्थापकत्त्ववर्णनमयुक्त-मित्याशङ्क्य तदर्थान्तराभिप्रायेण तथा कृतमित्याह । अत्र तु टीकायामित्यादिना ॥

### **पाण्डुरङ्गि**

न्यायविवरणे आदिपदेन प्रतीतेरप्युक्तत्वाद्भाष्ये प्रतीत्या शास्त्रस्या-प्युपलक्षणा । तदुभयानुसारेण प्रवृत्तटीकानुसारेण पूर्वपक्षमुक्त्वा सुधायां ‘‘न शास्त्र-तात्पर्यावगतावापातप्रतीतिर्वा व्याख्यातृवचनं वा लिङ्गम्’’ इत्युभयोरपि प्रत्येकं पूर्वपक्षप्रापकत्वेनोक्तत्वात्तदनुसारेणापातप्रतीतिमात्रस्यापि पूर्वपक्षप्रापकत्वमाह ॥ यद्वेति ॥ यद्वा अस्मिन्पक्षे ‘‘अज्ञानां प्रतीयमानमपि’’ इति भाष्यस्य ‘‘न शास्त्रतात्पर्यावगतावा-पातप्रतीतिर्वा व्याख्यातृवचनं वा लिङ्गम्’’ इत्युभयोः समकक्षत्वप्रतिपादकसुधायाश्चा-स्वारस्यं मनसि निधाय तदनुसारेण पूर्वपक्षमाह ॥ यद्वेति ॥ न चाबाधितप्रतीत्येत्य-युक्तम् । बाधस्यैव प्रतीयमानत्वादिति वाच्यम् । बाधकं हि भवच्छास्त्रं वा तदतिरिक्तं वा । नान्त्य इत्याह ॥ न हीति ॥ तत्र हेतुः ‘‘नैषा तर्केण’’ इति । ‘‘आपनेया’’ इत्यस्यानेया उत्पाद्याऽपनेया निराकार्या च न इत्यर्थद्वयमभिप्रेत्याह ॥ साधकताया इवेति ॥ नाद्य इत्याह ॥ नापीति ॥ वैपरीत्यस्येति ॥ तस्य विष्णुपरत्व उपक्रमादे-र्दूषितत्वेन प्रतीतेरेवानुसर्तव्यत्वात्तत्रैव शैवशास्त्रस्य बाधकत्वप्रसङ्गादित्यर्थः । व्यवस्थोक्तौ तु ममापि तुल्यमिति भावः । एवं सतीष्टासिद्धिमाशङ्क्याह ॥ पूर्वेति ॥

नन्वेवमुभयोरेकदैव कारणत्वे विरोध इत्यत आह ॥ कालादिभेदेनेति ॥ यद्वा किञ्च नोभयमप्यप्रमाणं व्यवस्थाङ्गीकारादित्याह ॥ कालादीति ॥ नन्वेकेनापरबाध एव किं न स्यादित्यत आह ॥ अबाधेति ॥ ननु यस्मिन्काले रुद्रस्य कारणत्वं तस्मिन्काले विष्णोर्नेति पक्षे बाधः स्यादित्यत आह ॥ पक्ष इति ॥ उपक्रमादीनामेव तात्पर्य-निश्चायकत्वमित्यत्र दूषणान्तरमाह ॥ यदि चेति ॥ एतावता फलितं दूषणमाह ॥ एवं चेति ॥ आद्यपूर्वपक्षस्य भाष्येऽनुक्तत्वाद्भाष्यकारानभिप्रेतोऽयं पूर्वपक्ष इत्यत आह ॥ अत्र चेति ॥ तथा च भाष्येऽनुक्तत्वेऽपि न्यायविवरण उक्तत्वान्न भाष्यकारानभिप्रेत इति भावः । द्वितीयपूर्वपक्षे न केवलं भाष्यं नियामकं किन्तु सुधाऽपीत्याह ॥ अत एवेति ॥ सुधायामुभयोरपि समप्रधानभावेनोक्तत्वादिति भावः । एवं सुधोक्तं पूर्वपक्षद्वयमुपपाद्य ‘‘पाशुपताद्युक्तिप्रतीतिभ्याम्’’ इति टीकाविरोधपरिहाराय तस्या अभिप्रायमाह ॥ अत्र त्विति ॥

