+++
title = "०६ अपूर्वतास्वरूपनिर्वचनपूर्वकं तस्यास् तात्पर्यनिर्णायकत्वसमर्थनम्"

+++


## अपूर्वता तु स्वबोधनीयपुरुषगताज्ञानादिविरोधिना स्वानुपजीविमानान्तरेणा-ग्राह्यार्थत्वम्

**अपूर्वतास्वरूपनिर्वचनपूर्वकं तस्यास् तात्पर्यनिर्णायकत्वसमर्थनम्**

## **तात्पर्यचन्द्रिका**

अपूर्वता तु स्वबोधनीयपुरुषगताज्ञानादिविरोधिना स्वानुपजीविमानान्तरेणा-ग्राह्यार्थत्वम् । वेदार्थस्य धर्माधर्मादेरीश्वरसार्वज्ञादेश्च स्वोपजीविना स्मृतिवाक्येन सर्वकर्तृत्वाद्यनुमानेन च ग्राह्यत्वेऽपि तयोर्वेदोपजीवित्वाद्वेदस्यापूर्वता । वेदार्थस्य वेदानुपजीवीश्वरप्रत्यक्षग्राह्यत्वेऽपीश्वरस्य वेदबोधनीयत्वाभावाद्वेदबोधनीयास्मदादि-गताज्ञानं प्रति चेश्वरज्ञानस्याविरोधित्वाद्वेदस्यापूर्वता । प्रत्यक्षग्राह्येऽर्थे प्राक्प्रवृत्तस्य शब्दस्य तदगृहीतार्थत्वेऽपि तद्ग्राह्यार्थत्वादपूर्वत्वाभावः । अत एवावघातादेर्वैतुष्य-साधनतायावेदानुपजीविमानान्तरग्राह्यत्वेन ‘‘व्रीहीनवहन्ति’’ इत्यादेरपूर्वविधित्वा सम्भवान्नियमविधित्वमाश्रितम् । अत एव च ‘‘इमामगृभ्णन्रशनामृतस्य’’ इत्यादेः स्वरूपसिध्द्यादौ स्वानुपजीविना मन्थरगामिना मन्त्रसामर्थ्यरूपेण लिङ्गेन गृहीतार्थत्वाभावेऽपि ग्राह्यार्थत्वेनापूर्वविधित्वासम्भवात्परिसङ्ख्यात्वमुक्तम् । ‘‘य एवं विद्वान्’’ इत्याद्यनुवादस्य स्वानुपजीविना पुरोवादरूपेणाग्नेयादिवाक्येना(न गृ)गृहीतार्थत्वाभावादपूर्वार्थत्वाभावः । ‘‘दध्ना जुहोति’’ इत्यादेश्च गुणविधेः स्वानुपजीविना ‘‘अग्निहोत्रं जुहोति’’ इत्यादिना ग्राह्यार्थत्वान्न होमांशेऽपूर्वता । किन्तु तदग्राह्यदध्यादौ । एवं देवतासहितकर्मविधायकस्य ब्राह्मणवाक्यस्य स्वविहिते कर्मणि देवतार्पकं समानशाखास्थं शाखान्तरस्थं वा मन्त्रं प्रत्युपजीव्यत्वा-द्देवतांशेऽप्यपूर्वता । मन्त्रस्य तु तदंशेनापूर्वता । किन्तु ब्राह्मणाप्राप्तदेवतागुणादौ । भिन्नशाखास्थयोश्चैककर्मविधायकयोर्वाक्ययोर्मध्ये यत्र वाक्ये द्रव्यदेवताख्ययागरूपं वा इतिकर्तव्यताभूयस्त्वं वा तत्रैव कर्मविधिः । इतरस्य तु तदनुवादेनेतिकर्तव्यता-विधायकत्वमिति स्वीकारात् ।

### **प्रकाशिका**

प्रागुक्तदोषास्पृष्टतया अपूर्वतां निर्वक्ति ॥ अपूर्वतात्विति ॥ स्वेति ॥ यस्य वाक्यस्यापूर्वतोच्यते तद्वाक्यं स्वशब्देन गृह्यते । स्वानुपजीविनेत्यस्य व्यावर्त्यं स्वयमेवाह ॥ वेदार्थस्येति ॥ एतेन प्रागुक्तदोषो निरस्तो भवति । स्वबोधनीयेत्यादि-पदकृत्यमाह ॥ वेदार्थस्येति ॥ एतेन धर्मित्वेन वा प्रतियोगित्वेन वा ग्राह्येश्वरांशे वेदोपजीव्यास्मदादिगतप्रत्यक्षादिना ग्राह्यजीवेशभेदार्थकस्य वेदस्यापूर्वतोक्ता भवति । उक्तं चैतद्भेदादिश्रुतेरनुवादकत्वभङ्गे । अगृहीतेत्यनुक्त्वाऽग्राह्यार्थत्वमित्युक्तेः फलमाह ॥ प्रत्यक्षेति ॥ उक्तापूर्वत्वं मीमांसकसम्मतमित्याह ॥ अत एवेति ॥ चतुर्थे द्वितीयपादे ‘‘संस्कारे च तत्प्रधानत्वात्’’ इत्येकादशेऽधिकरणे ‘‘व्रीहीनवहन्ति’’ इत्ययं किं विधिरुतानुवाद इति संशये पुरोडाशप्रकृतित्वेन ‘‘व्रीहिभिः’’ इति वाक्ये व्रीहिविधाना-द्वैतुष्यार्थमर्थाक्षिप्तावहननानुवाद इति प्राप्ते वैतुष्ये नखविदलनादिसाधनान्तरस्यापि सम्भवान्न नियमेनावहननाक्षेपोऽतोऽप्राप्तांशपरिपूरणेन नियमार्थो विधिरिति सिद्धान्तितम् ॥ मानान्तरेति ॥ अन्वयव्यतिरेकसध्रीचीनप्रत्यक्षेत्यर्थः ॥ नियमेति ॥ अवघातेनैव व्रीहींस्तुषविमुक्तान्कुर्यान्नान्येनेत्येवंरूपनियमेत्यर्थः ॥ इमामिति ॥ आद्ये मन्त्राधिकरणे ‘‘परिसङ्ख्ये’’ति गुणसूत्रविषयतया ‘‘इमामगृभ्णन्रशनामृतस्येत्यश्वाभिधानीमादत्ते’’ इत्युदाहृत्य रशनाग्रहणप्रकाशनसामर्थ्यरूपलिङ्गेनाश्वरशनाग्रहणे मन्त्रस्य नियतप्राप्ति-सत्त्वेनापूर्वनियमविध्योरसम्भवेन लिङ्गाविशेषाद्गर्दभरशनाग्रहणेऽपि प्राप्तिप्रसक्तौ तन्निवर्तन-रूपपरिसङ्ख्याविधिरित्युक्तम् । गृहीतार्थत्वाभावे हेतुर् मन्थरेति । श्रुतिकल्पनाद्वारा लिङ्गस्य विनियोजकत्वेन विलम्बितत्वात्ततः प्रागेव ब्राह्मणं प्रवर्तत इति भावः ॥ य एवं विद्वानिति ॥ विद्वद्वाक्यद्वयस्याग्नेयादित्रिकद्विकानुवादत्वमाद्यसूत्रे विवृतम् । अत एवेति पदमिहोत्तरत्र चानुवर्तनीयम् । अग्राह्यार्थत्वाभावोपपादनाय ‘‘अगृहीतार्थत्वाभावात्’’ इत्युक्तम् । गृहीतार्थत्वादित्येव क्वचित्पाठः ।

गुणविधेरिति ॥ दधिरूपगुणविधेरित्यर्थः । द्वितीये ‘‘आधाराग्निहोत्रमरूपत्वात्’’ इति द्वितीयपादीयं पञ्चमाधिकरणे ‘‘दध्ना जुहोति ऊर्ध्वमाघारयति’’ इत्यादिकं किं गुणविशिष्टकर्मविधिरुत गुणमात्रविधिरिति संशये ‘‘अग्निहोत्रं जुहोति’’ इत्यादौ द्रव्यदेवताख्यरूपापरिज्ञानेन कर्मविध्ययोगाद्दध्यादिवाक्यैस्तदनुवादेन गुणविध्यसम्भवाद्गुण-विशिष्टकर्मविधिरिति प्राप्ते दध्यादिवाक्योक्तदध्यादिद्रव्यस्य ‘‘अग्निर्ज्योतिः’’ इति मान्त्र-वर्णिकदेवतायाश्च परिज्ञानेनाग्निहोत्रवाक्ये कर्मविधिसम्भवात्तद्विहितकर्मानुवादेन गुण-विधिरयमिति सिद्धान्तितम् । स्वानुपजीविनेति ॥ तस्य स्वतन्त्रविधित्वादिति भावः । एवं चोक्तमपूर्वतालक्षणं दध्यादौ नाव्याप्तं होमे नातिव्याप्तमिति भावः ॥ एवं देवतेति ॥ आद्ये तुर्यपादे ‘‘तद्गुणास्तु विधेरन्नविभागाद्विधानार्थेन चेदन्येन शिष्टा’’ इति षष्ठेऽधि-करणे ‘‘यदाग्नेयोऽष्टाकपालोऽमावास्यायां पौर्णमास्यां चाच्युतो भवति’’ इत्युदाहृत्य किमाग्नेयशब्दः कर्मनाम किं वाऽग्न्याख्यगुणविधिरिति संशये द्रव्यदेवतारूपानेकगुणविधौ वाक्यभेदादष्टाकपालद्रव्यकमाग्नेयनामकं कर्ममात्रं विधीयत इति प्राप्ते द्रव्यलाभेऽपि देवताया अलाभादाग्नेयशब्देनैव देवता विधेया । विशिष्टकर्मविधानाच्चार्थापत्त्याऽनेकेषामपि गुणानां विधिसिद्ध्या वाक्यभेदाभावाद्गुणविधिरिति सिद्धान्तितम् । उपजीव्यत्वोपपादनाय स्वविहिते कर्मणि देवतार्पकम् इत्युक्तम् । अष्टाकपालो भवतीत्यत्र पुरुषव्यापारा-नुक्त्याऽनुष्ठानाय मन्त्राकाङ्क्षाविरहात् सत्यामपि तस्यां पुरोडाशमात्रविषयस्य व्यापारस्य देवतावाचिमन्त्रसम्बन्धायोग्यत्वात्तत्सम्बन्धायोक्तदिशा द्रव्यदेवतासम्बन्धेन कर्मणि स्वेन विहिते देवतार्थको मन्त्रः पश्चादन्वेतीति तं प्रत्यस्योपजीव्यत्वमित्यर्थः ॥ समानेति ॥ ऐन्द्राग्नमेकादशकपालमित्यादि काम्येष्ट्यङ्गभूतं ‘‘उभावामिन्द्राग्नी’’ इत्यादिसमान-शाखास्थं मन्त्रं प्रति, तथा आग्नेयेष्ट्यङ्गभूतं ‘‘अग्निर्मूर्धा दिवः ककुत्’’ इत्यादि-शाखान्तरस्थं मन्त्रं प्रतीत्यर्थः ॥

देवतागुणादाविति ॥ दिवोमूर्धत्वककुत्पतित्वादिरूपगुणादावित्यर्थः । स्थलान्तरेऽ-प्युक्तरूपापूर्वतातदभावौ दर्शयति ॥ भिन्नशाखेत्यादि स्वीकारादित्यन्तेन । ‘‘भूय-स्त्वेनोभयश्रुतिः’’ इति तृतीयाध्यायतृतीयपादस्थतृतीयाधिकरणार्थोपन्यासः । तत्र ह्येवमुक्तम् । यजुर्वेदे सामवेदे च समाम्नाते ज्योतिष्टोमे किं वेदनिमित्तः स्वरो ग्राह्य इति विशये अविशेषादनियमे प्राप्ते यजुर्वेदे द्रव्यदेवतयोः श्रवणेन निष्कृष्टकर्मस्वरूप-ज्ञानसम्भवादितिकर्तव्यताभूयस्त्वदर्शनाच्च तत्रैव विधिरित्यवसीयते । वेदान्तरे तु स्तोत्रादिगुणविधानार्थं नामयुक्तं क्रियामात्रं श्रूयत इति विध्यवगतिसमाप्त्यसम्भवा-त्तत्रानुवादः । अतो यजुर्वेदे नासौ क्रियत इति ज्योतिष्टोमस्योपांशुस्वरत्वमिति सिद्धान्तितम् । यद्यपीदमधिकरणं वेदद्वयोक्तकर्मविधायकविषयमित्युक्तं तथापि न्याय-साम्याद् भिन्नशाखास्थयोः’’ इत्युक्तम् । वार्तिकमतेनाह ॥ द्रव्यदेवतेति ॥

### **चन्द्रिकाबिन्दु**

स्वबोधनीयेति ॥ स्वं शब्दस् तद्बोधनीयो योऽयं पुरुषः, तद्गतं यदज्ञानादि तद्विरोधिना । स्वानुपजीविना मानान्तरेणापूर्वत्त्वेन लक्षणीयशब्दानुपजीवि-मानान्तरेणाग्राह्यार्थत्वमपूर्वत्वमित्यर्थः । इदं चापूर्वत्वमीश्वरप्रत्यक्षैकमूलकभारतादि-साधारण्यम् । भारतादौ भारतादिबोधनीयास्मदादिगताज्ञानविरोधिना भारताद्यनुप-जीविमानान्तरेण अस्मदादिप्रत्यक्षेणाग्राह्यार्थत्वस्य सत्त्वेन लक्षणसत्त्वात् स्वानुपजीवि-पदव्यावर्त्यमाह ॥ वेदार्थस्येत्यादि ॥ अपूर्वतेति ॥ विशिष्टाभावसत्त्वादिति भावः । स्वबोधनीयपुरुषगताज्ञानादिविरोधिनेति पदद्वयकृत्त्यं दर्शयति ॥ वेदार्थस्येति ॥ पदद्वयानुपादानेऽसम्भवः स्यादिति भावः ।

ननु ‘‘मानान्तरेणाप्राप्तार्थता’’ इति टीकानुसारेण मानान्तरेणागृहीतार्थत्वमित्येव वक्तव्यं न तु मानान्तरेणाग्राह्यार्थत्वमित्यत आह ॥ प्रत्यक्षेति ॥ प्रत्यक्षप्रवृत्तेः पूर्वं प्रवृत्तस्य ‘‘अग्निर्हिमस्य भेषजम्’’ इति वाक्यस्य मानान्तरागृहीतार्थसत्त्वेनापूर्वता स्यात् । अतः मानान्तराग्राह्येत्युक्तम् । एवं च तद्वाक्यार्थस्य पूर्वमगृहीतत्त्वेऽपि ग्रहणयोग्यत्त्वा-न्नातिव्याप्तिरित्यर्थः । इदमपूर्वत्वं मीमांसकैरवश्यमङ्गीकर्तव्यमित्याह । अत एवाव-घातादेरित्यारदिना । मीमांसकमतेऽप्यगृहीतार्थत्व एवापूर्वत्वं, न किञ्चित्, मानं तु मानान्तराग्राह्यार्थत्वमेवेत्याह ॥ अत एव च इमामिति ॥ ‘इमामगृम्भणन् रशना-मृतस्येत्यश्वाभिधानीमादत्ते’ इत्यस्य ग्रहणमादिपदेन । लिङ्गं यद्यपि श्रुत्यनुमान-द्वाराऽर्थनिश्चायकं तथापि न स्वरूपप्रामाण्यादौ श्रुत्युपजीवीत्यभिप्रेत्योक्तम् ॥ स्वरूप-सिद्ध्यादौ स्वानुपजीविनेति ॥ मन्थरगामिनेति ॥ अत एव ब्राह्मणप्रवृत्तिर्खडिति । शेषशेषित्वादौ लिङ्गप्रवृत्तिर्विलम्बेनेति ध्येयम् । नन्वेवमपि स्वानुपजीविमानान्तरेणा-ग्रहीष्यमाणार्थत्वमपूर्वत्वमित्येवास्तु । तावतापि पूर्वोक्तापरिहारादित्याशङ्क्याह ॥ य एवं विद्वानितीति ॥ विद्वद्वाक्ये हि मानान्तरेणाग्रहीष्यमाणार्थत्वमस्तु, पुरोवादस्याग्नेयादि-वाक्यस्य पूर्वप्रवृत्तत्वेनोत्तरत्राप्रवृत्तेः । तथा च तत्रातिव्याप्तिः । अतोऽग्राह्यत्वमिति भावः । अंशविवक्षां दर्शयति ॥ दध्नेति ॥ ननु यदाऽग्नेयादिवाक्यस्य देवतांशे अपूर्वत्वं न स्यात् तदाऽऽग्नेयादिब्राह्मणस्य स्वानुपजीविमन्त्रप्राप्त्या देवताप्रतिपादकत्वादित्याशङ्क्य मन्त्रस्य स्वानुपजीव्यत्वं नास्तीति परिहरति ॥ एवमिति ॥ तदंशे देवतांशे । देवतागुणादौ अग्निगततेजसत्वगुणादौ ।

### **पाण्डुरङ्गि**

यच्चोक्तं मानान्तराग्राह्यार्थत्वरूपाऽपूर्वतापि न तात्पर्यधीहेतुः । श्रुतिमूलस्मृत्या सर्वज्ञत्वादिसाधकसर्वकर्तृत्वाद्यनुमानेन जगत्सत्यत्वजीवेश्वरभेदादिग्राहक-प्रत्यक्षेण च गृहीतार्थायाः श्रुतेरतात्पर्यप्रसङ्गादिति । तत्परिहर्तुमपूर्वताया लक्षणं तावदाह ॥ अपूर्वता त्विति ॥ अत्र च स्वशब्दद्वयं समभिव्याहृतपरम् । तदनुसारेण मानान्तरे-त्यस्यार्थ ऊह्यः । स्वेन बोधनीयो यः पुरुषस् तद्गतं यदज्ञानादि, आदिशब्देन भ्रम-संशयपरिग्रहः । तद्विरोधिना । स्वं नोपजीवतीति स्वानुपजीवि, एवम्भूतं यन्मानान्तरं तेन ग्राह्योऽर्थो यस्य तस्य भावस्तत्वमित्यर्थः । स्वानुपजीविनेत्यस्य कृत्यमाह ॥ वेदार्थस्येति ॥ स्वबोधनीयपुरुषगताज्ञानादिविरोधिनेत्यस्य कृत्यमाह ॥ वेदार्थस्येति ॥

ननु स्वबोधनीयेति विशेषणं व्यर्थम् । अज्ञानादिविरोधिना स्वानुपजीविना मानान्तरेणाग्राह्यार्थत्वमित्येतावतैव पूर्णत्वात् । न चेश्वरप्रत्यक्षस्याप्यज्ञानादिविरोधित्वेन वेदानुपजीविमानान्तरत्वेन च तेन ग्राह्यार्थत्वस्यैव वेदे विद्यमानत्वेनापूर्वत्वाभावापत्त्या तदर्थं स्वबोधनीयेति विशेषणं सार्थकमेवेति वाच्यम् । ईश्वरप्रत्यक्षस्याज्ञानविरोधि-त्वस्यैवासम्भवात् । तथा हि । ईश्वरप्रत्यक्षं किं स्वाज्ञानविरोधि वा स्यादन्यदीयाज्ञान-विरोधि वा स्यात् । नाद्यः । ईश्वरस्याज्ञानाभावेन तद्विरोधित्वासम्भवात् । नान्त्यः । तथा सति विरोधिभूतेश्वरज्ञानस्य सर्वदा सत्त्वेन तद्विरोध्यज्ञानमस्मदादीनां कदापि न स्यात् । तस्मात्कथमज्ञानविरोधित्वमिति चेदुच्यते ।

ईश्वरज्ञानस्य स्वाज्ञानविरोधित्वस्यैवाङ्गीकारात् । न च स्वस्याज्ञानस्यैवाभावात्कथं विरोधित्वमिति वाच्यम् । अज्ञानस्याभावेन ज्ञानस्य तन्निवर्तकत्वासम्भवेऽप्यज्ञानेन सहानवस्थानविरोधस्य विद्यमानत्वेन दोषाभावात् । न चैवं दत्तेऽपि स्वबोधनीयपदे पूर्वोक्तदोषस्तदवस्थः । स्वशब्देन वेदास् तद्बोधनीयाः पुरुषा अस्मदादयस् तदज्ञान-विरोधीश्वरप्रत्यक्षम् अस्मदज्ञानस्यास्मन्मात्रनिष्ठत्वेनेश्वरज्ञानस्य तत्राभावेन सहानवस्थान-लक्षणविरोधसद्भावात् । स्वं वेदवाक्यं तदनुपजीविमानान्तरमीश्वरप्रत्यक्षं तद्ग्राह्यार्थत्वस्यैव वेदे विद्यमानत्वादिति वाच्यम् । एकत्र प्राप्तियोग्ययोरेव सहानवस्थानलक्षणविरोधः । अन्यथा मेरुमन्दरयोरपि सहानवस्थानलक्षणविरोधः स्यात् । न चेश्वरप्रत्यक्षा-स्मदज्ञानयोरेकत्र प्राप्तियोग्यताऽस्ति । येन सहानवस्थानलक्षणो विरोधः स्यात् । तथा चेश्वरप्रत्यक्षस्यास्मदज्ञानविरोधित्वाभावान्न पूर्वदोष इति । अन्येषां विशेषणानां कृत्यमाकर एवोक्तम् ।

ननु प्रमाणान्तरागृहीतार्थत्वमात्रोक्तावप्यबाधादग्राह्यार्थत्वं न वाच्यमित्यत आह ॥ प्रत्यक्षग्राह्येऽर्थ इति ॥ नन्वेवं सर्वेषामनुवादकत्वेन सम्प्रतिपन्नस्य ‘‘अग्निर्हिमस्य भेषजम्’’ इति वाक्यस्याप्यपूर्वविधित्वापत्तिः । तद्वाक्यस्यानुपजीविप्रत्यक्षगृहीतार्थ-ग्राहित्वादित्यत आह ॥ प्रत्यक्षग्राह्येऽर्थ इति । तथा च विवक्षितलक्षणाभावान्नातिप्रसङ्ग इति भावः । ननु प्रत्यक्षग्राह्येऽर्थे प्राक् प्रवृत्तस्य शब्दस्य तदगृहीतार्थस्य तत्रार्थेऽ-पूर्वत्वमेवास्तु । किं तद्व्यवच्छेदायाग्राह्यार्थत्वविवक्षयेत्यतो मानान्तरागृहीतार्थत्वविवक्षणे नियमविध्यसम्भवरूपं परिसङ्ख्याविध्यसम्भवरूपं च बाधकं मनसि निधायाह ॥ अत एवेति ॥

अथवा तत्रैवोपष्टम्भकमाह ॥ अत एवेति ॥ मानान्तराग्राह्यार्थत्वस्यावश्यं विवक्षणीयत्वादेवेत्यर्थः । तदगृहीतार्थत्वविवक्षायां तु ‘व्रीहीनवहन्ति’ इत्यादेरप्युक्त-विधापूर्वतावत्त्वेनापूर्वविधित्वं स्यादिति भावः । मानान्तराग्राह्यार्थत्वविवक्षायां विपक्ष-बाधकप्रदर्शनमुखेनोपष्टम्भकान्तरं चाह ॥ अत एवेति ॥ मानान्तराग्राह्यार्थत्वस्य-विवक्षितत्वादेवेत्यर्थः । स्वानुपजीविना ‘‘इमामगृभ्णन् रशनामृतस्य’’ इत्येतद्वाक्या-नुपजीविनेत्यर्थः । लिङ्गेन गृहीतार्थत्वाभावमुपपादयितुं मन्थरगामिनेति हेतुगर्भं विशेषणम् ॥ स्वरूपसिध्द्यादाविति ॥ सामर्थ्यस्य शक्तिरूपतया स्वरूपसिद्धौ स्वार्थसिद्धौ वेत्यर्थः । एवमुक्तविधापूर्वताया अभावेऽप्यपूर्वविधित्वासम्भवात्क्वचि-त्परिसङ्ख्याविधित्वं मीमांसकैरङ्गीकृतमिति सदृष्टान्तमुपपादितम् । इदानीमुक्तविधापूर्वताया अभावेऽपि विधिमात्रत्वाभावे दृष्टान्तमाह ॥ य एवं विद्वानित्यादि ॥

यद्वा ननु प्रत्यक्षग्राह्येऽर्थे प्राक् प्रवृत्तस्य शब्दस्य तत्रार्थेऽपूर्वत्वपरिहारायापि नाग्राह्यार्थत्वं विवक्षणीयम् । अग्रहीष्यमाणार्थत्वविवक्षयापि तत्सम्भवात् । अत एव ‘‘व्रीहीनवहन्ति’’ इत्यादेर्मानान्तरागृहीतार्थत्वेऽपि ग्रहीष्यमाणार्थत्वाभावेनापूर्वविधि-सम्भवान्नियमपरिसङ्ख्याविधित्वाङ्गीकारः । तथा चाग्राह्यत्वविवक्षाऽनुपपन्नेत्यत आह ॥ य एवं विद्वानित्याद्यनुवादस्येति ॥ तथा च मानान्तराग्रहीष्यमाणार्थत्वविवक्षायामपि ‘‘य एवं विद्वान्’’ इत्याद्यनुवादस्य पुरोवादपूर्वकत्वेन तादृशमानान्तरगृहीतार्थत्वेऽपि ग्रहीष्यमाणार्थत्वाभावेनोक्तलक्षणस्य तत्रापि सत्त्वाद् ‘य एवं विद्वान्’ इत्याद्यनुवाद-स्याप्यपूर्वत्वं स्यात् तत्परिहारार्थमग्राह्यत्वस्यावश्यं विवक्षणीयत्वात् । तत्र चाग्रहीष्य-माणार्थत्वेऽप्यग्राह्यार्थत्वाभावान्नापूर्वत्वप्रसङ्ग इति भावः ।

नन्वेवं ‘‘दध्ना जुहोति’’ इत्यस्यापूर्वविधित्वं न स्यात् । ‘‘दध्ना जुहोति’’ इत्ये-तद्वाक्यबोधनीयपुरुषगताज्ञानविरोधिना एतद्वाक्यानुपजीविना ‘‘अग्निहोत्रं जुहोती’’त्ये-तद्वाक्येन ग्राह्यो यो होमरूपोऽर्थस्तद्ग्राहकत्वस्यैव विद्यमानत्वादित्यतः होमांशे मानान्तरग्राह्यार्थत्वस्य विद्यमानत्वेऽपि तत्रापूर्वत्वस्यैवाभावाद् दध्याद्यंशे चापूर्वविधित्व-सत्त्वेऽपि तत्र मानान्तरेण ‘‘अग्निहोत्रं जुहोति’’ इत्यादिना दध्यादेरविधानेन तद-ग्राह्यार्थत्वमस्त्येव । तथा च यदंशेऽपूर्वता न तदंशे मानान्तरग्राह्यार्थता । यदंशे मानान्तरग्राह्यार्थता न तत्रापूर्वतेत्यभिप्रायेणाह ॥ दध्ना जुहोतीत्यादि ॥ अथवा अंशविवक्षाया आवश्यकत्वे नियामकमाह ॥ दध्नेति ॥ ननु तथापीदं लक्षणमयुक्तम् । तथा सति देवतासहितकर्मविधायकब्राह्मणस्यापूर्वत्वं न स्यात् । स्वं ब्राह्मणवाक्यं तद्बोधनीयाः पुरुषा अस्मदादयस् तद्गतं यदज्ञानादि तद्विरोधि, स्वं ब्राह्मणं तदनुपजीविना शाखान्तरस्थेन मन्त्रेण ग्राह्यो यो देवतादिरूपोऽर्थस् तद्ग्राह्यार्थकत्वस्यैव विद्यमान-त्वादित्यत आह ॥ एवमिति ॥

उपजीव्यत्वादिति ॥ अत्र देवताश्रयकर्मसमर्पकत्वादुपजीव्यत्वं बोध्यम् । तथा च ब्राह्मणवाक्यस्य शाखान्तरस्थमन्त्रग्राह्यदेवताद्यर्थग्राहकत्वेऽपि तस्य मन्त्रस्य ब्राह्मण-वाक्यमुपजीव्य प्रवृत्तत्वेन स्वानुपजीवित्वाभावादपूर्वता सम्भवत्येवेत्यर्थः ॥ मन्त्रस्येति ॥ ब्राह्मणवाक्यस्य देवताद्यर्थप्रकाशकमन्त्राश्रयकर्मसमर्पकत्वेन मन्त्रं प्रत्युपजीवित्ववन्मन्त्रस्य ब्राह्मणवाक्यं प्रत्युपजीवित्वाभावेन मन्त्रानुपजीविब्राह्मणवाक्यग्राह्यदेवताद्यर्थकत्वस्यैव विद्यमानत्वेन तदंशे नापूर्वत्वमिति भावः । तर्ह्येतच्छाखास्थः शाखान्तरस्थो वा मन्त्रः किमविधायक एवेत्यभिप्रायेण पृच्छति ॥ किन्त्विति ॥ उत्तरमाह ॥ ब्राह्मणाप्राप्तेति ॥ देवतागुणादौ देवतानिष्ठश्रैष्ठ्यादिगुणादौ । मन्त्रानुपजीविब्राह्मणवाक्याग्राह्यगुणादाव-पूर्वतेत्यर्थः ।

नन्वेककर्मविधायकभिन्नभिन्नशाखास्थवाक्ययोः कथमपूर्वता । तयोः परस्पर-गृहीतार्थग्राहकत्वस्यैव विद्यमानत्वेन मानान्तराग्राह्यार्थत्वाभावादित्यतः किं यत्रैकस्मिन् वाक्ये साङ्गकर्माभिधानमितरत्र तदभावस्तत्रेदमापादनमुत यत्र वाक्यद्वयेऽपि साम्यमेव तत्र वेति विकल्प्याद्य आह ॥ भिन्नेति ॥ तथा च यस्मिन्वाक्ये द्रव्यदेवताख्ययागरूपं वा इतिकर्तव्यताभूयस्त्वं वाऽस्ति तदेव वाक्यं विधायकम् । तस्य च कर्मांशे स्वोपजीवि-मानान्तरग्राह्यार्थत्वेऽपि स्वानुपजीविमानान्तरग्राह्यार्थत्वाभावादपूर्वता सम्भवति । यत्र तु देवताद्रव्याख्ययागरूपादिकं नास्ति तस्य चानुपजीविद्रव्यदेवताख्ययागरूपवाक्यगृहीतार्थ-कत्वात्कर्मांशे नापूर्वतेत्यर्थः ।

------------------------------------------------------------------------

इतिकर्तव्यताविधायकस्य कर्मविधायकोपजीवित्वान्न कर्मांशेऽपूर्वता

## **तात्पर्यचन्द्रिका**

इतिकर्तव्यताविधायकस्य कर्मविधायकोपजीवित्वान्न कर्मांशेऽपूर्वता । किन्त्वितिकर्तव्यतांशे । यदि शाखाद्वयस्थे वाक्यद्वयेऽपि द्रव्यदेवताख्यरूपं वेति-कर्तव्यतासाम्यं वा तत्र मीमांसकमते एकस्मिन्यजुरादिरूपे वेदे आध्वर्य-वौद्गात्रादिसर्वकर्मानुपदेशेन ‘‘स त्रिभिर्विधीयते’’ इति वचनात् त्रयीं विना सर्वाङ्गोपेतकर्मानवगतेर्वेदत्रयस्याध्येतव्यत्वनियमवदेकैकस्यां तैत्तिरीयादिरूपायां शाखायां सर्वाध्वर्यवादिकर्मोपदेशेन काण्वादिशाखान्तरस्याध्येतव्यत्वनियमाभावा-त्तत्तच्छाखाध्यायिनं प्रति तत्तद्वाक्यस्य व्यवस्थया बोधकत्वादपूर्वतापि व्यवस्थितैव । अस्मन्मते तु शाखाभेदोऽशक्तविषय इति तृतीये वक्ष्यमाणत्वाच्छक्तान्प्रति मीमांसक-मते वेदद्वयस्थवाक्यद्वयवच्छाखाद्वयस्थवाक्यद्वयेऽपि क्रयवाक्यवदव्यवस्थितविकल्पेन विधायकत्वम् । अशक्तान्प्रति तु व्यवस्थितविकल्पेन विधायकत्वमित्यपूर्वतापि व्यवस्थितैव । अत एव स्मृतीनां स्वानुपजीविवेदग्राह्यार्थत्वेऽपि वेदे नानाशाखास्वस्पष्टं १विक्षिप्योक्तस्य स्मृतिभिरिव वेदेन स्मृतिबोधनीयै-रस्मदादिभिरग्राह्यत्वादपूर्वता । अपूर्वत्वाभावेऽपि वा सप्रयोजनत्वात्स्मृतीनां विद्वद्वाक्यवदनुवाद्यपरता । एवं वादिविप्रतिपत्तिजन्यातत्वावेदकत्वशङ्काकलङ्कितेना-सर्वविषयेण प्रत्यक्षेण ‘‘विश्वं सत्यम्’’ इत्यादिवाक्येनेव जगत्सत्यत्वाप्राप्ते-स्तद्वाक्यस्यापूर्वता । तदभावेऽपि वा सप्रयोजनत्वात्तात्पर्यम् । तदेतदभिप्रेत्यान्यत्र टीकाकारैः प्राचुर्येण ‘‘मानान्तराप्राप्तिरपूर्वता’’ इत्युक्तम् । अत्रापि टीकाया-मेतदेवाभिप्रेतम् ।

### **प्रकाशिका**

भाष्यमतेनाह ॥ इतिकर्तव्यतेति ॥ इतिकर्तव्यताविधायकस्य स्वोद्देश्यशेषिस्वरूपकर्मविधायकवाक्योपजीवित्वात्प्राप्तस्यैवोद्देश्यत्वान्न कर्मांशेऽपूर्वता । अङ्गांशे ह्यतथाभूतत्वादपूर्वतेत्यर्थः । कर्मविधिलिङ्गसाम्ये तु कर्मेतिकर्तव्यतांशयोरुभयो-रप्यपूर्वतामेव मतभेदेनाह ॥ यदीति ॥ तत्र मीमांसकमते अपूर्वतापि व्यवस्थितेत्यन्वयः । अध्येतव्यत्वनियमवदध्येतव्यत्वनियमाभावादिति व्यतिरेकदृष्टान्तः ॥ स त्रिभिरिति ॥ ‘‘स सर्वाङ्गोपेतयागस्त्रिभिर्वेदैर्विधीयते’’ इत्यापस्तम्बसूत्रादित्यर्थः । ‘अनुपदेशेन’ इति, ‘वचनात्’ इति च कर्मानवगतौ हेतुद्वयम् । सा चाध्ययननियमे हेतुः । ‘सर्वाध्वर्यवादी’ इत्यध्ययननियमाभावे हेतुः ॥ तृतीय इति ॥ तृतीयाध्याये तृतीयपादीयाद्याधिकरणे ‘‘स्वाध्यायस्य तथात्वेन हि’’ इत्यादिगुणसूत्रे वक्ष्यमाणत्वादित्यर्थः । सर्वशाखा-ध्ययनशक्तान्प्रत्यनया वा तया वेत्यव्यवस्थितविकल्पेन विधायकमित्यर्थः । तत्र दृष्टान्तद्वयं मीमांसकेति । यथा विधिलिङ्गसाम्यवति वेदद्वयस्थवाक्यद्वये, यथा वा समानशाखास्थेषु ‘‘एकहायन्या क्रीणाति वाससा क्रीणाति, हिरण्येन’’ इत्यादिषु सर्वत्र गुणश्रवणा-दुत्पत्तिशिष्टप्राबल्येनानूद्य विधानायोगात्सर्वेषामुत्पादकत्वावश्यम्भावादव्यवस्थया विधाय-कत्वमित्यर्थः । उक्तं च द्वादशे ‘‘क्रयणेषु तु विकल्पः’’ इति चतुर्थपादे तृतीये पूर्वपक्ष-सूत्रे । एतच्चाग्रे स्पष्टयिष्यामः ॥ अशक्तानिति ॥ सर्वशाखाध्ययनाशक्तानित्यर्थः ॥

अत एवेति ॥ स्वबोधनीयपुरुषगताज्ञानविरोधिनेत्युक्तत्वादेवेत्यर्थः । स्मृतीनां तादृशवेदग्राह्यार्थत्वेऽप्यपूर्वतेत्यन्वयः । कुत इत्यतो वेदस्य स्मृत्यनुपजीवित्वेऽपि स्मृतिबोधनीयास्मदादिगताज्ञानविरोधित्वाभावादिति भावेनाह ॥ वेद इति ॥ अस्पष्टं विक्षिप्य चोक्तस्य’’ इति हेतुगर्भं विशेषणद्वयम् । यथा स्मृतिभिर्ग्राह्यत्वं तथा वेदेन ग्राह्यत्वाभावादित्यर्थः । उक्तं चाद्येऽध्याये ‘‘धर्मस्य शब्दमूलत्वात्’’ इति स्मृत्यधिकरणे स्मृतिप्रामाण्यमेवेति भावः । ‘‘सव्यं हि पूर्वं मनुष्या आञ्जते तस्मादपि वध्यं प्रपन्नं न प्रतिप्रयच्छन्ति’’ इत्यादौ परप्रकरणगतवाक्यशेषस्थसिद्धवन्निर्देशान्यथानुपपत्तिकल्प्य-विधिमूलत्वद्योतनार्थम् अस्पष्टम् इत्युक्तम् ॥ सप्रयोजनेति ॥ अस्मदादिबोधोप-योगित्वादिति भावः ।

विद्वदिति ॥ फलवाक्यापेक्षितसमुदायद्वयार्पकत्वेन विद्वद्वाक्यस्य यथा सप्रयोजनत्वं तथेत्यर्थः ॥ अनुवाद्यपरतेति ॥ फलवत्त्वस्य तात्पर्यलिङ्गत्वादनुवादे तात्पर्यं न हीयत इत्यर्थः । यदप्युक्तं प्रत्यक्षेण च गृहीतार्थायाः श्रुतेरतात्पर्यप्रसङ्गादिति तत्राह ॥ एवमिति ॥ प्रत्यक्षस्य घटादौ सत्त्वबोधकत्वेऽपि स्वर्गनरकाद्यतीन्द्रियेषु सत्त्वाविषयकतया तदंशे स्वबोधनीयपुरुषगताज्ञानविरोधित्वाभावाद् घटाद्यैन्द्रियकांशे सत्त्वग्रहणेऽपि वादिविप्रतिपत्त्याऽप्रामाण्यशङ्काकलङ्कितत्वेनानिश्चायकतया स्वबोधनीयपुंगतसंशयविपर्यया- विरोधितया कृत्स्नसत्त्वनिश्चायकवाक्यानुवादकतानापादकत्वात्तस्या अपूर्वतेत्यर्थः । विस्तृतमेतदन्यत्र मिथ्यात्वहेतूनामागमबाधोक्तिप्रस्तावे । अधिकारिविशेषं प्रत्याह ॥ तदभावेऽपि वेति ॥ तत्रापूर्वतायास्तात्पर्यलिङ्गत्वाभावेऽपि फलवत्त्वं तल्लिङ्गं सेत्स्यतीति भावः । टीकायां ‘‘प्रमाणान्तरासिद्धताऽपूर्वता’’ इत्येवोक्त्या कथमेतल्लभ्यत इत्यत आह ॥ तदेतदिति ॥ अन्यत्र प्रमाणलक्षणटीकायामित्यर्थः ॥ अत्रापीति ॥ प्रमाणान्तरासिद्धतेत्यत्र स्वबोधनीयेत्यादिविशेषणं प्रमाणान्तरेत्यस्य बोध्यमित्यर्थः ।

### **चन्द्रिकाबिन्दु**

क्रयवाक्यवदिति । वाससेत्यादि क्रयवाक्येषु यत्किञ्चिद्वाक्यमेव विधायकत्वमिति गुरुपक्षोपस्मृतावनुवादकत्वं परिहरति ॥ अत एवेति ॥ स्मृतिबोधनीयै-रस्मदादिभिः स्मृतिभिरिव वेदेन विक्षिप्योक्तस्य ग्रहीतुमशक्यत्वादिति योजना । ननु सङ्ग्रहस्मृत्यर्थ एवापूर्वता स्यादित्यस्वरसादाह ॥ अपूर्वत्वाभावेऽपीति ॥ सप्रयोजन-त्त्वादिति । अतत्वावेदकत्वशङ्कानिरासस्य सप्रयोजनत्वादित्यर्थः । स्वोक्तमपूर्वत्वं टीकारूढं करोति ॥ तदेतदिति ॥ अन्यत्र प्रमाणलक्षणे ॥

### **पाण्डुरङ्गि**

इतिकर्तव्यतांश इति ॥ तत्र च स्वानुपजीविमानान्तराग्राह्यार्थत्वा-भावादिति भावः । ननु यत्र शाखाद्वयस्थे वाक्यद्वयेऽपि द्रव्यदेवतायागरूपं वा इतिकर्तव्यताभूयस्त्वं वा सममेव तत्र वाक्यद्वयस्यापूर्वत्वं न स्यात् । वाक्यद्वयस्यापि परस्परमुपजीव्योपजीवकभावाभावेन स्वानुपजीविमानान्तरग्राह्यार्थस्यैव विद्यमानत्वादिति । द्वितीयं दूषयति ॥ यदीति ॥ तत्र मीमांसकमते तत्तच्छाखाध्यायिनं प्रति तत्तद्वाक्यस्य व्यवस्थया बोधकत्वादपूर्वतापि व्यवस्थितैवेत्यन्वयः । ननु वेदत्रयाध्ययनवत्सर्व-शाखाध्ययनमपि नियमेन कर्तव्यम् । अन्यथैकस्यां शाखायां सर्वकर्मानुपदेशेन साङ्गकर्म-निर्वाहाभावात्तदनुष्ठानं न स्यादित्यत आह ॥ एकस्मिन्निति ॥ नियमेन वेदत्रयाध्ययने हेतुः कर्मानवगतेरिति । तत्र हेतुद्वयं यजुरादिरूपे वेद इत्यादि । शाखाध्ययननियमाभावे हेतुस् तैत्तिरीयादीति ।

ननु वेदत्रयाध्ययनस्यावश्यकत्ववच्छाखात्रयाध्ययनस्यावश्यकत्वात्कथं तच्छाखा-ध्यायित्वेनापूर्वतेति चेन्न । वेदत्रयाध्ययनाभावे साङ्गकर्मण एवासम्भवेन वेदत्रयाध्ययन-स्यावश्यकत्वाच्छाखात्रयाध्ययनाभावेऽपि साङ्गकर्मणः कर्तुं शक्यत्वात्तत्तच्छाखा-ध्यायित्वेनापूर्वतोपपत्तेः । न च वेदत्रयाध्ययनाभावे साङ्गकर्मासम्भववच्छाखात्रया-ध्ययनाभावे साङ्गकर्मासम्भवेन शाखान्तरस्याप्यध्येतव्यत्वमावश्यकमिति वाच्यम् । एकैकस्मिन्वेद आध्वर्यवादिसर्वकर्मानुपदेशेन वेदत्रयाध्ययनाभावे साङ्गकर्मानुष्ठाना-सम्भवेऽपि एकैकस्यां शाखायां सर्वकर्मोपदेशेन शाखात्रयाध्ययनाभावे कर्मानुष्ठाना-सम्भवाभावान्न कश्चिद्दोषः ।

ननूक्तरीत्या मीमांसकमते शाखान्तरस्याध्येतव्यत्वनियमाभावेन तन्मतेऽपूर्वताया व्यवस्थितत्वसम्भवेऽपि भवन्मते कथम् । ‘‘सर्ववेदान्तप्रत्ययं चोदनाद्यविशेषात्’’ इति सर्वशाखाधिकरणे सर्वशाखाध्ययनस्य विवक्षितत्वेनानेकशाखाध्ययनापत्त्या तत्तच्छाखा-ध्यायित्वाभावेन तेन रूपेणापूर्वताया असम्भवादित्यत आह ॥ अस्मन्मत इति ॥ शक्तान्प्रत्यव्यवस्थितविकल्पेन विधायकत्वमित्यन्वयः । किञ्चिद्विधायकं किञ्चिदविधायक-मित्यव्यवस्थितविकल्पेन विधायकत्वमित्यर्थः । नन्वव्यवस्थितविकल्पेन विधायकत्वं कुत्राप्यनुपलब्धं प्रकृत एव कथमङ्गीकार्यमित्यतस् तत्र मीमांसकसम्प्रतिपन्नं दृष्टान्तमाह ॥ मीमांसकमते वेदद्वयस्थवाक्यद्वयवदिति ॥ किं बहुना एकस्यामपि शाखायाम-व्यवस्थितविकल्पेन विधायकत्वं यदा तदा शाखाभेदे तद्भविष्यतीति किं वक्तव्य-मित्यभिप्रायेण तत्रापि सम्प्रतिपन्नं दृष्टान्तमाह ॥ क्रयवाक्यवदिति ॥ नन्वेवं स्मृतीनां जगत्सत्यत्वेश्वरसार्वज्ञादावपूर्वत्वं न स्यात् । तासां स्वानुपजीविवेदरूपप्रमाणान्तरग्राह्य-जगत्सत्यत्वादिरूपार्थग्राहकत्वादित्यतः नात्र स्वानुपजीविमानान्तराग्राह्यार्थत्वमात्रमपूर्वत्वं किन्तु स्वबोधनीयपुरुषगताज्ञानादिविरोधित्वविशिष्टम् । वेदस्य च स्मृतिबोधनीयपुरुष-गताज्ञानविरोधित्वाभावान्न दोष इति भावेनाह ॥ अत एवेति ॥ अपूर्वतालक्षणे स्वबोधनीयपुरुषगताज्ञानविरोधित्वरूपविशेषणप्रक्षेपादेवेत्यर्थः ।

अथवा शक्ताशक्तपुरुषभेदेनापूर्वताया व्यवस्थितत्वादित्यर्थः । तथा च यथा शाखाद्वयस्थवाक्यद्वये पुरुषभेदेनापूर्वता व्यवस्थिता तथा स्मृतीनामपि वेदार्थग्रहणशक्तान् प्रत्यपूर्वताऽभावेऽपि तदग्रहणशक्तानस्मदादीन् प्रत्यपूर्वता व्यवस्थितैवेति भावः । तर्कस्याप्रयोजकत्वमाह ॥ अपूर्वत्वाभावेऽपीति ॥ नन्वेवं ‘विश्वं सत्यम्’ इत्यादिवाक्यानां जगत्सत्यत्वादौ न तात्पर्यम् । तज्ज्ञापकापूर्वताया अभावात् । तथा हि । स्वं ‘विश्वं सत्यम्’ इत्यादिवाक्यं, तद्बोधनीया अस्मदादयः पुरुषास् तद्गताज्ञानविरोधि, स्वं ‘विश्वं सत्यम्’ इत्यादिवाक्यं, तदनुपजीविमानान्तरं जगत्सत्यत्वग्राहिप्रत्यक्षं, तद्ग्राह्यजगत्सत्यत्व- ग्राहकत्वस्यैव सत्त्वेन तदग्राह्यार्थत्वाभावादित्यतो बाह्यप्रत्यक्षस्य दोषशङ्काकलङ्कितत्वेन जगत्सत्यत्वाग्राहकत्वेन तदग्राह्यार्थत्वस्य विद्यमानत्वेनापूर्वत्वसम्भवात्सत्यत्वादौ तात्पर्यं सम्भवतीत्याह ॥ एवमिति ॥ ननु मास्तु बाह्यप्रत्यक्षस्य दोषशङ्काकलङ्कितस्य जगत्सत्यत्वग्राहकत्वम् । साक्षिणस्तु जगत्सत्यत्वग्राहकता सम्भवत्येव । तस्य निर्दोषतानियमात् । एवं च साक्षिप्रत्यक्षग्राह्यसत्यत्वादिग्राहकत्वेन ‘विश्वं सत्यम्’ इत्यादिवाक्यानामपूर्वता न सम्भवत्येवेति चेन्न । सर्वस्यापि ज्ञाततयैव साक्षिवेद्यत्वेन साक्षात्साक्षिग्राह्यसुखादिमात्रस्य श्रुत्याऽग्रहणादिति ज्ञेयम् । यद्वैतदस्वरसादाह ॥ तदभावेऽपि वेति ॥ अन्यत्रेति ॥ प्रमाणलक्षणादावित्यर्थः । ननु तर्ह्यत्र ‘मानान्तराप्राप्तिरपूर्वता’ इत्युक्तत्वादेतट्टीकाविरोध इत्यत आह ॥ अत्रापीति ॥

