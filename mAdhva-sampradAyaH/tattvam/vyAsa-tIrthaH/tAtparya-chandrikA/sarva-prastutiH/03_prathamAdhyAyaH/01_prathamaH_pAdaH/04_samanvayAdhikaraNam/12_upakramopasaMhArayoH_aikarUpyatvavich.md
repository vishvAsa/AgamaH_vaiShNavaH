+++
title = "१२ उपक्रमोपसंहारयोर् ऐकरूप्यत्वविचारः"

+++


## तस्मादुपक्रमादौ परबलीयस्त्वं श्रुत्यादौ तु पूर्वबलीयस्त्वम् ..

**उपक्रमोपसंहारयोर् ऐकरूप्यत्वविचारः**

## **तात्पर्यचन्द्रिका**

तस्मादुपक्रमादौ परबलीयस्त्वं श्रुत्यादौ तु पूर्वबलीयस्त्वम् । तदुक्तमनुव्याख्याने

‘‘उपक्रमादिलिङ्गानां बलीयो ह्युत्तरोत्तरम् ।

श्रुत्यादौ पूर्वपूर्वं च ब्रह्मतर्कविनिर्णयात् ॥’’

इति । यत्रैकस्यार्थस्योपक्रममात्रमुपसंहारमात्रं वा तत्र तन्मात्रादुपक्रान्तादिमात्रेऽर्थे तात्पर्यम् । यत्र तूभयं तत्र तदविरोधलक्षणैकरूप्यादुभयानुगुणे तात्पर्यम् । अत एव प्रमाणलक्षणे भगवत्पादैः ‘‘उपक्रमोपसंहारतदैकरूप्याभ्यासापूर्वताफलार्थवादाश्च’’ इति तदैकरूप्यं पृथगुक्तम् । अत्र तूपक्रमोपसंहारावित्यत्र प्रत्येकविवक्षया विशकलितौ द्वाविव समुदायविवक्षया तदैकरूप्यमपि विवक्षितम् । अत्र टीकायां तदैकरूप्यस्य पृथगनुक्तिस्त्वन्यत्रोक्तत्वात् । यद्वाऽत्रोपक्रमादेर्बलाबलयोर्निरूप्यमाणत्वाद् यत्रैकैकं तत्र सन्निपातस्यैवाभावात्, यत्र चैकस्मिन्वाक्य एकस्मिन्नर्थ उभयसन्निपातस्तत्र विरोधस्यैवाभावात् । यत्र च विरुद्धार्थवाक्ययोरेकत्रोपक्रमो वाक्यान्तरे चोपसंहार-स्तत्र बलाबलयोरभावात् । यत्र चैकस्मिन्महावाक्ये भिन्नयोरर्थयोरुभयसन्निपात-स्तत्रोपसंहारानुसारेणैकरूप्यात्तात्पर्यनिश्चयेनोप संहारप्राबल्योक्तावर्थात्तदैकरूप्य-स्याप्युक्तत्वादत्र पृथगनुक्तिः । प्रमाणलक्षणे तूपक्रममात्रादिकमपि क्वचिदुपक्रान्तादौ तात्पर्यनिर्णायकमिति निदर्शयितुं पृथगुक्तिः । उपसंहारमात्रयुक्तस्य चोभयैक-रूप्यवद्वाक्यानुरोधेनास्वारस्यादुपसंहारादैकरूप्यस्य बलवत्त्वम् । यद्वोपक्रम-स्वारस्यादुपसंहारस्वारस्यस्य बलीयस्त्ववदुपसंहारमात्रस्वारस्यादुभयस्वारस्यस्य बलीयस्त्वम् । एतच्चोपक्रमादिकं स्वार्थे शब्दात्मकमपि ‘‘इदमेतत्परम्, अबाधे सत्येतदुपक्रमत्वात्’’ इत्यादिरूपेण महावाक्यतात्पर्ये लिङ्गं च । उपपत्तिस्तु स्वार्थेऽपि लिङ्गरूपा । तात्पर्येऽपि । अयं तात्पर्यविषय उपपन्नत्वादिति ॥ लिङ्गरूपेति पृथगुक्ता ।

### **प्रकाशिका**

एवमुपक्रमादीनां परबलीयस्त्वोक्तिपरटीकां व्याख्याय ‘‘अत्र श्रुत्यादिषट्कं च ग्राह्यम्’’ इति टीकायां श्रुत्यादेरपि तार्त्पलिङ्गतयाऽत्र ग्राह्यत्वेनोक्तत्वा-त्तत्राप्येवमेव बलीयस्त्वमिति भ्रमं वारयन्नुपसंहरति ॥ तस्मादिति ॥ श्रुत्यादौ त्विति ॥ एतच्च ‘‘शब्दादेव प्रमितः’’ इत्यत्रोपपादयिष्यत इति भावः ॥ तदुक्तमिति ॥ तृतीयस्य चतुर्थपादे । ब्रह्मतर्के तथा निर्णयादित्यर्थः । ऐकरूप्यमप्यत्र ग्राह्यमिति भावेन तस्य लिङ्गत्वमुपपादयति ॥ यत्रेति ॥ भाष्योक्तप्रमाणेऽपि तदभिप्रेतमित्याह ॥ अत्र त्विति ॥ ‘‘उपक्रमोपसंहारावभ्यासोऽपूर्वताफलम् । अर्थवादोपपत्तीच लिङ्गं तात्पर्यनिर्णये’’ इति भाष्योक्तवाक्य इत्यर्थः । टीकायामनुक्तेर्गतिमाह ॥ टीकायामिति ॥ अन्यत्र न्यायकल्पलतायामित्यर्थः ॥ यद्वेति ॥ बलाबलयोः प्राबल्यदौर्बल्ययोः । निरूप्य-माणत्वात्सम्भावितपक्षचतुष्टयमध्ये पक्षत्रये बलाबलोक्त्यप्रसक्तेः ‘‘यत्र चैकस्मिन्महा-वाक्ये’’ इत्युक्तपक्ष एव तत्प्रसक्तेस्तत्रोपसंहारानुरोधेनोपक्रमस्य नयने ऐकरूप्यस्याप्युक्त-त्वात्पृथगनुक्तिरित्यर्थः । अत्र भाष्यादावित्यर्थः । अन्यत्रोक्तेर्गतिमाह ॥ प्रमाणेति ॥ ऐकरूप्यस्य तात्पर्यलिङ्गत्वमुक्त्वोपसंहाराद्बलीयस्त्वं हेतूक्तयाह ॥ उपसंहारेति ॥ बह्वनुग्रहन्यायमाश्रित्याह ॥ यद्वेति ॥

तद्यथा ‘‘ज्योतिर्दर्शनात्’’ इत्यत्र ‘‘अत्रायं पुरुषः स्वयं ज्योतिः’’ इत्युपसंहार-स्थस्वयंशब्दानुसारात् ‘‘आत्मैवास्य ज्योतिः’’ इति प्रक्रमस्थात्मशब्दस्य जीव-स्वरूपार्थत्वप्राप्तावपि ‘‘विष्णुरेव ज्योतिः’’ इत्यादिश्रुत्या विष्ण्वेकनिष्ठज्योतिश्शब्दस्य ‘‘हृद्यन्तर्ज्योतिः’’ इत्यात्मप्रश्नोत्तरोपक्रमे १‘‘सुप्त’’ इति ‘‘अत्रायं पुरुषः स्वयं ज्योतिः’’ इत्युपसंहारे च श्रुतत्वेन तयोरैकरूप्यात्तद्वाक्यं विष्णुपरमिति निर्णेष्यते । यथा वा प्रागुक्तदिशा जीवोपसंहारोपेतानन्दमयादिप्रकरणजातस्य ब्रह्मप्रश्नोत्तरोपक्रमेण ‘‘अस्माल्लोकात् प्रेत्य आनन्दमयमात्मानमुपसङ्क्रम्य’’ इत्यादि मुक्तगम्यत्वोपसंहारे-णावगतोभयैकरूप्येण निर्णीतब्रह्मतात्पर्यकाद्भृगुवल्लीवाक्याद् ब्रह्मपरत्वमित्याद्यूहनीयम् । ननूपक्रमादीनां शब्दरूपतया कथं लिङ्गत्वम् । तथात्वे चोपपत्तेः पृथगुक्तिर्न स्यादित्यतः ‘‘एतत्सर्वं वाक्यतात्पर्यार्थनिर्णये लिङ्गं भवति’’ इति टीकां विवृण्वानो न्यायकल्पलतोक्तं लिङ्गत्वप्रकारमाह ॥ एतच्चेति ॥ स्वार्थे अवान्तरवाक्यार्थरूपे । उपसंहारादि-विरुद्धोपक्रमार्थे ‘‘ह्वयाम्यग्निम्’’ इत्यादावुपक्रमस्य व्यभिचारवारणय ‘बाधे सति’ इति । ‘‘उपक्रमादीनामुपपत्तित्वेपि ब्राह्मणपरिव्राजकन्यायेन पृथगुक्तिः’’ इति टीकां विवृण्वान उपक्रमादिभ्य उपपत्तेर्विशेषमाह ॥ उपपत्तिस्त्विति ॥ स्वार्थे स्वव्यापकीभूतेऽर्थे । तथा चोपक्रमादेरेकत्रोपपत्तिरूपत्वात्तत उपपत्तेर्भेदेनोक्तिरित्यर्थः ।

### **चन्द्रिकाबिन्दु**

अत्र श्रुत्यादौ त्विति ॥ विशेषविचारस्तु वामनाधिकरणे भविष्यतीति भावः ॥ तन्मात्रादिति ॥ उपक्रममात्रादुपसंहारमात्राच्चेत्यर्थः ॥ तदविरोधेति ॥ उपक्रमोपसंहारयोरविरोधेत्यर्थः । अत्र तु भाष्योदाहृतप्रमाणे ॥ अनुक्तिरिति ॥ उपक्रमोपसंहाराविति समुदितरूपेणाप्यनुक्तिरित्यर्थः । प्रमाणस्वारस्यमनुरुध्य टीकायाम-स्वारस्यं व्युत्पादितम् । इदानीं टीकास्वारस्यमेवानुरुध्याह ॥ यद्वेति ॥ प्रमाणलक्षणे हि तात्पर्यज्ञापकनिरूपणप्रसङ्गादैकरूप्यस्यापि तथात्वात् पृथगुक्तिः । अत्रोपक्रमादीनां प्राबल्यविचारमात्रस्य प्रसक्तत्वादुपक्रमादुपसंहारस्य प्राबल्योक्त्यैव तदैकरूप्यप्राबल्य-स्याप्युक्तप्रायत्वात् पृथगनुक्तिरिति भावः । सन्निपातस्य उभयोर्मेलनस्य । एकत्र प्रकरणान्तरे । वाक्यान्तरे तद्भिन्नप्रकरणान्तरे । महावाक्ये एकस्मिन्नेव प्रकरणे ॥ उपसंहारमात्रयुक्तस्येति ॥ इदं चोपसंहारमात्र उक्ते चैकस्मिन् प्रकरणे उभयैकरूप्यमुक्तं च वाक्यप्रकरणान्तरे इत्यभिप्रेत्योक्तम् । एकस्मिन्नेव प्रकरणे तादृशवाक्यद्वयमङ्गीकृत्याह ॥ यद्वेति ॥ उभयस्वारस्यस्येति ॥ तदेवैकरूप्यमिति भावः । एतत्सर्वं वाक्य-तात्पर्यार्थनिर्णये लिङ्गं भवतीति टीका । तत्रेयमनुपपत्तिः– उपक्रमादीनां वाक्यतात्पर्य-निर्णये लिङ्गत्वे उपपत्तित्वमेव जातम् । तथा चोपक्रमादीनाम् उपपत्तेस्सकाशाद्विशेषो न स्यादिति । तां परिहरति ॥ एतच्चोपक्रमादिकमिति ॥

### **पाण्डुरङ्गि**

प्राबल्योपपादनमुपसंहरति ॥ तस्मादिति ॥ नन्वैकरूप्यं किमवश्य-वक्तव्यं वाऽवश्यावक्तव्यं वा । आद्ये तेनापि तात्पर्यनिश्चयात्तदपि वक्तव्यं स्यात् । अन्त्ये प्रमाणलक्षणादावप्यैकरूप्योक्तिरयुक्तेत्यत आह ॥ यत्रेति ॥ ऐकरूप्यशब्दार्थकथनं तदविरोधलक्षणेति ॥ उपक्रमोपसंहारयोरविरोधेनैकार्थप्रतिपादकत्वलक्षणैकरूप्यादित्यर्थः ॥ अत एवेति ॥ यत ऐक्यरूपस्य तात्पर्यनिर्णायकत्वं तत एवेत्यर्थः । ननु तर्ह्यत्र भाष्य ऐकरूप्यस्याविवक्षितत्वान्न्यूनतेत्यत आह ॥ अत्र त्विति ॥ तथापि टीकायां पृथगनुक्त-त्वान्न्यूनता तदवस्थेत्यत आह ॥ अत्रेति ॥ अन्यत्रेति ॥ प्रमाणलक्षण इत्यर्थः । नन्वन्यत्रोक्तत्वेऽप्यत्र तात्पर्यनिर्णायकत्वेनोपक्रमादिवचनावसर ऐकरूप्यमप्यवश्यं वक्तव्य-मेव । तस्मादत्रानुक्त्या तदावश्यकमेव नेति प्रतीयते । तथा च प्रमाणलक्षणादौ तदुक्तिरयुक्तेत्यस्वरसादाह ॥ यद्वेति ॥ नन्वैकरूप्यस्यान्यत्रोक्तत्वेनान्यत्रानुक्तिश्चे-दुपक्रमादीनामप्यन्यत्रोक्तत्वेन सर्वेषामपि तेषामनुक्तिर्वा तेष्वन्यतमानुक्तिर्वा स्यात् ।

किञ्च प्रकरणस्य शास्त्रैकदेशत्वेनैकदेशानुक्तावप्यस्य शास्त्रत्वेनैकदेशानुक्तिरयुक्तेत्यतो वाऽऽह ॥ यद्वेति ॥ यद्वा नन्वावश्यकत्वे तदैकरूप्यमत्रापि वक्तव्यम् । अन्यथा अन्यत्रापि न वक्तव्यम् । किञ्चात्रैव मीमांसायां तदङ्गभूतलिङ्गानां सूत्रे भाष्ये चोक्तत्वा-ट्टीकायामप्यवश्यं वक्तव्यम् । अन्यत्र त्वन्तर्भावमात्रस्यैव कथनान्नावश्यकमित्यत आह ॥ यद्वेति ॥ तात्पर्यज्ञापकलिङ्गमात्रनिरूपणावसरे ह्यैकरूप्यं निरूपणीयम् । न ह्यत्र तात्पर्यनिर्णायकं लिङ्गमात्रं निरूप्यते । किन्तु तेषां बलाबलम् । अत ऐकरूप्यं नोक्तमित्याह ॥ उपक्रमादेरिति ॥

नन्वैकरूप्यस्यापि बलवत्त्वात्तदपि पृथग्वक्तव्यमिति चेदत्र प्रष्टव्यम् । किमैकरूप्यस्य कुत्र निवेश इति । किं यत्र वाक्य उपक्रमादिकमेकैकं तत्र निवेश उत यत्रैकस्मिन्नर्थ उभयसन्निपातस्तत्र, यद्वा विरुद्धार्थकवाक्यद्वय एकत्रोपक्रमोऽन्यत्रोपसंहारस्तत्र, अथ-वैकस्मिन्महावाक्य एकत्र वाक्य उपक्रमोऽन्यत्रोपसंहारस्तत्र । नाद्य इत्याह ॥ यत्रैकैक-मिति ॥ तथा च सन्निपाताभावे कयोरैक्यं स्यादिति भावः । न द्वितीय इत्याह ॥ यत्र चेति ॥ तथा च सति विरोध ऐकरूप्येणाविरोधेन तात्पर्यं निर्णेयं, स एव नेति न तत्र तत्समावेश इति भावः । न तृतीय इत्याह ॥ यत्र च विरुद्धार्थेति ॥ तत्रेति ॥ तथा च न तत्रापि समावेशः बलाबलनिरूपणस्य प्रकृतत्वादिति भावः । चतुर्थं प्रत्याह ॥ यत्र चैकस्मिन्निति ॥ तथा चोपसंहारप्राबल्यानुसारेणोपक्रमे नीत ऐकरूप्यमप्युक्तमेवेति न तत्पृथग्वक्तव्यमिति भावः । न चैवमुपक्रमोपसंहारोक्तावर्थादैकरूप्योक्तिवदैक-रूप्योक्तावुपक्रमोपसंहारयोरप्युक्तिसम्भवात्तदेव वक्तव्यं नोपक्रमोपसंहाराविति वाच्यम् । तथात्वे ह्युपक्रमोपसंहारयोः प्रत्येकं तात्पर्यलिङ्गत्वं न ज्ञायेत । किन्त्वैकरूप्यमेवेति स्यात् । उपक्रमोपसंहाराविति स्मृत्यननुसारित्वं च स्यादिति भावः । नन्वर्थादैकरूप्यलाभे प्रमाणलक्षण ऐकरूप्यस्य कथं पृथगुक्तिरित्यत उपक्रमवत्तस्यापि तात्पर्यनिश्चायकत्वा-दित्याह ॥ प्रमाणलक्षणे त्विति ॥

ननूपसंहारस्य प्राबल्य उक्तेऽर्थादैकरूप्योक्तिश्चेदुपसंहारापेक्षयैकरूप्यस्य प्राबल्यं न स्यादित्यत आह ॥ उपसंहारमात्रयुक्तस्येति ॥ ननूपसंहारापेक्षयैकरूप्यस्य प्राबल्ये हेतुर्नोक्तः । तत्कथं प्राबल्यसिद्धिरित्यत आह ॥ यद्वेति ॥ भूमाधिकरणे प्राणशब्द-स्योपक्रमगतस्य द्वितीययोजनायां मुख्यप्राणपरत्वस्याप्यपरित्यागात्तदनुरोधेन वाऽऽह ॥ यद्वेति ॥ ननूपक्रमोपसंहारतदैकरूप्यानां पृथग्गणने उपसंहाराभ्यासैकरूप्यस्य अभ्यासा-पूर्वैकरूप्यस्य च पृथग्गणनं कार्यम् । अविशेषादिति चेन्न । उपक्रमोपसंहारयोरर्थ-तोऽप्यैकरूप्यवदन्यैकरूप्ये तात्पर्यत ऐकरूप्ये सत्यप्यर्थतोऽप्यैकरूप्यस्याभावेनान्यस्या-गणनात् । यद्वोपक्रमोपसंहारयोरैकरूप्याभाव एकस्मिन्नपि वाक्ये विच्छेदाभावान्न तत्पृथग्गण्यते । अभ्यासस्यासकृदुक्तत्वस्य शब्दधर्मत्वादपूर्वताफलार्थवादोपपत्तीनामर्थ-धर्मत्वाच्छब्दैकरूप्यसम्भवाद्व्यधिकरणयोरैकरूप्यासम्भवान्न तत्पृथगुक्तम् । ‘‘उपक्रमा-दीनामुपपत्तित्वेऽपि ब्राह्मणपरिव्राजकन्यायेन पृथगुक्तिः’’ इति टीकायामुक्तम् । तत्र दृष्टान्तदार्ष्टान्तिकयोर्वैषम्यम् । तत्र ब्राह्मणापेक्षया परिव्राजके विशेषद्योतनादिरूप-प्रयोजनसद्भावेन पृथगुक्तिसम्भवेऽपि प्रकृत उपक्रमादीनामुपपत्त्यपेक्षया विशेषाभावादित्यतो वैषम्यं परिहर्तुमुपक्रमादीनामुपपत्त्यपेक्षया विशेषमाह ॥ एतच्चेति ॥ इति पृथगुक्तेति ॥ उपपत्तिशब्देनोपक्रमादिकमगृहीत्वैवोपक्रमादिशब्देनोपक्रमादिकम् उपपत्तिशब्देनोपपत्ति-र्गृहीता । न तूपपत्तिशब्देन सर्वमित्युपपत्तिः पृथगुक्तेति भावः ।

