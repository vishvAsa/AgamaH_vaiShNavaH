+++
title = "१३ उपक्रमादीनां सावकाशत्वनिरवकाशत्वविचारः"

+++


## तत्र विरोधे दुर्बलं बाध्यम्

**उपक्रमादीनां सावकाशत्वनिरवकाशत्वविचारः**

## **तात्पर्यचन्द्रिका**

तत्र विरोधे दुर्बलं बाध्यम् । उपक्रमादिद्वयस्य समस्य विरोधे सावकाशं बाध्यम् । उपजीवकत्वादिना स्वभावदुर्बलेनापि निरवकाशेनोपजीव्यत्वादिना स्वभावप्रबल-स्यापि सावकाशस्य बाधः । एवमेकेन निरवकाशेन सावकाशानेकबाधः । सावकाशत्वं च न लक्षणादिनाऽर्थान्तरपरता कल्पनार्हत्वम् । येनोपक्रमादेर्दुर्बलस्यापि प्रमाणत्वेन सावकाशत्वनियमात्तदेव बाध्यत्वे तंत्रं न तु स्वभावदुर्बलत्वं नामास्तीति स्यात् । किं तु स्वत एवार्थान्तरवाचित्वम् । यथा चैवंविधसावकाशत्वशून्यस्यापि स्वभावदुर्बलस्य स्वभावबलवद्विरोधेऽर्थान्तरकल्पना एवं स्वभावप्रबलस्य निरवकाशत्वनियमाभावोऽप्यूह्यः । इयं च बाधव्यवस्था न केवलमुपक्रमादौ । किन्तु श्रुतिलिङ्गादौ च द्रष्टव्या । श्रुत्यादिकमपि श्रुत्याद्यविरुद्धे लिङ्गादौ प्रामाण्यादिह ग्राह्यमिति । (श्रुत्यादिक्रमेऽपि श्रुत्याद्यविरुद्धे लिङ्गादौ प्रामाण्यादि ग्राह्यमिति ।)

### **प्रकाशिका**

एवमुपक्रमादीनां परबलीयस्त्वोपपादनस्योपयोगोक्त्यर्थं ‘‘विरोधे तु दुर्बला’’ इत्यादि टीका प्रवृत्ता । तां विवृणोति ॥ तत्रेति ॥ एतच्च प्रागुदाहरणेन दर्शित-मिति भावः । ‘‘साम्ये निरवकाशेन’’ इत्यादि टीकां व्याचष्टे ॥ उपक्रमादीति ॥ उपक्रमोपसंहारादिषु मध्ये द्वयस्य यथाकथञ्चित्समतया प्रतीतस्य परस्परं विरोधे निरवकाशेन सावकाशं बाध्यमित्यर्थः । यथाऽत्ताधिकरणे ‘‘अदितेरदितित्वम्’’ इत्युप-संहाराददितिप्रतीतावपि ‘‘नैवेह किञ्चने’’ति निरवकाशोपक्रमेण चरमस्यापि सावकाशस्य बाधेन विष्णुपरत्वम् । यथा वा द्युभ्वादिनये ‘‘प्रकरणात्’’ इति गुणसूत्रे चरमस्यापि ‘‘जुष्टं यदा पश्यत्यन्यमीशम्’’ इति सावकाशस्येशशब्दस्य ‘‘द्वे विद्ये वेदितव्ये’’ इति निरवकाशात्परविद्याविषयवस्तूपक्रमाद्बाधेन प्रकरणस्य विष्णुपरत्वमित्याद्यूह्यम् । तथान्तराधिकरणे ‘‘सोऽहमस्मि स एवाहमस्मि’’ इत्यभ्यासादग्निपरत्वप्रतीतावपि ‘‘कं ब्रह्म’’ इति निरवकाशोपक्रमेण विष्णुपरत्वं ‘‘सुखविशिष्टा’’ इति गुणसूत्रेणोच्यते । तथा ‘‘श्रुतोपनिष’’दिति गुणसूत्रे ‘‘अस्मद्विद्या आत्मविद्ये’’ति विद्याशब्दाभ्यासेनाग्निपरत्व-प्रतीतावपि ‘‘स एनान्ब्रह्मगमयति’’ इत्युपसंहारेण निरवकाशेन विष्णुपरत्वमित्यादि बोध्यम् । यद्वोपक्रमादीनां श्रुत्यादिभिस्सह यथायोगं समतया प्रतीतस्य द्वयस्य विरोधे सावकाशं बाध्यमिति । यथा भूमनये ‘‘प्राणो वा आशाया भूयान्’’ इत्युपक्रमेण सह ‘‘विष्णुर्वै देवेभ्यो भूयांस्तस्माद्भूयान्नाम’’ इति साभ्यासत्वेन समतया प्रतीतायाः समाख्याया निरवकाशत्वेन सावकाशप्राणोपक्रमस्य बाधः । यथा वाऽनुकृतिनये ‘‘न तत्र सूर्यो भाति’’ इत्यादेः सूर्याद्यप्रकाश्यत्वबोधकोपसंहारस्य तत्त्वेन प्रबलस्य ‘‘कथं नु तद्विजानीयाम्’’ इति पूर्ववाक्यस्थतच्छब्दस्य ‘‘परमं सुखम्’’ इति प्रकृतज्ञानिसुख-परामर्शिनः श्रुतित्वेन प्रबलस्य साम्येऽप्युपसंहारेण निरवकाशेन तदिति सर्वनामश्रुतेः स्वारस्यभङ्ग उक्तः । उक्तं च–

‘‘बलवानुपसंहारस्तद्वश्या तदिति श्रुतिः ।

कथं पश्येत्तद्विरुद्धपूर्ववाक्यावबोधितम्’’ ॥ इत्याद्यूह्यम् ।

केचित्तूपक्रमादीत्यस्य यत्र वाक्ये उपक्रमद्वयस्योपसंहारादिद्वयस्य वा समस्य विरोधे सावकाशं बाध्यमित्यर्थः । यथा ‘‘प्राणो ब्रह्म कं ब्रह्म खं ब्रह्म’’ इति प्राणब्रह्मणो-रुपक्रमेऽपि श्रुतिलिङ्गादिना निरवकाशब्रह्मोपक्रमेण प्राणस्य न प्रकरणप्रतिपाद्यत्वमित्यादि ध्येयमित्याहुः । ‘‘स्वभावदुर्बलेन’’ इत्यादिटीकां व्याचष्टे ॥ उपजीवकत्वादिनेति ॥ यथाऽन्तरधिकरणादौ स्वभावप्रबलाया इन्द्रादिश्रुतेर्लिङ्गतया स्वभावदुर्बलेनापि समुद्रान्त-स्थत्वलिङ्गेन निरवकाशेन बाध इति भावः । ‘‘एवमेकेन’’ इत्यादिटीकां व्याचष्टे ॥ एवमिति ॥ यथा ‘‘शब्दादेव प्रमितः’’ इत्यत्र वायुप्रापकाणां प्राणव्यवस्थापकत्व-मध्यमत्वसर्वदेवोपास्यत्वलिङ्गानां सावकाशानामेकेन निरवकाशेन वामनशब्देन बाधः, यथा वा ‘‘कम्पनात्’’ इत्यत्र कम्पकत्वेनैकेन लिङ्गेनानेकवज्रश्रुत्युद्यतत्वलिङ्गयोर्बाध इति भावः ।

‘‘ननु सावकाशत्व’’ इत्यादिटीकां व्याचष्टे ॥ सावकाशत्वं चेति ॥ सावकाशत्व-नियमाद् अर्थान्तरपरता कल्पननियमादित्यर्थः । ‘‘स्वभावप्रबलेन दुर्बलस्य बाधनेऽ-र्थान्तरकल्पनम्’’ इति टीकावाक्यं विवृण्वंस्तदुपलक्षणमिति भावेनाह ॥ यथा चेति ॥ एवंविधेति ॥ स्वत एवार्थान्तरवाचित्वरूपेत्यर्थः । भेदग्राहिणा स्वभावप्रबलेन साक्षिणा विरोधे ‘‘अहं ब्रह्मास्मी’’त्यादेरुपजीवकत्वेन दुर्बलस्यान्तर्यामिपरत्वकल्पनमुदाहरणमिति भावः ॥ एवमिति ॥ आकाशाधिकरणे स्वभावप्रबलाकाशश्रुतेर्निरवकाशबलवल्लिङ्ग-विरोधेनार्थान्तरकल्पनादिति भावः । ‘‘अत्र श्रुत्यादिषट्कं च ग्राह्यम्’’ इति टीकार्थमाह ॥ इयं चेति ॥ एतदपि ‘‘शब्दादेव’’ इत्यत्रोपपादयिष्यत इति भावः ।

### **चन्द्रिकाबिन्दु**

‘‘विरोधे तु’’ इति टीकाभिप्रायमुपयुक्तपदग्रहणेनैव दर्शयति ॥ तत्र विरोध इति ॥ ‘‘साम्ये निरवकाशेन’’ इत्यादिटीकावाक्यान्यर्थतो व्याचष्टे ॥ उपक्रमादिद्वयस्येत्यादिना ॥ ननु बाध्यत्वे सावकाशत्वं दुर्बलत्वं वेति प्रयोजकद्वयं किमर्थमुच्यते । दुर्बलस्यापि प्रमाणत्वेन सर्वथा बाधासम्भवेन लक्षणादिनाऽर्थान्तरपरत्वं नेयम् । तदेव च दुर्बलस्य दुर्बलत्वमर्थान्तरपरत्वमेव च (न लक्षणादिनेति) सावकाशत्व-मपि । तथा च दुर्बलत्वसावकाशत्वयोरैक्याद् भेदेन टीकायां बाधत्वप्रयोजकतोक्तिर-युक्तेत्यत आह ॥ सावकाशत्वं च न लक्षणादिनेति ॥ तदेव सावकाशत्वमेव ॥ यथा चेति ॥ स्वयमर्थान्तरवाचित्वाख्यसावकाशत्वशून्यस्यापि दुर्बलस्य लक्षणादिनार्थान्तर-परतया नेतुं शक्यस्य बलवदुपसंहारादिविरोधे लाक्षणिकार्थान्तरकल्पना युक्ता । एवं च स्वयमर्थान्तरवाचित्वं सावकाशत्वं, लक्षणादिनाऽर्थान्तरपरतया नेतुं शक्यत्वं दुर्बलत्वमिति भेद इति भावः ॥ ऊह्य इति ॥ लक्षणादिना अर्थान्तर(पर)त्वाभावः स्वभावप्राबल्यं स्वयमर्थान्तरवाचित्वं स्वभावनिरवकाशत्वमिति । अत्र श्रुत्यादिषट्कं च ग्राह्य-मित्यस्याभिप्रायमाह ॥ श्रुत्यादिकमपीति ॥

### **पाण्डुरङ्गि**

ननूपक्रमादिप्राबल्यव्युत्पादनमयुक्तम् । दुर्बलस्यापि प्रमाणत्वेन प्रबलविरोधे तात्पर्यनिर्णयासम्भवेनानिर्णयतादवस्थ्यादित्यत आह ॥ तत्रेति ॥ बाध्यत्वं नामार्थान्तरपरत्वमेव । न तु सर्वथा बाधः । तथा च प्रबलविरोधेन दुर्बलस्य नेयत्वान्ना-निर्णय इति भावः । ननु यत्र समयोरुपक्रमयोरुपसंहारयोर्वा विरोधस्तत्र कथं निर्णय इत्यत आह ॥ उपक्रमादिद्वयस्येति ॥ ननु सावकाशनिरवकाशभावेनैव रूपेण वैषम्यापत्त्या साम्यमेवानुपपन्नं तत्कथं ‘‘साम्ये निरवकाशेन सावकाशं बाध्यते’’ इति टीकायामुक्त-मित्यतो वाऽऽह ॥ उपक्रमादिद्वयस्येति ॥ तथाचोपक्रमद्वयस्याप्युपक्रमत्वेन रूपेणोप-संहारद्वयस्योपसंहारत्वेन रूपेण साम्येपि सावकाशनिरवकाशरूपेण बाध्यबाधकभाव उपपन्न इति भावः । ‘‘स्वभावदुर्बलेने’’त्यादिटीकानुपपन्ना । स्वभावदुर्बलस्य निरवकाशत्वायोगात् । निरवकाशत्वे स्वभावदुर्बलत्वायोगात् । एवं स्वभावप्रबलस्य सावकाशत्वमनुपपन्नम् । सावकाशत्वे वा स्वभावप्रबलत्वमनुपपन्नमित्यतो व्याख्याति ॥ उपजीवकत्वादिनेति ॥ तथा च निरवकाशस्याप्युपजीवकत्वेन रूपेण स्वभावदौर्बल्यं सावकाशस्याप्युपजीव्यत्वेन रूपेण स्वभावप्राबल्यमुपपद्यत इत्यर्थः । ‘‘एवमेकेनानेकेषां बाधः’’ इति टीका । तत्रैकेन सावकाशेनानेकेषां निरवकाशानां बाध इति भाति । तच्चायुक्तम् । सावकाशस्य निरवकाशबाधकत्वासम्भवात् । अतो व्याचष्टे ॥ एवमिति ॥

ननु सावकाशत्वस्य स्वभावदुर्बलत्वस्य चैकत्वात्सावकाशत्वमेव बाध्यत्वे तन्त्रमस्तु । निरवकाशविरोधेन लक्षणयाऽर्थान्तर परत्वस्यैव सावकाशशब्दार्थत्वात् । तथा च नातिरिक्तस्वभावदुर्बलत्वमपीत्यत आह ॥ सावकाशत्वं चेति ॥ तस्य प्रबलविरोधत्वे सति लक्षणया अर्थान्तरपरता कल्पनारूपत्वेन लक्षणादिना विनैव क्लृप्तार्थान्तरपरत्व-रूपसावकाशत्वापेक्षया भिन्नत्वेन स्वभावदुर्बलत्वं पृथग्वक्तव्यमिति तदुभयं बाध्यत्वे तन्त्रमिति भावः । अस्तु स्वभावदुर्बलस्य सावकाशाद्भेदः । तथापि यत्स्वभावप्रबलं तन्निरवकाशमेवेति नियमान्निरवकाशेन स्वभावदुर्बलेनापि स्वभावप्रबलस्य सावकाशस्य बाधकथनमयुक्तमित्यत आह ॥ यथा चेति ॥ तथा च स्वत एवार्थान्तरवाचित्वरूपस्य सावकाशत्वस्य स्वभावप्रबलेऽपि सत्त्ववत्स्वभावदुर्बलेऽपि स्वार्थत्यागे प्रकारान्तरेणा-घटमानत्वरूपनिरवकाशत्वसत्त्वेन तेन प्रबलस्यापि बाधोपपत्तेर्न टीकोक्तिरयुक्तेति भावः ।

उक्तन्यायमन्यत्रातिदिशति ॥ इयं चेति ॥ कथमर्थलिङ्गानां तात्पर्यलिङ्गेषु ग्रहणमित्यतो वाऽऽह ॥ इयं चेति ॥ तथा च अत्र उक्तव्यवस्थायाम् इति टीकास्थात्रेति-शब्दो व्याख्यात इति ज्ञेयम् । श्रुत्यादिषट्कं चात्र ग्राह्यमिति टीकायां तद्ग्रहणे प्रयोजनानुक्तेस्तद्ग्रहणं व्यर्थमित्यतो वाऽऽह ॥ इयं चेति ॥ श्रुत्यादिकमपि ग्राह्यमिति प्रथममन्वयः । तत्र हेतुमाह ॥ श्रुत्याद्यविरुद्ध इति ॥ क्रमेऽपीति पाठः साधुः । एवं चोपपत्तेः सर्वमूलत्ववत् श्रुत्यादावपि श्रुतेर्लिङ्गमूलत्वमुक्तमिति ज्ञेयम् । अत्र टीकायां ‘‘अन्यथा वाक्याप्रामाण्यापत्तेः’’ इति वाक्यस्य स्वभावदुर्बलप्रबलयोः सावकाशत्व-निरवकाशत्वनियमाङ्गीकारेणोभयोरपि निरवकाशत्वाङ्गीकारे सावकाशत्वाङ्गीकारे वा परस्य सत्प्रतिपक्षत्वेन वाक्यतात्पर्यनिर्णयानुपपत्त्योभयोरपि बाधेन वाक्यतात्पर्यासिद्ध्या वाक्यार्थद्वैरूप्यापत्त्या वैरूप्यापत्त्या वा वाक्याप्रामाण्यापत्तेरित्यर्थः ।

ननु स्वभावदुर्बलेन स्वभावप्रबलस्य न बाधः । न चात एवोपजीवकत्वादिना स्वभावदुर्बलेनापि निरवकाशेनोपजीव्यत्वादिना स्वभावप्रबलस्य सावकाशस्य बाध इत्युक्तमिति वाच्यम् । निरवकाशत्वाङ्गीकारे तस्य स्वभावदुर्बलत्वासम्भवात् । निरवकाशत्वस्य स्वभावप्राबल्यरूपत्वात् । ‘‘तयोः स्वभावो बलवानुपजीव्यादिकश्च स’’ इत्यादौ मूलग्रन्थे ‘‘आदिशब्देन निरवकाशत्वं ग्राह्यम्’’ इति टीकायां चोपजीव्यत्व-वन्निरवकाशत्वस्यापि स्वभावत्वोक्तेः । अन्यथा तद्विरोध इति चेद् अत्राहुः । न निरवकाशत्वस्य स्वभावप्रबलत्वसिद्धिः । बहुत्वप्रयुक्तप्राबल्यस्य यावता प्राबल्येन बाधस् तस्य सर्वस्यापि स्वभावप्राबल्यरूपत्वविवक्षयोपजीव्यत्वप्रयुक्तप्राबल्यस्येव निरवकाशत्व-प्रयुक्तप्राबल्यस्यापि तद्बाधकत्वात्स्वभावप्रबलत्वोक्तिर्युज्यते ।

न च बहुत्वप्राबल्यपरिपन्थित्वेनोपजीव्यत्वादेरेकीकृत्योक्तिर्व्यर्थेति वाच्यम् । द्विविधं बलवत्त्वं चेत्युक्तद्वैविध्योपपादनार्थं तथा विवक्षाया आवश्यकत्वात् । अन्यथा त्रैविध्यापातेन द्वैविध्यकथनमनुपपन्नं स्यात् । तथा चोदाहृतवाक्यादेरन्यथासिद्धत्वा-त्स्वभावदुर्बलस्यापि निरवकाशत्वोक्तेर्न विरोध इति ।

