+++
title = "०९ अपूर्वतायाः फलस्य प्राबल्यम्"

+++


## एवं फलार्थत्वात्सर्वस्य..

**अपूर्वतायाः फलस्य प्राबल्यम्**

## **तात्पर्यचन्द्रिका**

एवं फलार्थत्वात्सर्वस्य लोकेऽप्यप्राप्तेऽपि निष्फले तात्पर्यादर्शनात् प्राप्तेऽपि सफले तात्पर्यदर्शनाच्चापूर्वतातोऽपि फलस्य प्राबल्यम् । यथा ‘‘असम्भवस्तु सतोऽनुपपत्तेः’’ इत्यत्र ‘‘असद्वा इदमग्र आसीत् ततो वै सदजायत’’ इत्यस्मात्सतो ब्रह्मणोऽसतः सकाशादुत्पत्तिरूपदोषप्रतिपादकादपूर्वतायुक्ताद्वाक्यात् ‘‘सदेव सोम्येदमग्र आसीत्’’ इति ब्रह्मणोऽनुत्पत्तिप्रतिपादकस्य सफलस्य वाक्यस्य । उक्तं ह्यनुव्याख्याने ‘‘प्रीत्या १मोक्षफलत्वाच्च तात्पर्यं नैव दूषण’’ इति । उक्तं च विष्णुतत्वनिर्णये ‘‘घातयन्ति हि राजानो राजाऽहमिति वदन्तम् । ददति च सर्वमभिप्रेतं गुणोत्कर्षं वदतः’’ इत्यादिनाऽपूर्वतायुक्तादप्यभेदवाक्यात्सफलभेदवाक्यस्य प्राबल्यम् । सम्मतं चैतन्मीमांसकानामपि अङ्गप्रधानवाक्ययोरपूर्वतायां सत्यामपि निष्फलस्य सफलाङ्गत्वं तथा निष्फलाङ्गवाक्ये फलवत्प्रधानवाक्यानुसरणम् । तथा ‘‘सौर्यं चरुं निर्वपेद्ब्रह्मवर्चसकामः’’ इत्यादेरिव ‘‘अग्निहोत्रं जुहुयात्स्वर्गकामः’’ इत्यस्यैवो-त्पत्त्यादिपरत्वसम्भवे ‘‘अग्निहोत्रं जुहोति’’ इत्यस्य कर्मान्तरविधिपरत्वेऽपूर्वतायां सम्भवन्त्यामपि फलाभावप्रसङ्गेनाधिकारवाक्यबोधितफलयुक्तकर्मोत्पत्तिमात्रपरत्वं च वदताम् ।

### **प्रकाशिका**

‘‘फलस्योद्देश्यत्वादुपक्रमादिभ्यः प्राबल्यम्’’ इति टीकां विवृण्वानोऽ-पूर्वतातः फलस्य प्राबल्यं हेतूदाहरणोक्त्या व्यनक्ति ॥ एवमिति ॥ सर्वस्य वेदादावुच्य-मानस्य सर्वस्येत्यर्थः ॥ लोक इति ॥ काकस्याष्टौ दन्ता इत्यादाविवेत्यर्थः ॥ प्राप्तेऽपीति ॥ प्रेमास्पदपुत्रोदन्तादावित्यर्थः । फलस्य फलवत्त्वरूपफलस्य ॥ यथेति ॥ द्वितीयस्य तृतीये पादे ‘‘असम्भवस्तु’’ इति सूत्रे, सदेवेत्यादि श्रुतिः किं ब्रह्मणो जगत्कारणत्वे मानं न वेति संशये ‘‘असद्वै’’ इत्यादितदुत्पत्तिश्रुतिविरोधादमानम् । न हि जन्मादि-दोषवतोऽस्मदादेरिव जगत्कारणत्वं बोधितुमलमियं श्रुतिरिति प्राप्ते स्वतन्त्रस्य जन्मा-योगादसतः कारणत्वादृष्टेश्च ‘‘एतेन सर्वे व्याख्याता’’ इत्यत्रोक्तन्यायेनासच्छब्दस्य ब्रह्मपरतया ‘‘सद्वाव प्राणः’’ इति श्रुत्या सच्छब्दस्य च वायुपरतया वायोरेवेश्वरादु-त्पत्तिपरा ‘‘असद्वा’’ इति श्रुतिरिति तदविरोधात्सदेवेत्यादिश्रुतिर्ब्रह्मकारणत्वे मानमिति सिद्धान्तयिष्यते । तत्र ‘‘असद्वा’’ इति श्रुतेरर्थान्तरकल्पनेऽपूर्वताया अपि फलस्य प्राबल्यमेव निमित्तमित्यर्थः ।

॥ अनुत्पत्तीति ॥ इदमग्रे अस्य प्रपञ्चस्याग्रे प्रलये सन्नामकं ब्रह्मासीदित्युक्त्या तस्यानादित्वप्रतीतेरिति भावः ॥ वाक्यस्येति ॥ प्राबल्यमित्यनुषङ्गः । सफलस्येत्युक्त्या ब्रह्मणो गुणोक्तिपरस्य फलवत्त्वं दोषोक्तिपरस्य तद्राहित्यं चोक्तम् । तद्द्वयं संवादोक्त्या व्यनक्ति ॥ उक्तं हीति ॥ जन्माधिकरण इत्यर्थः । ‘‘तेषां दुःखप्रहाणाय श्रुतिरेषा प्रवर्तते । यस्य प्रसादात्परमार्तिरूपादस्मात्संसारान्मुच्यते’’ इति श्रुत्या ब्रह्मप्रीत्युत्पादन-द्वारा मोक्षसाधकत्वाद्वेदस्य ब्रह्मदूषणे तात्पर्यं नैवास्ति । तथात्वे जीवानां ब्रह्मणि दोषज्ञानापातेन तेषु ब्रह्मणोऽप्रीतिरेव स्यात् । लोके तथा दर्शनात् । तथा च जीवान्प्रति मोक्षफलकत्वं वेदस्य न स्यात् । किन्तु ‘‘सर्वेषामपि वाक्यानां महातात्पर्यमत्र हि’’ इत्युत्तरार्धोक्तदिशा गुणोत्कर्ष एव तात्पर्यम् । तज्ज्ञानस्य ब्रह्मप्रीतिद्वारा मोक्षरूप-फलवत्त्वादिति तद्द्वयं तत्रोक्तमित्यर्थः । एतत्स्पष्टमन्यत्रोक्तमित्याह ॥ उक्तं चेति ॥ प्राबल्यमित्यन्वयः । न तात्पर्यगत्यैतल्लब्धमिति चार्थः । पाटलीपुत्राद्यधिपतयो भद्रसेनादयो राजानः पाटलीपुत्रस्याधिपतिरिदानीमहमेवेति वदन्तमतदर्हं घातयन्तो दृश्यन्ते । तेन तेषां तत्राप्रीतिरनुमीयत इति मानान्तराप्राप्ताभेदवाक्यस्याफलत्वं विपरीतफलत्वं चोक्तम् । ददति च राजान इति गुणोत्कर्षवाक्यस्य फलवत्त्वमुक्तम् । शेषविवक्षया वदत इति षष्ठी । वदतः प्रतीति द्वितीया वा ।

यद्यपि तत्र पूर्वं भेदाभेदवाक्यजातयोरभेदवाक्यानामपूर्वत्वेन प्राबल्ये शङ्किते अपूर्वेऽपि प्रमाणाविरुद्ध एवार्थे तात्पर्यं न तु प्रमाणविरुद्धेऽभेदे इत्युक्त्वा ‘‘अतः सर्वप्रमाण-विरुद्धत्वान्नाभेदे तात्पर्यं वाक्यस्य’’ इत्युपसंहृत्य तर्हि सर्ववाक्यानामेकस्य विषयस्या-भावादेकवाक्यता न स्यादित्याशङ्क्य ‘‘विष्णोः सर्वोत्तमत्व एव महातात्पर्यं सर्वागमा-नाम्’’ इति प्रतिज्ञाय, तत्रेतिहासश्रुतिपुराणवाक्यान्युदाहृत्य, ‘‘युक्तं च विष्णोस्सर्वोत्कर्षे महातात्पर्यं सर्वागमानाम्’’ इत्यादिनोक्तार्थस्य विष्णुप्रीतिद्वारा मोक्षहेतूत्कर्षज्ञानजन-कत्वात्तत्र तात्पर्यमिति युक्तिसिद्धत्वोपपादनार्थोऽयं ग्रन्थः प्रवर्तत इति भाति । टीकायां तत्र तथैवोक्तेः । न तु सफलत्वाद्भेदवाक्यानामभेदवाक्यात्प्राबल्यं व्युत्पादयितुम् । तथाप्युक्तयुक्त्योक्तार्थे तात्पर्यं साधयितुं भेदाभेदोक्त्योः फलवत्त्वाफलवत्त्वोक्त्यैतदभि-प्रेतमिति ज्ञायत इत्येवमुक्तमिति बोध्यम् । १तत्वप्रदीपे तु ‘‘अफलादपूर्वात्सुपूर्वेऽपि फलवति तात्पर्यं स्यात् किमुतापूर्वे । यथा

स्नेहपूर्वेण मनसा यन्नः स्मरसि केशव ।

अपत्यमिव कूर्माणां तेन जीवामहे वयम् ॥

इत्यादौ’’ इत्युक्तम् ॥ सम्मतमिति ॥ तृतीयस्य तृतीये पादे ‘‘असंयुक्तं प्रकरणा-दिति कर्तव्यतार्थत्वात्’’ इति चतुर्थाधिकरणे समिदादिप्रयाजवाक्यदर्शपूर्णमासवाक्ययोर-पूर्वतायां सत्यामपि निष्फलस्य समिदादेः फलवद्दर्शपूर्णमासाङ्गत्वं समिद्वाक्यस्य वाक्यैकवाक्यतया प्रधानवाक्यानुसरणं च वदतामित्यर्थः ॥ सौर्यं चरुमिति ॥ अयमर्थः । विधिस्तावदुत्पत्तिविनियोगाधिकारप्रयोगभेदाच्चतुर्विधः । अप्राप्तप्रापक उत्पत्तिविधिः । उत्पन्नस्य फलसाधनत्वं फलवदुपकारकत्वं वा बोधयन्विनियोगविधिः । फलसाधने कर्मणि पुंसः स्वामित्वबोधकोऽधिकारविधिः । अनुष्ठापकः प्रयोगविधिरिति । तत्र ‘‘एकं द्वयं त्रयं चैव क्वचिच्चापि चतुष्टयम्’’ इत्युक्तरीत्या क्वचित्किञ्चिदुपेयते । ‘‘सौर्यं चरुम्’’ इत्यादौ चतुष्टयम् । ‘‘ज्योतिष्टोमेन स्वर्गकामो यजेत’’ इत्यत्र त्रितयम् । उत्पत्तेः ‘‘सोमेन यजेत’’ इत्यनेनैव सिद्धेः । ‘‘समिधो यजति’’ इत्यादौ द्वयम् । प्रयोगाधिकारयोः प्रधानवाक्यसिद्धत्वात् । ‘‘अग्निहोत्रं जुहोति’’ इत्यत्रोत्पत्तिमात्रपरत्वम् । अन्येषां ‘‘अग्निहोत्रं जुहुयात्स्वर्गकामः’’ इति वाक्यसिद्धत्वात् । एवं च प्रकृते सौर्यवाक्य-स्येवाग्निहोत्रं जुहुयात्स्वर्गकाम इत्यस्यैवोत्पत्त्यादिचतुष्टयपरत्वसम्भवे सति तस्य त्रितय-परत्वमुपेत्याग्निहोत्रं जुहोतीति कामपदरहितस्य वाक्यस्य कामपदोपेतवाक्यापेक्षितोत्पत्ति-मात्रपरत्वं तत्प्रख्याधिकरणे आधाराधिकरणादौ च तत्र तत्र वदतामिति ।

### **चन्द्रिकाबिन्दु**

अपूर्वतापेक्षया फलप्राबल्ये दृष्टान्तमाह ॥ यथेति ॥ अपूर्वता-युक्तादिति ॥ अपूर्वतायुक्तादिति ब्रह्मणो ऽसतस्सकाशादत्यन्तलक्षणदोषस्य मानान्तरा-प्राप्तत्वादित्यर्थः ॥ सफलस्येति ॥ ब्रह्मानुत्पत्तिज्ञानस्य मोक्षसाधनत्वादिति भावः ॥ उक्तं चेति ॥ अस्य ‘‘भेदवाक्यस्य प्राबल्यम्’’ इत्यनेन सम्बन्धः । अपूर्वतापेक्षया फलप्राबल्यं मीमांसकसम्मतमित्याह ॥ सम्मतं चैतदिति ॥ अग्निहोत्रं जुहुयादिति ॥ ‘‘अग्निहोत्रं जुहुयात्स्वर्गकामः’’ इति वाक्यस्य विशिष्टकर्मविधिपरत्वे अग्निहोत्रं जुहोतीति वाक्य-स्यापि कर्मान्तरपरत्वं भवति । ‘‘अग्निहोत्रं जुहोति’’ इति वाक्यस्य कर्मान्तरविधिपरत्वे यद्यपूर्वत्वमायाति फलं तु लभ्यते तस्योत्पत्तिवाक्यत्वमङ्गीकृत्य अग्निहोत्रं जुहुयात्स्वर्गकाम इति वाक्यस्य फलविधिपरत्वे स्वीकृते साफल्यं सिद्ध्यतीति भावः ।

### **पाण्डुरङ्गि**

अपूर्वतापेक्षया फलस्य प्राबल्यमुपपादयति ॥ एवमिति ॥ अपूर्वता-पेक्षया फलस्य प्राबल्यमाचार्यानुक्तं कुतः समर्थ्यत इत्यत आह ॥ उक्तं हीति ॥ एतत्परेषामपि सम्मतमित्याह ॥ सम्मतमिति ॥ निष्फलस्य प्रयाजादेः । सफलाङ्गत्वं सफलदर्शपूर्णमासाङ्गत्वम् ॥ प्रधानवाक्यानुसरणमिति ॥ प्रधानवाक्यान्वितस्वार्थ-प्रतिपादकत्वमित्यर्थः । पूर्वमर्थयोरङ्गाङ्गिभाव उक्त इदानीं वाक्ययोरिति भेदः ॥ उत्पत्त्यादिपरत्वमिति ॥ आदिपदेनाधिकारनियोगफलानां ग्रहणम् ॥ अधिकार-वाक्येति ॥ अधिकारवाक्येनाग्निहोत्रं जुहुयादित्यनेन बाधितं यत्फलं तेन युक्तं यत्कर्म तदुत्पत्तिमात्रपरत्वमित्यर्थः ।

