+++
title = "०५ अभ्यधिकाशङ्कासमर्थनेन पूर्वाधिकरणेन अगतार्थतावर्णनम्"

+++


## तत्राकाशशब्दप्रवृत्तिनिमित्तस्य..

**अभ्यधिकाशङ्कासमर्थनेन पूर्वाधिकरणेन अगतार्थतावर्णनम्**

## **तात्पर्यचन्द्रिका**

तत्राकाशशब्दप्रवृत्तिनिमित्तस्य विवरत्वादेर्भगवदधीनत्वेऽचेतनगतत्वं स्वभावत्वं चेति हेतुद्वयं विवक्षितम् । तत्राद्ये भृत्यगतस्य जयस्य राजाधीनत्वेन ‘‘राजा जयी’’ इति प्रयोगस्येवाचेतनगतप्रवृत्तिनिमित्तस्य चेतनाधीनत्वे चेतने जडवाचिशब्दप्रयोगा-दर्शनात्तत्प्रसादलब्धत्वरूपं तदधीनत्वं शब्दप्रवृत्तिनिमित्तम् । न तु यथेष्ट-विनियोगार्हत्वरूपम् । न चाचेतने १भगवतः प्रसादोऽस्तीति शङ्काभिप्रायः । अत एवानुव्याख्याने ‘‘तत्प्रसादतः’’ इत्युक्तम् । एवं चाचेतनगतप्रवृत्तिनिमित्तकाः सर्वेऽपि शब्दा इह तेन रूपेण विचार्याः । द्वितीये तु इन्द्रादिशब्दप्रवृत्तिनिमित्ता-नामैश्वर्यादीनामिव विवरत्वादीनां स्वभावत्वान्नेशाधीनता । अन्याधीनत्वे स्वभावत्व- हानेः । भृत्यादिगतस्वाभाविकाभिरूप्यादिना राज्ज्ञभिरूपादिशब्दाप्रयोगाच्चेति शङ्काभिप्रायः । अत्रापि स्वाभाविकप्रवृत्तिनिमित्तकाश्शब्दास्सर्वेऽपीह तेन रूपेण विचार्याः । कस्यचिदुदाहर्तव्यत्वादानन्दमयाक्षेपकत्वाच्चाकाशशब्द उदाहृतः । वाजपेयाधिकरणे उद्भिदादिशब्दानामपि विचार्यत्वेऽपि वाजपेयशब्द इव ।

### **प्रकाशिका**

श्लोकार्थं विशदयन्नधिकाशङ्काप्रकारमाह ॥ तत्रेति ॥ अत्रेदं द्रष्टव्यम् । अयमाकाशो भूतमेव । न तु विष्णुः । तस्य विष्णुवाचित्वं हि रूढ्या योगेन वा । नाद्यः । भूत एव तस्यास्सत्वेनासिद्धेः । द्वितीयेऽपि योगः क्लृप्तो वाऽक्लृप्तो वा । आद्येऽप्यवकाशत्व- माकाशत्वमिति यद्विवरत्वं प्रवृत्तिनिमित्तं तस्य प्रधानादिगतावरत्वादिवद्भगवदधीनत्वेन वा इन्द्रादिशब्दप्रवृत्तिनिमित्तैश्वर्यादिवद्भगवद्गतत्वेन वा योगोऽभिमतः । नाद्यः । तदभावात् । कुत इत्यतो चेतनस्वभाव इत्यनेनाभिमतं हेतुद्वयमाह ॥ आकाशशब्दप्रवृत्तिनिमित्तस्येति ॥ हेतुद्वयमिति ॥ साक्षाद्वा परम्परया वेति शेषः । तत्र आकाशगतं विवरत्वं न भगवदधीनम् । अचेतनगतत्वादचेतनस्वभावत्वाच्चेति साक्षाद्धेतुत्वपक्षे । ननु सर्वस्य भगवतो यथेष्टविनियोगयोग्यत्वस्य सिद्धत्वादचेतनगतत्वमनधीनत्वे कथं हेतुरित्याशङ्क्याद्यं हेतुं दृष्टान्तोक्तिपूर्वं विवृणोति ॥ आद्य इति ॥ अदर्शनादिति ॥

ननु ‘‘मृदब्रवीत्, आपोऽब्रुवन्’’ इत्यादावभिमानिचेतने मृदादिशब्दप्रयोगो दृष्ट इति चेन्न । अत्रत्यसिद्धान्तन्यायेनाभिमान्यधीनत्वे सिद्धे तदधीनत्वादिति न्यायेन देवतायां प्रयोगस्य वक्ष्यमाणत्वेनात्रत्यपूर्वपक्षिणो सम्प्रतिपत्तेरिति भावः । एतेनाचेतनगतं ‘‘विवरादिः’’ विवरत्वादिकं ‘‘ततः’’ भगवत्प्रसादात् ‘‘कथं’’ न कथमपीति योजितम् । अनेन लब्धमर्थमाह ॥ एवं चेति ॥ तेन रूपेण अचेतनगतप्रवृत्तिनिमित्तकत्वेन रूपेण । प्राणगायत्रीज्योतिरादिशब्दा उदाहरणम् । एकस्यानेकत्रोदाहरणं तूपपादयिष्यते । अन्यथा तेषु शब्देषु विष्णुवाचित्ववदत्रापि विष्णुवाचित्वप्रसङ्गादिति भावः । स्वभावत्वहेतुं विवृणोति ॥ द्वितीये त्विति ॥ स्वाभाविकेति ॥ स्वभावसिद्धमनागन्तुकमेव प्रवृत्ति-निमित्तं येषां त इत्यर्थः । तर्हि भाष्याद्युक्तोदाहरणविरोध इत्यत आह ॥ कस्यचिदिति ॥

वाजपेयाधिकरण इति ॥ प्रथमाध्याये चतुर्थपादे ‘‘नामधेये गुणश्रुतेः स्याद्विधानम्’’ इति पञ्चमेऽधिकरणे चिन्तितं ‘‘वाजपेयेन स्वाराज्यकामो यजेत’’ इत्यत्र वाजपेयशब्दः किं गुणविधिः कर्मनाम वेति सन्देहे यजेतेत्यत्र यागे द्वितीयाद्यभावेन कर्मत्वकरणत्वयोर-प्रतीतेः प्रकृतिप्रत्ययाभ्यां यागभावनामात्राभिधानात्समभिव्याहारेण तयोस्सम्बन्धमात्र-मेवावगम्यते । तच्च कर्मत्वकरणत्वसाधारणमिति यागकर्मत्वांशे फलसम्बन्धश्च विनैव मत्वर्थलक्षणया तन्त्रेण स्यादिति गुणविधिरिति प्राप्ते सम्बन्धमात्रपरत्वे आकाङ्क्षानुदयेन गुणफलयोरन्यतरेणाप्यसम्बन्धस्स्यात् । लक्षणयाऽन्यतरविशेषपरत्वेऽन्यतरेणैव सम्बन्ध-स्स्यात् । उभयविषयपरत्वे तु वाक्यावृत्तिर्गुणप्रधानत्वोद्देश्यत्वोपादेयत्वविध्यनुवादत्वकृतं वैरूप्यं च स्यादिति तन्त्रसम्बन्धासम्भवाद्गुणविवक्षासामानाधिकरण्यनिर्वाहाय मत्वर्थ-लक्षणादोषो दुर्वार इति वाजमन्नरूपं सुराद्रव्यं पेयमस्मिन्निति सुराग्रहणविधानात्तत्प्रख्य-न्यायेन नामधेयमिति सिद्धान्त इति । अत्र–

‘‘सर्वेष्वाख्यातशब्देषु तन्त्रसम्बन्धसम्भवात् ।

मत्वर्थलक्षणादोषो नास्तीत्याक्षिप्यतेऽधुना’’ ॥

इत्युक्तरीत्या पूर्वपक्षे उद्भिदादिषु विशिष्टविधिपक्षोद्भावितमत्वर्थलक्षणादोषोद्धारा-त्सिद्धान्ते तद्व्यवस्थापनाच्चोद्भिदादिशब्दानां विचार्यत्वेऽपि यथा वाजपेयशब्दोदाहरणं तथा प्रकृतेऽपीत्यर्थः । एतेन स्वभावरूपं विवरत्वादिकं ततः भगवतः कथं भगवदधीनं कथं स्वभावत्वादिति योजनोक्ता भवति ।

### **पाण्डुरङ्गि**

अचेतने भगवत्प्रसादोऽस्तीति ॥ सेवासाध्यसेवकेष्टानिष्टप्राप्ति-परिहारानुग्रहेच्छाविशेषस्यैव प्रसादशब्दार्थत्वस्य ‘‘इच्छानिमित्तको यस्मात्’’ इत्यनु-व्याख्यान उक्तत्वादित्यर्थः । इन्द्रादिशब्दप्रवृत्तिनिमित्तानामैश्वर्यादीनामिव इति व्यतिरेकदृष्टान्तः । अन्याधीनत्वे स्वभावत्वहानेरिति ॥ स्वहेत्वतिरिक्तहेत्वधीनत्वे औत्पत्तिकत्वरूपस्वाभाविकत्वहान्यापातादित्यर्थः । नन्वेवमचेतनप्रवृत्तिनिमित्तकानां स्वाभाविकप्रवृत्तिनिमित्तकानां च शब्दानामुदाहरणीयत्वे आकाशशब्दस्यैवोदाहरणं कुत इत्यत आह ॥ कस्यचिदिति ॥ ननु प्रथमातिक्रमे कारणाभावात्पृथिवीशब्द एवोदाहर्तव्य इत्यत आह ॥ आनन्दमयेति ॥ नन्वनेकेषां विचार्यत्वे एकस्यैवोदाहरणं कुत्राप्यदृष्टं, प्रकृत एव कथमङ्गीकार्यमित्यतस्तत्र पूर्वसम्प्रतिपन्नदृष्टान्तमाह ॥ वाजपेयाधिकरण इति ॥

------------------------------------------------------------------------

यद्वा विवरत्वादिकं..

## **तात्पर्यचन्द्रिका**

यद्वा विवरत्वादिकं किमिन्द्रादिगतैश्वर्यादिवदीश्वरप्रसादलब्धत्वात्तदधीनं किं वा कुलालाद्यधीनचक्रादिभ्रमणवदागन्तुकत्वमात्रेण । नाद्यः । तस्याचेतनगतत्वेन तदभावात् । नान्त्यः । स्वभावत्वात् । तथा च विवरत्वादिकं नेश्वराधीनमितीश्वरा-नधीनत्वे सापेक्षयोरेवाचेतनगतत्वस्वभावत्वयोर्हेतुत्वम् ।

### **प्रकाशिका**

एवं द्वयोस्तदधीनत्वे साक्षाद्धेतुत्वमुपपाद्य परम्परया हेतुत्वं व्यनक्ति ॥ यद्वेति ॥ विवरत्वादिकं न भगवदधीनं भगवत्प्रसादालभ्यत्वाद्व्यतिरेकेणैश्वर्यादिवत् । तथा अनागन्तुकत्वान्नान्याधीनं व्यतिरेकेण कुलालचक्रभ्रमणवत् । तत्रासिद्धौ हेतू इत्यतः क्रमेणाचेतनगतत्वं स्वभावत्वं च हेतुद्वयसमर्थनपरतयेष्यत इति भावेन विकल्पमुखेनो-पपादयति ॥ विवरत्वादिकमिति ॥ सापेक्षयोरिति ॥ उक्तरीत्या मध्ये हेत्वन्तरसापेक्षयो-रित्यर्थः । यथा सावयवत्वस्य कार्यत्वद्वारा कर्तृसाधनत्वं तद्वदिति । तथा चानुव्याख्यान-स्येत्थं योजना । विवरादिर्विवरत्वादिकं, कथं ततः भगवत्प्रसादात्, कथं भगव-त्प्रसादलब्धं, अचेतनगतत्वात् । तथा च तत्प्रसादलब्धत्वाभावाद्विवरत्वादिकं कथं ततस् तदधीनं न कथमपीति । तथा विवरत्वादिकं कथं ततस् तदधीनं कथम् अनागन्तुकत्वादिति शेषः । तदेव कुत इति चेत् स्वभावत्वादिति । एवम् ‘‘अचेतनस्वभावस्तु’’ इत्यनेन विवक्षितं हेतुद्वयं स्वातन्त्र्यरूपप्रवृत्तिनिमित्तनिरसने साक्षात्परम्परया वा साधनमित्ये-तच्छ्लोकारूढतया दर्शितम् । विवरत्वादेर्भगवद्गतत्वेन योगोऽभिमत इति द्वितीयः कल्पः । तन्निरासस्तु श्लोकाद्बहिरेव ध्येयः । तथा हि । विवरत्वादिकमैश्वर्यादिवन्न भगवद्गतमिति साध्यमध्याहार्यम् । हेतुस्त्वचेतनगतत्वादिति ।

### **पाण्डुरङ्गि**

परस्परनिरपेक्षाभ्यामेवाचेतनगतत्वाचेतनस्वभावत्वाभ्यामाकाश-शब्दप्रवृत्तिनिमित्तविवरत्वादेरीश्वरानधीनत्वं प्रसाध्य सापेक्षयोरप्यचेतनगतत्वस्वभावत्व-योरीश्वराधीनत्वसाधकमाह ॥ यद्वेति ॥

