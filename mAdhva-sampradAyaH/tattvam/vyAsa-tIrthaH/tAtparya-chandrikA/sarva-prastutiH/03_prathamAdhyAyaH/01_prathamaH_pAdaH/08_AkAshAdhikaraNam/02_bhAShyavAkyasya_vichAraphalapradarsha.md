+++
title = "०२ भाष्यवाक्यस्य विचारफलप्रदर्शनपरत्ववर्णनम्"

+++


## यद्यपि ‘‘अत एव प्राण’..

**भाष्यवाक्यस्य विचारफलप्रदर्शनपरत्ववर्णनम्**

## **तात्पर्यचन्द्रिका**

यद्यपि ‘‘अत एव प्राण’’ इत्याद्यधिकरणत्रयेऽप्यन्तरधिकरणन्यायातिदेशस् तथा-प्यधिकाशंकाक्रमात्तत्क्रमः । शङ्काक्रमश्च तत्र तत्र वक्ष्यते । यद्वा ‘‘आकाशाद्वायुर् वायोरग्निः’’ इति श्रुत्याऽऽकाशादेर्वाय्वादिकारणत्वोक्तेस्तदनुसारेणाकाश-प्राणज्योतिरधिकरणानां क्रमः । ‘‘को ह्येवान्यात्’’ इति भाष्ये तु ‘‘आकाश इति होवाच’’ इत्यत्राकाशस्य विष्ण्वन्यत्वे ‘‘यदेष आकाशः’’ इत्यत्राप्यन्यः स्यादित्या-नन्दमयोऽप्यन्यः प्रसज्येतेति पूर्वपक्षे आनन्दमयाधिकरणाक्षेपात् सिद्धान्तेच तत्समाधानात्सफलोऽयं विचार इत्युक्तम् ।

न च यथा सिद्धान्ते ‘‘आकाश इति होवाच’’ इत्यत्राकाशशब्दस्य ब्रह्मपरत्वेऽपि ‘‘आकाशः सम्भूतः’’ इत्यत्र भूतपरत्वं तथा सिद्धान्ते ‘‘यदेष आकाशः’’ इत्यत्रापि भूतपरत्वमस्तु । यदि तु ‘‘यदेषः’’ इत्यत्र ब्रह्मलिङ्गाद्ब्रह्मपरता तर्हि यथा सिद्धान्ते सम्भूतवाक्य आकाशशब्दस्य भूतलिङ्गाद्भूतपरत्वेऽपि यदेष इति वाक्ये ब्रह्मलिङ्गाद्ब्रह्मपरता तथा पूर्वपक्षे इति होवाचेति वाक्ये भूतपरत्वेपि यदेष इत्यत्र ब्रह्मलिङ्गाद्ब्रह्मपरता भविष्यतीति नानन्दमयाधिकरणाक्षेप इति शङ्क्यम् । सिद्धान्ते सम्भूतवाक्ये सम्भूतत्ववद्यदेष इति वाक्ये कस्यचिद्भूतलिङ्गस्याभावात् । भूते प्रसिद्धिमात्रस्य चैतत्सिद्धान्तेन निरासात् । ‘‘इति होवाच’’ इति वाक्ये च पूर्वपक्षे प्रबलभूतलिङ्गाभावात् । ब्रह्मलिङ्गानामेव च भावात् । भूते प्रसिद्धिमात्रेण ब्रह्मलिङ्गानामन्यथाकरणस्य ‘‘यदेष’’ इति वाक्येऽपि साम्यात् । तस्माद्युक्तं प्रयोजनम् । एवमुत्तरत्रापि द्रष्टव्यम् ।

### **प्रकाशिका**

नन्वेवमुत्तरेषामपि पूर्वानन्तर्यं स्यान्न तु व्यवधानमित्याशङ्क्याह ॥ यद्यपीति ॥ तदनुसारेण श्रुतिक्रमानुसारेण । वायोरेवाध्यात्मं प्राणत्वादग्नि-ज्योतिश्शब्दयोरेकार्थत्वादिति भावः । ननु यदि पूर्वेणातिदेशिकी सङ्गतिस्तर्हि ‘‘को ह्येवान्यात्कः प्राण्याद्यदेष आकाश आनन्दो न स्यात्’’ इत्याकाशस्यानन्दत्वे हेतुरुक्तः । न तु विष्णोरिति न मन्तव्यम्’’ इत्यानन्दमयाधिकरणाक्षेपसङ्गतिपरभाष्यं विरुद्ध्येतेत्यत-स्तद्भाष्यं न सङ्गतिपरं किन्तु फलमात्रपरमिति भावेनाह ॥ को ह्येवान्यादितीति ॥ अयं विचार आकाशस्य विष्णुत्वविचारः । एतेन टीकापीत्थमेव व्याख्येयेत्युक्तं भवति । अनन्तरसङ्गतिस्तूत्तरप्रस्थानाद्ध्येयेति तात्पर्यमिति भावः । ननु यदुक्तं भाष्यटीकयोः ‘‘आकाश इति होवाच’’ इत्यत्राकाशो भूतं चेत्को ह्येवान्यादित्यत्रत्योऽप्याकाशो भूतं स्यात् । अतस्तस्य विष्णुत्वसिद्धये आकाश इति होवाचेत्ययमाकाशो विष्णुरिति विचार्यत इति साफल्यं विचारस्येति, तदयुक्तम् । छान्दोग्यस्थाकाशस्य विष्णुत्वेऽपि को ह्येवान्यादित्यत्रत्यस्य विष्णुत्वासिद्ध्या विचारस्य साफल्यायोगादिति भावेन दृष्टान्तोक्ति-पूर्वमाक्षिपति ॥ न चेति ॥ शङ्क्यमित्यन्वयः ॥ भूतपरत्वमिति ॥

ननु ‘‘कारणत्वेन चाकाशादिषु’’ इत्यधिकरणे सम्भूतवाक्यगताकाशादिशब्दस्य ब्रह्मपरत्वं वक्ष्यते । यद्वक्ष्यति ‘‘भूतपरत्वे शङ्किते तन्निरासः’’ इति । तथा च कथं भूतपरत्वोक्तिरिति चेत्सत्यम् । तत्र भूतपरत्वापरित्यागेनैव ब्रह्मपरत्वाभिधानेन भूतपरत्व-स्यापि सत्त्वात् । अन्यथा भूतोत्पत्त्यसिद्धिप्रसङ्गाद् वाक्यान्तरस्याप्येतत्तुल्यत्वात् । अत एवोक्तं प्राक् ‘‘प्राबल्यं हि तस्य शब्दस्य तद्युक्तवाक्यस्य वाऽपरमुख्यवृत्त्याऽन्यपरत्वं विनाऽनुपपद्यमानत्वम्’’ इति ॥ अत एवानुव्याख्याने ‘‘भूतं भूताभिमानी च तद्देहोऽन्त-र्नियामकः’’ इत्युक्तमिति भावः । ननु सम्भूतवाक्ये भूतलिङ्गाद्भूतपरत्वेऽपि को ह्येवान्या-दित्यत्र जगच्चेष्टकत्वादिब्रह्मलिङ्गाद्ब्रह्मपरता एतदधिकरणसिद्धान्तन्यायेन स्यात् । तथा च सिद्धान्ते प्रयोजनं सेत्स्यतीत्याशङ्क्य तर्हि पूर्वपक्षे पूर्वोक्ताक्षेपरूपफलासिद्धिरिति सदृष्टान्तमाह ॥ यदि त्विति ॥

ननु सम्भूतवाक्य इव यदेष इति वाक्येऽप्युभयपरत्वमस्तु । आकाशश्रुति-ब्रह्मलिङ्गयोस्सत्त्वात् । तथा च तस्य भूतपरत्वेऽपि विष्णुपरत्वस्यापि सत्त्वादानन्दमयस्य विष्णुत्वे हेतुव्यपदेशत्वं सेत्स्यतीति चेन्न । सम्भूतवाक्येऽन्यपरत्वानभ्युपगतौ भूतोत्पत्त्याद्यसिद्धिवदिहान्यपरत्वाभावे बाधकाभावात् । निरवकाशब्रह्मलिङ्गानुपपत्तेश्च । उक्तं च चतुर्थपादीयानुव्याख्याने

तेषु तेषु पदार्थेषु रूढिरङ्गीकृता यतः ।

प्रयोजनबहुत्वेन तस्य तस्याविरोधतः ।

उपदेशादिसामर्थ्याद्विष्णौ शक्तिश्च गृह्यते ।

तथाप्येतद्विरोधे तु तद्वाचित्वमपोद्यते । इति ।

यत्तावत्सिद्धान्तिनं प्रत्यापादितं सम्भूतवाक्य इव को ह्येवान्यादित्यत्रापि भूतपरत्वं स्यात् । तथाच न सिद्धान्तफलसिद्धिरिति, तद्वैषम्यप्रदर्शनेन परिहरति ॥ सिद्धान्त इत्यादिना ॥ ननु भूतलिङ्गाभावेऽपि भूते प्रसिद्धाकाशश्रुतिरस्तीत्यत आह ॥ भूत इति ॥ एतदिति ॥ निरवकाशलिङ्गेनान्यत्र प्रसिद्धिबाधकथनरूपेणेत्यर्थः । एवं सिद्धान्ते ‘‘आकाश इति होवाच’’ इति वाक्यस्य ‘‘को ह्येवान्यात्’’ इति वाक्यस्य च तुल्यन्यायविषयताप्रदर्शनेन सिद्धान्ते प्रयोजनसिद्धिं समर्थ्य इदानीं पूर्वपक्षेऽपि द्वयोस्तुल्य-न्यायविषयताप्रदर्शनेन पूर्वपक्षफलं च समर्थयते ॥ इति होवाचेति ॥ साम्यादिति ॥ तथा च पूर्वपक्षेऽपि इति होवाचेत्यस्य भूतपरत्वे को ह्येवान्यादित्यपि भूतपरं स्यादिति भावः ॥ प्रयोजनमिति ॥ पूर्वपक्षे सिद्धान्ते चेति शेषः ॥ एवमिति ॥ यत्र यत्र पूर्वाक्षेपः प्राणज्योतिरधिकरणादौ तत्र सर्वत्रापि तुल्यन्यायविषयतामापाद्य व्युत्पादनीयमित्यर्थः ।

### **पाण्डुरङ्गि**

नन्वनन्तराधिकरणन्यायातिदेशस्याधिकरणत्रयेऽपि सत्त्वात्कथमेतेषां क्रम इत्यत आह ॥ यद्यपीति ॥ अधिकाशङ्काक्रमादिति ॥ प्रबलाधिकशङ्काक्रमादित्यर्थः । तथा च सोपानारोहणन्यायेन यत्राधिकशङ्काया अल्पत्वं तस्य प्राथम्यमिति भावः । महामल्लभङ्गन्यायेन वैपरीत्यमेव किं न स्यादित्यत आह ॥ यद्वेति ॥ ननु भिन्नभिन्न-शाखास्थवाक्यनिर्णायकानां सूत्राणां परस्परं सङ्गत्यभावेन पुरुषोत्प्रेक्षयैवाभ्यधिका-शङ्काक्रमेणाधिकरणानां क्रमश्चेत् तर्ह्यन्यथापि पुरुषोत्प्रेक्षासम्भवेन प्रकारान्तरेणापि सङ्गतिः स्यादित्यनुशयाद्वाऽऽह ॥ यद्वेति ॥

नन्वेवं साक्षादन्तरधिकरणसङ्गतिरेव चेदाकाशस्य सङ्गतिस् तर्ह्यानन्दमयाधिकरणेन सह सङ्गतिप्रदर्शक ‘‘को ह्येवान्यात्’’ इत्यादिभाष्यविरोध इत्यतो न तत्सङ्गतिप्रदर्शकं, किं नाम विचारसाफल्यमात्रकथनमित्यतो न विरोध इति भावेनाह ॥ को हीति ॥ नन्वेतदयुक्तम् । सिद्धान्ते ‘‘आकाश इति होवाच’’ इत्यत्राकाशशब्दस्य ब्रह्मपरत्वेऽपि ‘‘यदेष आकाशः’’ इति वाक्ये आकाशशब्दस्य भूतपरत्वस्यैव सम्भवात्कथं सिद्धान्ते तत्साधनम् । न चैकत्राकाशशब्दस्य ब्रह्मपरत्वेऽन्यत्रापि ब्रह्मपरत्वमेव स्यादिति वाच्यं, तथात्वे सिद्धान्ते आकाश इति होवाचेति वाक्ये आकाशशब्दस्य ब्रह्मपरत्वेन ‘‘आत्मन आकाशः सम्भूतः’’ इति सम्भूतवाक्येऽप्याकाशशब्दस्य ब्रह्मपरत्वापातात् ।

न च सति ब्रह्मलिङ्गे आकाशशब्दस्य ब्रह्मपरत्वाभ्युपगमात्सम्भूतवाक्ये ब्रह्मलिङ्गा-भावेन तत्राकाशशब्दस्य ब्रह्मपरत्वाभावेऽपि यदेष आकाश इति वाक्ये ब्रह्मलिङ्गानां विद्यमानत्वेनाकाशशब्दस्य ब्रह्मपरत्वं सम्भवतीति समाधानं युक्तमिति वाच्यम् । तथात्वे सिद्धान्ते सम्भूतवाक्ये ब्रह्मलिङ्गाभावेनाकाशशब्दस्य ब्रह्मपरत्वाभावेऽपि यदेष आकाश इति वाक्ये ब्रह्मलिङ्गानां सत्वेनाकाशशब्दस्य विष्णुपरत्ववत् पूर्वपक्षेऽपि आकाश इति होवाचेति वाक्ये ब्रह्मलिङ्गानामभावेनाकाशशब्दस्य ब्रह्मपरत्वाभावेऽपि यदेष इति वाक्ये ब्रह्मलिङ्गानां विद्यमानत्वेनाकाशशब्दस्यान्यपरत्वं स्यादित्यानन्दमयोऽप्यन्य एवेत्याक्षेप एवानुपपन्न इति पूर्वपक्षे आनन्दमयाधिकरणाक्षेपात्सिद्धान्ते तत्समाधानात्को ह्येवान्यादिति वाक्यचिन्तासाफल्यमात्रपरमित्युच्यते । तथा चास्य भाष्यस्य चिन्तासाफल्यपरत्वा-सम्भवेनानन्दमयाधिकरणसङ्गतिप्रदर्शनपरत्वस्यैवावश्यकत्वात् साक्षादनन्तराधिकरण-सङ्गत्यभिधाने भाष्यविरोधः स्यादेवेत्याशयेन शङ्कते ॥ न चेत्यादि ॥ ‘‘इति होवाच’’ इति वाक्ये आकाशस्य ब्रह्मपरत्वे ‘‘यदेषः’’ इति वाक्येऽपि ब्रह्मपरत्वं स्यादेवेति सिद्धान्ते आनन्दमयाक्षेपपरिहारः ।

न च ‘‘इति होवाच’’ इति वाक्ये आकाशशब्दस्य ब्रह्मपरत्वेऽपि सम्भूतवाक्ये तदभाववद् यदेष इति वाक्येऽपि तदभावः किं न स्यादिति वाच्यम् । तत्राकाशशब्दस्य ब्रह्मपरत्वेऽपि सम्भूतवाक्ये आकाशशब्दस्य ब्रह्मपरत्वे बाधकाभावेन ब्रह्मपरत्वोपपत्तेः । तथा हि । बाधकं भवत्सम्भूतत्वं वा स्यादाकाशशब्दस्यान्यत्र प्रसिद्धत्वं वा स्यात् । नाद्यः । यदेष इति वाक्ये सम्भूतत्वादेरभावात् । न द्वितीयः । तल्लिङ्गन्यायेन तस्यापि परिहारात् । ‘‘तस्मादिति होवाच’’ इति वाक्ये आकाशशब्दस्य ब्रह्मपरत्वे ‘‘यदेषः’’ इति वाक्येऽपि ब्रह्मपरत्वं स्यादित्यानन्दमयस्यापि ब्रह्मत्वमित्यानन्दमयाक्षेपसमाधानं सिद्धान्ते युक्तमेव । एवं पूर्वपक्षेऽपि ‘‘इति होवाच’’ इत्यत्राब्रह्मत्वे ‘‘यदेषः’’ इति वाक्येऽप्यब्रह्मत्वस्य वक्तुं शक्यत्वेनानन्दमयाक्षेपकतोपपन्ना ।

न च सिद्धान्ते सम्भूतवाक्येऽब्रह्मत्वेऽपि ब्रह्मलिङ्गाद्यदेष इति वाक्ये ब्रह्मत्ववत् ‘‘इति होवाच’’ इत्यत्र ब्रह्मपरत्वेऽपि यदेष इति वाक्ये ब्रह्मपरत्वं स्यादिति शङ्क्यम् । ‘‘यदेषः’’ वाक्ये ‘‘ब्रह्मलिङ्गवत्’’ इति होवाचेत्यत्रापि ब्रह्मलिङ्गानां सत्त्वात्तत्रोक्तस्यापि ब्रह्मत्वम् । यदि च तत्रान्यत्रप्रसिद्धिमात्रेण लिङ्गानां सावकाशत्वापत्तावत्रोक्तस्यापि ब्रह्मत्वं न स्यादेव । तथा चेति ‘‘होवाच’’ इति वाक्ये आकाशस्याब्रह्मत्वे यदेष इति वाक्येप्यब्रह्मत्वं स्यादित्यानन्दमयोऽप्यन्य एव स्यादिति पूर्वपक्षे आनन्दमयाधिकरणाक्षेपो युक्त एव । तथा च भाष्यस्य चिन्तासाफल्यमात्रप्रदर्शनपरत्वेन सङ्गतिप्रदर्शनपरत्वा-भावात्साक्षात्सङ्गत्यभिधानेन भाष्यविरोध इत्याशयवान्परिहरति ॥ सिद्धान्त इत्यादिना ॥

ननु भूतेषु प्रसिद्ध्या ‘‘यदेष आकाशः’’ इति वाक्यस्थाकाशशब्दस्याप्यन्य-परत्वमित्यत आह ॥ भूते प्रसिद्धिमात्रस्येति ॥ ननु तत्रत्यब्रह्मलिङ्गातिप्रसिद्ध्याऽन्यथा क्रियत इत्यत आह ॥ भूत इति ॥ उक्तन्यायमन्यत्राप्यतिदिशति ॥ एवमिति ॥

