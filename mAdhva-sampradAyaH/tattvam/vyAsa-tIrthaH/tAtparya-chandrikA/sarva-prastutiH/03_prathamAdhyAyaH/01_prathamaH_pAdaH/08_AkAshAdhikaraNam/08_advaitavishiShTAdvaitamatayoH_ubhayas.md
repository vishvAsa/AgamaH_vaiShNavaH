+++
title = "०८ अद्वैतविशिष्टाद्वैतमतयोर् उभयसाधारणदोषकथनम्"

+++


## अत्रोभयेऽप्याहुः..

**अद्वैतविशिष्टाद्वैतमतयोर् उभयसाधारणदोषकथनम्**

## **तात्पर्यचन्द्रिका**

अत्रोभयेऽप्याहुः । ‘‘आकाश इति होवाच’’ इत्याकाशे निरूढप्रथमानुप-सञ्जातविरोध्याकाशपदानुरोधेन बहून्यपि चरमाणि सर्वकारणत्वज्यायस्त्वानन्त-त्वादीनि भूताकाशे कथञ्चिद्योज्यानीति प्राप्ते यद्यप्याकाशपदं सर्वाणीत्यादितः प्रथमं तथापि परिहारवाक्यस्थाकाशपदादपि प्रथमानुपसञ्जातविरोधिप्रश्नानुसारेण चरम-स्योत्तरस्य नेयत्वात् ‘‘अस्य लोकस्य का गतिः’’ इति प्रश्नस्य च दृश्यमानसर्व-प्रपञ्चविषयत्वात्सर्वलोकगतिरेवाकाशपदेन प्रतिवक्तव्या । न च लोकान्तर्गतो भूताकाशः सर्वलोकगतिः । किञ्च सर्वलोककारणत्वादिबह्वनुग्रहार्थमेकमाकाशपदं जघन्यवृत्त्या ब्रह्मपरं, ‘‘त्यजेदेकं कुलस्यार्थे’’ इति न्यायात् । तस्मात्सोपाधिकं ब्रह्मैवाकाशपदेनोपास्यत्वोनोपक्षिप्तमिति सिद्धान्त इति । अत्र ब्रूमः । प्रथमानुसारेण चरमास्वारस्ये पूर्वाधिकरणेऽपि प्रथमहिरण्यश्मश्रुत्वाद्यनुसारेण चरमं पापातीतत्वं जीवे कथञ्चिन्नेयं स्यात् । इहापि हि प्रश्नस्यानुरोध्यत्वे प्राथम्यमेव हेतुः । प्रश्नोत्तरयोरेकविषयत्वस्योत्तरानुसारेण प्रश्नव्याख्यानेऽपि सिद्धेः । किञ्च

प्रकृतां पृथिवीं वक्ति प्रश्नस्थं सर्वनाम यत् ।

तस्मात्तदनुरोधी चेत्समाधिश्च तथा भवेत् ॥

तथा हि । ‘‘असौ लोकः’’ इत्यादिना दाल्भ्योक्तं स्वर्गलोकस्य सामाश्रयत्वं शालावत्यः ‘‘अप्रतिष्ठितं वै किल’’ इत्यादिना दूषयित्वा ‘‘अयं लोकः’’ इत्यादिना पृथिवीलोकः सामाश्रय इत्यूचे । प्रवाहणस्तु तं ‘‘अन्तवद्वै किल’’ इत्यादिनाऽ-दूषयत् । तर्हि ‘‘अस्य लोकस्य का गतिः’’ इति शालावत्येन प्रकृतपृथिवीलोक-गतिरेव पृष्टा न सर्वगतिः । अस्येति सर्वनाम्नः ‘‘प्रास्मा अग्निम्’’ इत्यादाविव प्रकृतपरत्वात् । तथा च प्रश्नानुसारेणोत्तरव्याख्याने ‘‘सर्वाणि ह वा’’ इत्यत्र सर्वशब्दः पृथिवीमात्रपरः स्यात् । न च पृथिवीकारणस्यापां प्रसिद्धत्वेन प्रश्नवैयर्थ्यम् । सर्वलोककारणस्यापि वाक्यान्तरतः प्रसिद्धेः । लोकतस्त्वपां पृथिवी-कारणत्वस्याप्यप्रसिद्धेः । न च पृथिवीमात्रकारणप्रश्ने आप इति वक्तव्यत्वात्प्रतिवचने आकाशपदं, सर्वाणीति सर्वपदम्, आकाशादेवेत्यवधारणं चायुक्तम् । तस्मा-त्प्रश्नोऽपि सर्वलोकगतिविषय इति वाच्यम् । भामत्यां ‘‘प्रश्नानुरोधेनोत्तर-व्याख्यानात्’’ इत्युक्तत्वेनोत्तरानुसारेण प्रश्नव्याख्यानेऽन्योन्याश्रयात् ।

### **प्रकाशिका**

उत्तरस्येति ॥ ‘‘आकाश इति होवाच’’ इति परिहारस्येत्यर्थः । तथापि कथमुत्तरस्य ब्रह्मपरत्वमित्यत आह ॥ अस्य लोकस्येति ॥ अस्येति न पृथिवी-मात्रपरामर्शः । किन्तु जन्माद्यस्येतिवत्प्रत्यक्षादिसिद्धस्य सर्वस्यास्येति परामर्शेन सर्वलोकगतिप्रश्ने तदनुरोधेनोत्तरे ब्रह्मैवाकाशपदवाच्यमित्यर्थः । ननु रूढ्या परिहार-स्याकाशपरत्वात्तदनुसारेण प्रश्नो नेतव्य इत्यत आह ॥ किञ्चेति ॥

‘‘त्यजेदेकं कुलस्यार्थे ग्रामस्यार्थे कुलं त्यजेत् ।

ग्रामं जनपदस्यार्थे आत्मार्थे पृथिवीं त्यजेत्’’ ॥ इति भारतोक्तन्यायेनेत्यर्थः ।

सोपाधिकमिति ॥ आकाशरूपोपाध्यवच्छिन्नमित्यर्थः । अत्र प्रश्नानुसारेण प्रतिवचनस्य नयने प्राथम्यं हेतुत्वेन विवक्षितं प्रश्नप्रतिवचनयोरेकविषयत्वं वा । आद्ये दोषमाह ॥ प्रथमेति ॥ द्वितीये त्वाह ॥ प्रश्नेति ॥ यदपि प्रश्नस्य सर्वलोकगतिविषयत्वा-त्तदनुरोधेनोत्तरं नेयमिति तदपि नेत्याह ॥ किञ्चेति ॥ सर्वनाम अस्येति पदम् । यद् यस्मादित्यर्थः । तथा भवेत् पृथिवीवाचित्वेन भूताकाशपर एव भवेत् । पृथिव्याः प्रकृतत्वं विशदयन् श्लोकं व्याख्याति ॥ तथा हीति ॥ छान्दोग्ये आद्येऽध्याये ‘‘त्रयो होद्गीथे कुशला बभूवुः शिलकश्शालावत्यश्चैकितायनेयो दाल्भ्यः प्रवाहणो जैबिलिरिति । ते होचुरुद्गीथे वै कुशलाः स्मः । हन्तोद्गीथे कथां वदाम इति’’ इत्युपक्रम्योच्यते शाला-वत्येन का साम्नो गतिरित्यादिप्रश्ने कृते असौ लोक इति दाल्भ्य उवाच’’ इति । दाल्भ्येनोक्तमित्यर्थः । उपालब्धेन दाल्भ्येनामुष्य लोकस्य का गतिरिति प्रश्ने कृते शालावत्यो ऽयं लोक इति पृथिवीलोकस्सामाश्रय इत्युवाचेत्यर्थः ॥ ऊच इति ॥ ‘‘ब्रूञ् व्यक्तायां वाचि’’ इत्यस्य ‘‘ब्रुवो वचिः’’ इति वच्यादेशे रूपम् । तेनात्मनेपदं साधु । तं शालावत्यमपि । उपालब्धेन शालावत्येनेत्यर्थः ।

ननु पृथिव्याः प्रस्तुतत्वेप्यस्येत्येतत्सर्वपरं किं न स्यादित्यत आह ॥ अस्येतीति ॥ नवमाद्यपादे ‘‘लिङ्गविशेषनिर्देशात्समानविधानेष्वप्राप्तिः सारस्वते स्त्रीत्वात्’’ इति पञ्चदशाधिकरणे चिन्तितम् – ज्योतिष्टोमे सवनीयाः पशवः श्रुताः ‘‘आग्नेयमग्निष्टोम आलभेत ऐन्द्राग्नमुक्थ्ये द्वितीयम् ऐन्द्रं षोडशिनि तृतीयं सारस्वतीं मेषीं चतुर्थीमतिरात्र’’ इति । तत्र ‘‘प्रास्मा अग्निं भरत’’ इत्यध्रिगुवचनं मेष्यां भवत्युत नेति संशये प्रकरणा-विशेषात्प्रास्मै पशव इति पशुत्वाभिप्रायेण स्त्रियामपि प्रास्मा इति पुल्लिङ्गोपपत्तेश्चा-त्राप्यस्त्यध्रिगुवचनमिति प्राप्ते प्रत्यक्षपशुशब्दाभावात्प्रास्मा इति पुल्लिङ्गस्य प्रत्यक्षस्थित-पुंपशौ कृतार्थत्वान्नास्ति मेष्यामध्रिगुवचनमिति सिद्धान्त इति । तत्र यथा प्रास्मा इति शब्दस्य प्रकृताजादिपरत्वं तथाऽत्रापीत्यर्थः ।

अस्येत्यस्य पृथिवीपरत्वे प्रश्नायोगमाशङ्क्य निरस्यति ॥ न चेति ॥ प्रसिद्धत्वं किं वेदादुत लोकतः । आद्य आह ॥ सर्वेति ॥ वाक्यान्तरत इति ॥ ‘‘स इमाल्लोकान-सृजत’’ इत्यादित इत्यर्थः । द्वितीय आह ॥ लोकत इति ॥ प्रश्नस्य पृथिवीगतिमात्रपरत्वे बाधकान्याशङ्क्य निरस्यति ॥ न चेति ॥ आप इतीति ॥ अद्भ्यः पृथिवीति वचनादिति भावः ॥ सर्वाणीति ॥ पृथिवीकारणमात्रात्सर्वोत्पत्तेरभावादन्यस्यापि जनकत्वेनावधारण-स्याप्ययोग इति भावः । अन्योन्याश्रयादित्युपलक्षणम् । अपां पृथिवीगतित्वेऽपि मूलकारणत्वाभिप्रायेणाकाशोक्तिसम्भवात् । मूलकारणतोपपादनार्थमेव ‘‘सर्वाणि ह वै’’ इत्यादेरुपपत्तेः । सर्वपदस्य स्वव्यतिरिक्तसर्वपरत्वोपपत्तेः । न च तर्ह्यात्मन आकाश इत्यादेरात्मा वाच्य इति वाच्यं भूतविषयविचारे वियत एव वाच्यत्वात् । परम्परया भूतोपादानस्यापरस्याभावे नावधारणोपपत्तेश्चेत्यपि ध्येयम् ।

### **चन्द्रिकाबिन्दु**

उत्तरस्य ‘‘आकाश इति होवाच’’ इत्युत्तरवाक्यस्य । परिहारवाक्यस्येति यावत् । उपक्षिप्तं प्रतिपाद्यम् । ननु वाक्यगतप्राथम्यं न विवक्षितं येन हिरण्यश्मश्रुत्वाद्यनुसारेण पापातीतत्वं जीवे कथञ्चिन्नेयं स्यात् किन्तु प्रश्नोत्तरसद्भावात् प्रश्नानुसारेणोत्तरं नेयमित्येवोच्यते इत्यत आह ॥ इहापि हीति ॥ सर्वनामेति ॥ अस्येति सर्वनामपदप्रकृतत्वात् पृथिवीमेव वक्ति । एवं च समाधानमपि पृथिवीलोकाश्रयमात्र-विषयकमेव कर्तव्यमिति भावः ॥ प्रास्मा इति ॥ पूर्वं पशुः प्रसक्तः । तस्य विशसनदेशं प्रति नयनसमये ‘‘प्रास्मा अग्निं भरत’’ इति श्रूयते । तत्र प्रास्मा इत्यनेन पशुरेव परामृश्यते । तस्य प्रकृतत्वात् । तथा च नीयमानाय पशवे अग्निं प्रभरतेति वाक्यार्थः ॥ तथा चेति ॥ तथा च प्रश्नस्य पृथिवीमात्रविषयकत्वादिति भावः ।

### **पाण्डुरङ्गि**

ननु प्रश्नोऽप्याकाशपर एवास्त्वित्यत आह ॥ अस्येति ॥ प्रत्यक्षादि-सिद्धस्येत्यर्थः । ननु प्रश्नोत्तरयोरेकविषयता प्रश्नानुसारेणोत्तरव्याख्यान इवोत्तरानुसारेण प्रश्नव्याख्याने सम्भवत्येवेति सन्देह एव स्यात् । न तु निश्चय इत्यरुचेराह ॥ किञ्चेति ॥ ननु ‘‘प्रकृतपृथिवीलोकगतिरेव पृष्टा’’ इत्ययुक्तम् । तथा सति ‘‘अस्य’’ इत्यनुपपन्नं स्यात् । एतच्छब्दस्य दृश्यमानसर्वप्रपञ्चविषयत्वादित्यत आह ॥ अस्येति ॥ सर्वशब्दः पृथिवीमात्रपरः स्यादिति ॥ पार्थिवकार्यबहुत्वाद्बहुवचनाद्युपपत्तेरिति भावः । प्रसिद्धत्वं किं श्रुतितः किं वा लोकतः । नाद्य इत्याह ॥ सर्वेति ॥ न द्वितीय इत्याह ॥ लोकत इति ॥ नन्वेवं प्रश्नस्य पृथिवीमात्रविषयत्वे परिहारवाक्यानुपपत्तिरित्याशङ्क्य निषेधति ॥ न चेति ॥ अन्योन्याश्रयादिति ॥ न च ‘‘सर्वाणि ह वा इमानि भूतानि’’ इत्युत्तर-वाक्यबलेन प्रश्नवाक्यं व्याख्याय तदनुरोधेन ‘‘आकाश इति होवाच’’ इति प्रतिवचन-वाक्यं व्याख्यायत इति नान्योन्याश्रय इति वाच्यम् । अनुपसञ्जातविरोधिनः पूर्वस्य व्याख्यानायोत्तरानुसरणे उत्तरेण मध्यस्थस्य ‘‘आकाश इति होवाच’’ इत्यस्यैव व्याख्याने लाघवात् । स्वन्यायविरोधापत्तेः ।

