+++
title = "०७ अनन्तत्वादिलिङ्गानां भगवदेकनिष्टत्वोपपादनम्"

+++


## अनन्तत्वादिलिङ्गानि तु निरवकाशानि

**अनन्तत्वादिलिङ्गानां भगवदेकनिष्टत्वोपपादनम्**

## **तात्पर्यचन्द्रिका**

अनन्तत्वादिलिङ्गानि तु निरवकाशानि ।

अन्तत्रयोज्झिते विष्णौ निरूढं लोकवेदयोः ।

अनन्तत्वं कथं तिष्ठेद्भूतेऽन्तत्रयसंयुते ॥

यद्यप्यव्याकृताकाशे गुणतोऽनन्तत्वाभावेऽपि देशकालाभ्यामानन्त्ये अनन्त-शब्दस्य नैघण्टुकी प्रसिद्धिश्चास्ति तथापि पूर्वपक्ष्यभिमतेऽन्तत्रयवति भूताकाशे ते अपि न स्तः । निरूढश्चान्तत्रयहीने विष्णौ भाष्योक्तश्रुतितो लोकतश्च नामत्रयान्त-र्गतोऽनन्तशब्दः । लोकप्रसिद्धिमाश्रित्यापि नाकाशश्रुत्या विष्णुलिङ्गं बाधार्हम् ।

द्वाभ्यामावृत्तिजातिभ्यामेव हि प्रबला श्रुतिः ।

अगतित्वपरत्वानेकत्वैर्लिङ्गानि तु त्रिभिः ॥

श्रुतिर्हि जात्याऽऽवृत्त्या च प्रबला । लिङ्गानि तु निरवकाशत्वचरमत्वानेकत्वैः । एवं च यदा च निरवकाशत्वप्रयुक्तमेव प्राबल्यं परनित्यान्तरङ्गप्रतिपदविधिषु परबलीयस्त्वमित्युक्तत्वात् कांस्यभोजिन्यायेन सर्वप्राबल्यानां बाधकं तदा किमु वाच्यं चरमत्वादियुतमिति । परोवरीयस्त्वादिविष्णुलिङ्गानां तु निरवकाशता भाष्य एवोक्ता । दृश्यते च घृतादौ निरूढानामप्याज्यादिशब्दानां मुखान्तरं विनैव ‘‘आज्यैः स्तुवतः’’ इत्यादौ तैस्तैर्हेतुभिः स्तोत्रादिनामधेयत्वम् । भूतकारणत्वादितु भूतलिङ्गं श्रुत्यन्तरानुसारेण विष्णावेव मुख्यम् । तस्मादाकाशादिशब्दवाच्यो विष्णुरिति ।

### **प्रकाशिका**

एवं प्रमेयाश्रितां शब्दस्य भगवति मुख्यत्वविरोधिनीं शङ्कां प्रवृत्ति-निमित्तस्येशगतत्वेशाधीनत्वयोस्समर्थनपूर्वं मुख्यत्वप्रसाधनेनाभिमतन्यायं निरस्य इदानीं प्रमाणाश्रितां वाक्यस्य तत्परत्वविरोधिनीं शङ्कां निरसितुं ‘‘तल्लिङ्गात्’’ इत्यनेनाभिमतं न्यायं विशदयन्नाह ॥ अनन्तत्वादीति ॥ अनन्तत्वं तावन्निरवकाशमित्याह ॥ अन्त-त्रयेति ॥ देशकालगुणैरित्यर्थः । निरूढं प्रसिद्धम् । उत्तरार्धे भूतपदव्यावर्त्यं शङ्का-पूर्वमाह ॥ यद्यपीति ॥ आनन्त्ये स्त इति योज्यम् । एतेन ‘‘नभोऽन्तरिक्षं गगनमनन्तं सुरवर्त्म खम्’’ इति नैघण्टुकीप्रसिद्धिरव्याकृतविषयाऽज्ञानमूला वेत्युक्तं भवति ।

पूर्वार्धं विशदयति ॥ निरूढश्चेति ॥ ‘‘विष्णोर्नुकं वीर्याणि’’ इत्यादि श्रुतित इत्यर्थः । लोकप्रसिद्धिः कथमित्यत आह ॥ लोकतश्च नामत्रयेति ॥ अच्युतानन्तगोविन्देति नामत्रयेत्यर्थः । निरूढ इत्यनुवर्तनीयः । निरवकाशत्वोक्तेः फलमाह ॥ लोकेति ॥ यदुक्तं श्रुतित्वबहुत्वोभयप्रयुक्तप्राबल्यस्य दुर्बलत्वादिति तदिदानीं निरस्यति ॥ द्वाभ्यामिति ॥ ‘‘पूर्वान्तवत्स्वरस्सन्धौ’’ इत्यादेर्नात्र यतिभङ्गः । श्लोकं व्याख्याति ॥ श्रुतिरिति ॥ यदा चेति ॥ प्राबल्यं बाधकमित्यन्वयः । तत्र शाब्दिकमीमांसकसंवादमाह ॥ परनित्येति ॥ उक्तत्वादिति ॥

परं विदुः पूर्वपरोपपत्तौ परस्य नित्यस्य च नित्यमेव ।

नित्यान्तरङ्गोपगमेऽन्तरङ्गस्तथाविधात्प्रातिपदो बलीयान् ॥

इति वदद्भिर्वैयाकरणैरिति शेषः । परं पश्चात्तनं सूत्रं कार्यं वा । नित्यं नाम कृताकृतप्रसङ्गि । अन्तरङ्गं नामाल्पापेक्षम् । प्रतिपदिविधिर्नाम निरवकाशविधिः । यथा षष्ठेऽङ्गपादे ‘‘आडजादीनाम्’’ इति सूत्रे वृत्तावेव परापेक्षया नित्यस्य बलवत्त्वमुक्तम् । ऐज्यन्त इति यजतेः कर्मणि लङि कृते तिङादेशः प्राप्नोति । ‘‘लुङ्लङ्ऌङ्क्षु’’ इत्यडागमश्च । तत्र ‘‘विप्रतिषेधे परं कार्यम्’’ इत्यडागमे प्राप्ते लकारमात्रापेक्षत्वे-नान्तरङ्गत्वाल्लादेशे सति ‘‘सार्वधातुके यक्’’ इति यक् प्राप्नोति । अडागमश्च । तत्र परत्वादटि प्राप्ते परमपि बाधित्वा कृताकृतप्रसङ्गित्वेन नित्यत्वाद्यगेव प्राप्नोति । तस्मिंश्च कृते पुनः परत्वादटि प्राप्ते ‘‘वचिस्वपियजादीनां किति’’ इति सम्प्रसारणमेव नित्यत्वा-द्भवति । तत आडागम इति । नित्यादप्यन्तरङ्गस्य बलवत्त्वं तु तत्रैव नित्यादप्याडागमा- ल्लादेशस्य पूर्वं प्राप्तत्वाद्द्रष्टव्यम् । ‘‘अचिश्नुधातुभ्रुवां य्वोरियङुवङौ’’ इत्यादौ श्रियौ श्रिय इत्यादिष्वन्तरङ्गत्वाद्यणादेशे प्राप्ते निरवकाशत्वेन इयङेव कृत इति परबलीयस्त्वं द्रष्टव्यम् ।

कांस्यभोजीति ॥ द्वादशे द्वितीयपादे ‘‘अधिकश्च गुणः साधारणेऽविरोधात्कांस्य-भोजिवदमुख्येऽपि’’ इत्युपान्त्याधिकरणे चिन्तितम् आग्रयणेष्ट्याम् ऐन्द्राग्नवैश्वदेवद्यावा-पृथिव्यानि हवींष्याम्नातानि । तत्र द्यावापृथिव्यस्य वैश्वदेवस्य पर्वस्थद्यावापृथिव्य-विकारत्वात्प्रसूनं बर्हिः प्राप्तम् । ऐन्द्राग्न्यादेस्तु प्रसूनमप्रसूनं वा बर्हिर्मात्रम् । तत्र समानतन्त्रेषु प्रसूनमप्रसूनं वोपादेयमुत प्रसूनमेवेति संशये मुख्यत्वाद्भूयस्त्वाच्चानियम एव युक्त इति प्राप्ते न ह्यनियमो नाम किञ्चिदङ्गं यदनुगृह्येत । बर्हिर्मात्रं त्वङ्गम् । तच्च प्रसूनोपादानेऽप्यविरुद्धमिति न कस्यचिद्वैगुण्यम् । अनियमे तु द्यावापृथिव्यस्य वैगुण्यं स्यात् । न चावैगुण्यस्य सम्भवे तद्युक्तम् । अतः प्रसूनमेवोपादेयमिति सिद्धान्त इति । प्रसूनपदेन पुष्पितं बर्हिरेवोच्यते । अत्रामुख्यद्यावापृथिव्यबर्हिषः प्रसूनस्योपादाने दृष्टान्त-त्वेन कांस्यभोजिन्यायस्सूत्रितः । यथा शिष्यस्य कांस्यभोजनव्रतनियमो गुरोरनियमः । एकत्रोभयसमावेशे गुरुणा शिष्यानुरोधेन कांस्यपात्रमादर्तव्यमिति तन्न्यायेनेत्यर्थः ।

॥ चरमत्वेति ॥ एतेनोपक्रमस्थत्वेनाकाशशब्दस्य प्राबल्यमिति तृतीयशङ्कापि निरस्ता । ‘‘प्रथमेऽश्रवणात्’’ । इत्यत्र चरमप्राबल्यस्य वक्ष्यमाणत्वादिति भावः । उत्तर-लिङ्गानां परोवरीयस्त्वोद्गीथत्वादीनां निरवकाशता कुतो नोच्यत इत्यत आह ॥ परोवरीयस्त्वादीति ॥ ‘‘परोमात्रया तन्वा वृधान । ओमित्येतदक्षरमुद्गीथमुपासीत’’ इत्यादिवचनेनेत्यर्थः । तल्लिङ्गादित्येकवचनं समुदायाभिप्रायेणेत्युक्तं भवति । एतेन ‘‘श्रुत्या पूर्वपक्षितेऽपि’’ इत्यादिटीका विवृता । एवं प्रमाणाश्रिताऽऽद्या शङ्का निराकृता । द्वितीयशङ्कायामपि श्रुत्यन्तरे विष्ण्वादिशब्दसामानाधिकरण्याभावेऽप्यत्रैवा-नन्तादिपदसामानाधिकरण्यात् ‘‘आकाशो वै नाम’’ इत्यादौ वक्ष्यमाणब्रह्मपद-सामानाधिकरण्याच्च ‘‘नामानि सर्वाणि’’ इत्यादौ सङ्कोचे कारणाभावेन विशेषश्रुति-सद्भावादिति परिहारस्य स्पष्टत्वादाद्यहेतुद्वयं निरस्तं मत्वा अन्यत्र निरूढमुखाभावा-दित्युक्तहेतोः परिहारमाह ॥ दृश्यते चेति ॥ चित्राज्याधिकरणं प्रागुक्तम् । मुखान्तरं श्येनवन्निपत्यादानरूपक्रियादिद्वारकं गौणत्वं विनैव, तैस्तैर् वाक्यभेदादिहेतुभिरित्यर्थः ।

ननु ‘‘सर्वाणि ह वा इमानि भूतानि’’ इत्युक्तभूतकारणत्वविरोध इत्यत आह ॥ भूतेति ॥ सर्वाणि भूतानीत्याकाशादिसर्वभूतकारणत्वमुच्यमानं ‘‘आत्मन आकाश-स्सम्भूत’’ इति श्रुत्यन्तरानुरोधेनाकाशशब्दितविष्णोरेव मुख्यम् । अन्यथा सङ्कोच-स्स्यादिति भावः । एतेन ‘‘न च भूतकारणत्वोक्तिविरोधः’’ इत्यादिटीका विवृता । यदपि यद्वा येनेत्यादिनाऽभ्यधिकाशङ्कां विना पूर्वपक्षान्तरकरणं तदपि लिङ्गानां वैष्णवत्वसमर्थनेन निरस्तम् । अभेदमतं त्वनेकमानविरुद्धमिति भावेनाकाशपदमुपलक्षण-मित्यभिप्रेत्योपसंहरति ॥ तस्मादिति ॥

### **चन्द्रिकाबिन्दु**

इदानीमनन्तत्वादिलिङ्गानां निरवकाशत्वं व्युत्पादयति ॥ अनन्तत्वादीति ॥ यद्यपीति ॥ अव्याकृताकाशदेशकालानन्त्ये स्तः, अनन्तशब्दस्य प्रसिद्धिरस्तीत्यर्थः । प्रमाणाश्रितपूर्वपक्षनिरासप्रकारं दर्शयति ॥ लोकप्रसिद्धिमित्यादिना ॥ आवृत्त्या अभ्यासेन ॥ परेति ॥ एतेषां चोदाहरणानि शाब्दिकरीत्या ऊह्यानि । प्रतिपदविधिपदेन निरवकाशविधिर्गृह्यते । अतो नासङ्गतिः ॥

कांस्येति ॥ कस्याञ्चिद्विकृतौ ऐन्द्राग्न एकादशकपालः, द्यावापृथिव्य एकादश-कपालः । तत्राद्यः पौर्णमासीकर्तव्यैन्द्राग्निविकारः । द्वितीयस्तु चातुर्मास्यगतवैश्वदेवाख्य-पर्वणि श्रूयमाणः । आग्नेयाद्यष्टहविष्षु यो द्यावापृथिव्येकादशकपालकयागे ‘‘प्रसूनमयं बर्हिर्भवति’’ इति वाक्येन सपुष्पकुशा एव बर्हिश्शब्देन विहितास् त एव कुशाः । अत्रापि वैकृतैककपालयागे चोदकन्यायेन नियमेन प्राप्ताः । प्राकृतैन्द्राग्ने च कुशाः सपुष्पा पुष्पसाधारणाः, विशेषप्रमाणाभावात् । तत्रापि वैकृताग्नेयेऽपि साधारण्येन प्राप्ताः । एवं च साधारण्येन प्राप्तसपुष्पापुष्पकुशास्तरणं कर्तव्यं वा ‘‘प्रसूनमयम्’’ इति वाक्यमूलकन्याय-प्राप्तसपुष्पकुशास्तरणमेव कर्तव्यं वा इति संशये अनियतसाधारणकुशास्तरणेन निरव-काशतया प्राप्तसपुष्पकुशास्तरणस्य बाध इति पूर्वपक्षं प्रापय्य निरवकाशसपुष्पकुशास्तरणेन सावकाशकुशास्तरणस्य बाधमङ्गीकृत्यैन्द्राग्नादीनां सर्वेषामपि सपुष्पकुशास्तरणमेवेति सिद्धान्तितम् । तत्रायं दृष्टान्तः ॥ कांस्येति ॥ तस्यायमर्थः गुरुर् अनियतपात्रभोजी । शिष्यस्तु कांस्यपात्र एव नियतभोजी । युगपदुभयोर्भोजने प्रसक्ते गुरोश्शरावादौ भोजनम् । शिष्यस्य तु नियतभोजित्वात्कांस्यपात्र एव भोजनम् । कांस्याभावे शिष्यो नैव भुङ्क्त इति निरवकाशत्वम् ।

### **पाण्डुरङ्गि**

एवमाकाशश्रुतेर्ब्रह्मणि मुख्यत्वमुपपाद्य यदुक्तं परेण प्रबलश्रुत्यनु-सारेणानन्तत्वादिलिङ्गानि कथञ्चिद्भूताकाशे नेयानीति, तद्दूषयति ॥ अनन्तत्वादीति ॥ नन्वेतावता निरवकाशत्वप्रयुक्तं प्राबल्यं यदि बहुत्वश्रुतित्वप्रयुक्तप्राबल्यापेक्षया दुर्बलं तदा पूर्वोक्तत्यागः । यदि च प्रबलं तर्हि त्रितयोक्तिरनुपपन्नेत्यत आह ॥ एवं चेति ॥

यद्वा नन्वन्तरधिकरणन्यायस्यैवातिदेशात्परिहारे विशेषन्यायोक्तिरयुक्ता । तदभावे पूर्वोक्तदृढपूर्वपक्षस्योक्तरीत्या पूर्वन्यायेनापरिहारात्सिद्धान्तानुत्थानादतिदेशानुपपत्तिरित्यत आह ॥ एवं चेति ॥ परनित्यान्तरङ्गप्रतिपदविधिषु परबलीयस्त्वमित्युक्तत्वादिति ॥ यद्यप्यत्र तुल्य बलयोरेकत्र प्रसक्तौ न परेण पूर्वबाधः । यथा सुग्लः सुम्ल इत्यत्र श्याद्व्यधा इत्याकारान्तलक्षणं णप्रत्ययमनुपसर्गे सावकाशत्वाद्दुर्बलं परमपि बाधित्वा ‘‘आतश्चोप-सर्ग’’ इति पूर्वः कप्रत्यय एव भवति । तथापि तुल्यबलयोर्विरुद्धयोरेकत्र प्रसङ्गे परेण पूर्वस्य बाधः ।

यथा वृक्षाभ्यामित्यत्र ‘‘सुपि चेति’’ दीर्घत्वं सावकाशं वृक्षेष्वित्यत्र ‘‘बहुवचने झल्येद् इत्येतत्सावकाशम् । ‘‘वृक्षेभ्यः’’ इत्यत्रोभयोः प्रसङ्गे परत्वेन दीर्घस्यैव बाधः । रन्धयतीत्यत्र ‘‘रधिजभोरचि’’ इति नुमागमस्य ‘‘अत उपधायाः’’ इत्युपधावृद्धौ कृतायामकृतायां वा प्राप्यमाणस्य कृताकृतप्रसङ्गी यो विधिः स नित्य इति नित्यत्वादुपधावृद्धेश्च नुमि कृते ‘‘अलोऽन्त्यात्पूर्व उपधा’’ इति नकारस्यैवोप-धात्वेनाकारस्यानुपधात्वादप्राप्तेर् अनित्यत्वात्पूर्वेणापि नित्येन अनुमाऽनित्यायाः परस्या अपि वृद्धेर्बाधः । तथा प्रजग्ध्येत्यत्र समासावयवभूतानेकपदाश्रयत्वाद्बहिरङ्गो ल्यप् जग्ध्यादेशे कृतेऽकृतेपि जायमानत्वान्नित्योपि ल्यप्यकृते कृतेऽपि ‘‘असिद्धं बहिरङ्ग-मन्तरङ्गे’’ इत्यसिद्धेः प्राप्तेर्नित्यमप्यन्तरङ्गं जग्ध्यादेशं बाधते । नित्यस्य सर्वथा बाधा-सम्भवात्प्रथमतः स्वारस्येन प्राप्तस्य जघन्यतया स्वाधीनतासम्पादनादिनाऽस्वारस्यमेव बाध इति नित्यस्यापि नित्येन बाधे उदाहरणम् । अशिश्रयद् अदुद्रवत् । इत्यत्रान्तर्भूत-चङपेक्षत्वादियङुवङावन्तरङ्गौ, बहिर्भूततिबपेक्षत्वाद्बहिरङ्गं लघूपधलक्षणं गुणं बाधेते । न चात्र चङा व्यवधानेन गुणप्राप्तेरेवाभावात्कथं तद्बाधकत्वमियङुवङोरिति वाच्यम् । अप्राप्तेरेवात्र बाधत्वम् । उपचारात् । यद्वा शिवे हीत्यत्र धातूपसर्गकार्यत्वेनान्तरङ्गो गुण उपसर्गपदान्तरकार्यत्वेन बहिरङ्गसवर्णदीर्घं बाधते । अश्नुवन्तीत्यत्र प्राप्तं ‘‘इको यणचि’’ इति यणं ‘‘अचिश्नुधातु’’ इति श्नुप्रत्ययरूपप्रतिपदनिमित्त उवङादेशो बाधते । यथोक्तं पदमञ्जर्यां विप्रतिषेधसूत्रे

परं विदुः पूर्वपरोपपत्तौ परस्य नित्यस्य च नित्यमेव ।

नित्यान्तरङ्गोपगमेऽन्तरङ्गं तस्माद्विधिः प्रातिपदो बलीयानिति ।

एतेषां निरवकाशेन प्रतिपदादिना सावकाशान्तरङ्गादेर्बाधान्निरवकाशत्वप्रयुक्तप्राबल्य-स्यान्तरङ्गत्वादिस्वभावप्रयुक्तप्राबल्याद्बलवत्त्वमिति ज्ञायत इति भावः । स्वभावदुर्बलमपि निरवकाशं स्वभावप्रबलमपि सावकाशं बाधत इत्यत्र दृष्टान्तमाह ॥ कांस्यभोजिन्याये-नेति ॥ कांस्यभोजिनयस्यायमर्थः । गुरुशिष्यावेकत्र स्तः । तत्र शिष्यस्य कांस्यपात्रेणैव भोजननियमः । गुरोरनियमः । तथा चैकं कांस्यपात्रम् । इतरत्रार्कपत्रामत्रम् । तत्र गुरोः पूज्यतया स्वारस्येन कांस्यपात्रं प्राप्तम् । इतरच्छिष्यस्य । प्रधानस्योपसर्जनभूतशिष्यानु-रोध्यत्वात् । तथा च सति शिष्यस्य नियमभङ्गेन भोजनमेव न स्यात् । तस्माद्गुण-स्यात्यन्तबाधापेक्षया प्रधानस्वारस्यहानमात्रं युक्तमिति कांस्यपात्रं शिष्यस्यैवेति । तथा च स्वभावतो दुर्बलस्यापि शिष्यस्य निरवकाशत्वेन प्रबलत्वात्तेन स्वभावतः प्रबलस्यापि गुरोर्बाधवद् लिङ्गानां निरवकाशत्वेन तैः स्वभावप्रबलश्रुत्यादिबाधो युक्तः । ननु तथापीन्द्रादिशब्दानां विष्णुपरत्वेऽन्तस्स्थत्वादिरूपनिरूढमुखान्तरवत् प्रकृतेऽपि निरूढ-मुखान्तराभावात्कथं तस्य ब्रह्मपरत्वमित्यत आह ॥ दृश्यते चेति ॥ तर्हि भूतलिङ्गस्य का गतिरित्यत आह ॥ भूतेति ॥

