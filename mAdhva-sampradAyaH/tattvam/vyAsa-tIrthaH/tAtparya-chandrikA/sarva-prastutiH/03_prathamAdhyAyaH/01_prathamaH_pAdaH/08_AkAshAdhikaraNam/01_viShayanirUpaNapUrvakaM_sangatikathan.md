+++
title = "०१ विषयनिरूपणपूर्वकं सङ्गतिकथनम्"

+++


## अत्राधिभूतगताकाशादिनाम्नां समन्वय उच्यते

**विषयनिरूपणपूर्वकं सङ्गतिकथनम्**

## **तात्पर्यचन्द्रिका**

॥ ॐ आकाशस्तल्लिङ्गात् ॐ ॥

अत्राधिभूतगताकाशादिनाम्नां समन्वय उच्यते । भूतेष्वाकाशस्य प्राधान्यात्सूत्रे तस्य मुखतः कीर्तनम् । अन्येषां तूपलक्षणम् । अत एव सङ्गतिटीकायां ‘‘आकाश-नाम्नः’’ इत्युक्त्वाऽधिकरणोपसंहारटीकायां ‘‘आधिभौतिकसर्वशब्दोपलक्षक’’ इत्युक्तम् । यद्यपि भूतेतरवाचिनामप्येतन्न्यायविषयाणामनेन समन्वयः सिद्ध्यति तथापि सजातीये भूतशब्दे प्रथमं बुद्ध्यवतारादाधिदैविकेन्द्रादिशब्देष्वाध्यात्मिक-प्राणादिशब्देषु च स्वभावप्रवृत्तिनिमित्तकत्वाभावेनेतरत्रैतन्न्यायाप्रवृत्तेश्च टीकाया-माधिभौतिकोपलक्षकतोक्तिः । न चात्रापि पूर्वत्रेवाकाशनामसमन्वयार्थमनन्तत्वादि-लिङ्गसमन्वय एवोच्यतामिति शङ्क्यम् । पूर्वत्रान्तस्स्थत्वरूपैकलिङ्गसमन्वयेन बहुनामसमन्वयात् । अत्र त्वाकाश इत्येकनामसमन्वयेन बहुलिङ्गसमन्वयसिद्धेः । अनन्तत्वादेः सिद्धान्तहेतुत्वेन तत्र संशयानुदयाच्च । अनन्तरसङ्गतिस्त्वधिकाशङ्कां कृत्वा पूर्वन्याय एवातिदिश्यत इत्यातिदेशिकी ।

### **प्रकाशिका**

अत्र सङ्गतिटीकायामाकाशनाम्नस्समन्वय इत्युक्तम् । तदयुक्तम् । एकोदाहरणस्य योगारम्भाप्रयोजकत्वात् । तथात्वे विश्वतो मुखत्वहानेरित्यत एतदधिकरणप्रतिपाद्यं दर्शयन्विषयोपाधिमाह ॥ अत्रेति ॥ ननु सूत्रे आकाशपदस्यैव ग्रहणादाकाशादीति कथम् । न चेतरोपलक्षकत्वेनैकस्योपादानम् । तथाप्यस्यैवोपादाने हेत्वभावादित्यत आह ॥ भूतेष्विति ॥ प्राधान्यादिति ॥ ‘‘आकाशः सम्भूतः। आकाशाद्वायुः’’ इत्यत्र सर्वभूतादित्वेनोपादानादिति भावः । उक्तं च सुधायां ‘‘आकाशस्य भूतेषु प्राधान्यात्तच्छब्दसमन्वयं हरावाह सूत्रकारः’’ इति । ननु टीकायाम् ‘‘आकाशनाम्नो ब्रह्मणि समन्वयप्रतिपादनात्’’ इत्येकस्यैवोपादानादाकाशादीति कथमित्यत आह ॥ अत एवेति ॥

नन्वत्र वक्ष्यमाणरीत्या स्वभावप्रवृत्तिनिमित्तकाश्शब्दास्समन्वीयन्ते । ते च भूताभूत-शब्दसाधारणा इति भौतिकमात्रोपलक्षणत्वमयुक्तमित्याशङ्क्य द्वेधा समाधानमाह ॥ यद्यपीति ॥ एतन्न्यायेति ॥ अचेतनस्वभावत्वान्न भगवन्नियम्यत्वमित्यादि पूर्वपक्षन्याय-विषयाणामित्यर्थः । अनेन स्वभावस्यापीशाधीनत्वसाधकेनाधिकरणेनेत्यर्थः ॥ आधिदैविकेति ॥ अतीताधिकरणविषयेषूत्तराधिकरणविषयेषु चेत्यर्थः । एतेनाधि-दैविकादिव्यावृत्त्यर्थमेव तथोक्तिरित्युक्तं भवति । ननु पूर्वाधिकरणे लिङ्गस्य समन्वितत्वेन बुद्धौ विपरिवर्तमानलिङ्गत्यागे हेत्वभावात्तदेव समन्वेतव्यम् । न तु नामेत्याक्षिप्य हेतुमाह ॥ न चात्रापीति ॥ नामेति ॥ तथा च फलतः पादसङ्गतिर्भविष्यतीति भावः । अत्र किं सर्वभूतकारणत्वादिलिङ्गस्य समन्वयश्चोद्यते सिद्धान्त्यभिमतस्य वा । आद्य आह ॥ पूर्वत्रेति ॥ एकनामेति ॥ वैश्वानराधिकरणवदिति भावः ।

नन्वत्राप्याकाशनाम्नो बहुकृत्वश्श्रवणेन बहूनां समन्वयोऽस्तीति चेन्न । प्रवृत्ति-निमित्तभेदाभावेनैकसमन्वये सति पुनः श्रुतसमन्वये यत्नाधिक्याभावेन भिन्नप्रवृत्ति-निमित्तकनामबहुत्वस्य विवक्षितत्वेनात्र तदभावादिति तात्पर्यात् । न च वाच्यमेक-लिङ्गसमन्वयेनाप्यनेकलिङ्गानां नाम्नश्च समन्वयोऽर्थात्सिद्ध्यतीति लिङ्गमेव समन्वेतव्य-मिति । एकलिङ्गसमन्वयेन सजातीयविजातीयसमन्वयाक्षेपस्य गत्यन्तरे सति गौरवहत-त्वात् । न चान्यत्र निरूढनामसमन्वयस्य प्रथमं बुद्धावनारोहादन्यत्रानिरूढलिङ्गसमन्वयस्य प्रथमं बुद्धावनारोहादन्यत्रानिरूढलिङ्गसमन्वय एव वाच्य इति वाच्यम् । पूर्वत्र तादृशस्यापीन्द्रादिनाम्नस्समन्वयोक्त्याऽत्र बुद्धावारोहसम्भवादिति भावः । द्वितीये त्वाह ॥ अनन्तत्वादेरिति ॥ अन्यथा सन्दिग्धासिद्धत्वापातादिति भावः । उपलक्षणमेतत् । अन्यत्र प्रसिद्धाकाशादिश्रुतित्वादिरूपपूर्वपक्षन्यायस्य मुखतस्सूचनाभावाच्चेत्यपि ध्येयम् ।

नन्वेतत्समुद्रान्तस्स्थितत्वादेर्विष्णुलिङ्गत्वनिश्चयेऽपि अनन्तत्वादेस्तदनिश्चयादिति वक्ष्यमाणेन विरुध्यत इति चेन्न । वास्तवाभिप्रायेणात्र स्वारसिकसंशयानुदयोक्तेः । तत्राकाशश्रुत्यादिसाहचर्येणाहितसंशयोक्तेः । श्रुत्याऽऽहितसंशयोपादानेन लिङ्गसमन्वयो-क्त्याऽनुपजीव्यत्वेन श्रुतिसमन्वयस्यैव न्याय्यत्वादिति तात्पर्यादिति । अतो नामसमन्वय एव युक्तः । मुखतः पादसङ्गतेरपि सत्त्वादिति स्थितम् । एतेनाकाशनाम्न इत्यादिसङ्गति-टीका समर्थिता । पूर्वाधिकरणसङ्गतिमाह ॥ अनन्तरेति ॥ पूर्वसिद्धान्तस्योपरि तदनिवर्त्यां शङ्कां कृत्वा तदुपमर्दनपूर्वकं निरवकाशलिङ्गेन सावकाशश्रुतिबाधरूपन्याय एवेत्यर्थः । अनेन ‘‘कृत्वा त्वभ्यधिकाशङ्कां पूर्वमेवातिदिश्यते । तत्रातिदेशिकी प्रोक्ता’’ इति लक्षणं स्मारितं भवति । इयं च सङ्गतिः ‘‘चेष्टा हि’’ इत्याद्यनुव्याख्यानात्स्पष्टं प्रतीयत इति भावः ।

### **पाण्डुरङ्गि**

एतदधिकरणोपाधिमाह ॥ अत्राधिभूतेति ॥ विभक्त्यर्थेऽधीत्यव्ययम् । तथा च भूतेष्वित्यधिभूतम् । अधिभूतं गता अधिभूतगताः । भूतेषु वर्तमाना इत्यर्थ इति द्रष्टव्यम् । नन्वेवं सूत्रविरोध इत्यत आह ॥ भूतेष्विति ॥ ‘‘अत आकाशशब्दोक्त-स्तद्देवोऽत्र विनायकः’’ इत्यनुव्याख्यानोक्तावपि ‘‘महामानी’’ इत्यादि तत्रैवोक्तत्वात् ‘‘इन्द्रियेभ्यः परा ह्यर्थाः’’ इत्युक्तरीत्या भूतोत्पत्तिप्रसङ्गे तदुत्तमाभिमानिप्राधान्यक्रमेणो-त्पादकस्योत्पाद्यात् प्राधान्यक्रमेण च जडभूतस्य तदभिमानिनश्चात्राप्राधान्यं ज्ञेयम् ॥ अत एवेति ॥ सूत्रस्थाकाशशब्दस्यापि भूतगतपृथिव्यादिशब्दान्तरोपलक्षकत्वादेवेत्यर्थः । ननु तथाप्यस्मिन्नधिकरणे स्वभावप्रवृत्तिनिमित्तकानां शब्दानां समन्वयप्रतिपादनेनाधिभूतगतानां शब्दानामेव समन्वयाप्रतिपादनादुपसंहारस्थ ‘‘आधिभौतिकसर्वशब्दोपलक्षक’’ इत्यादि-टीकाऽनुपपन्नैवेत्यत आह ॥ यद्यपीति ॥ तथा च टीकायामाधिभौतिकोपलक्षकतोक्ति-रयुक्तेति शेषः ।

ननु पूर्वाधिकरणवदत्राप्यनन्तत्वलिङ्गसमन्वयः किं नोच्यत इत्याशङ्क्य निषेधति ॥ न चेति ॥ वैषम्येण परिहरति ॥ पूर्वत्रेति ॥ ननु पूर्वत्रान्तस्स्थत्वरूपलिङ्गसमन्वयेनेन्द्रा-द्यनेकनामसमन्वयसिद्धिवद् अत्राप्यनन्तत्वादिलिङ्गसमन्वयेन पृथिव्याद्यधिभूतगतसर्वगत-शब्दसमन्वयसिद्धेः सम्भवेन कथमेतदित्यत आह ॥ अनन्तत्वादेरिति ॥ अव्यवहित-पूर्वाधिकरणेन सङ्गतिमाह ॥ अनन्तरेति ॥

