+++
title = "०४ सुधारीत्या अधिकरणनिरूपणम्"

+++


## सुधायां तु ब्रह्मशब्दः ..

**सुधारीत्या अधिकरणनिरूपणम्**

## **तात्पर्यचन्द्रिका**

सुधायां तु ब्रह्मशब्दः किं प्रसिद्धजीवपर उतार्थान्तरपर इति सन्दिह्य अन्त्ये तस्यार्थस्य तद्वाचितायास् तत्र तात्पर्यस्य च कल्प्यत्वाद्गौरवम् । आद्ये तु लाघवम् । जीवस्याकल्प्यत्वात् । बृहजातिजीवेत्यभिधानाच्छक्तेरपि क्लृप्तत्वादबाधेन तात्पर्यस्यापि सिद्धत्वादिति पूर्वपक्षितम् । तत्रात्रेव तद्ब्रह्मेति वाक्य एव ब्रह्मशब्दस्य न विष्णुपरत्वमिति न विवक्षितम् । किन्तु सर्वत्र । अन्यथा सिद्धान्तिनं प्रत्यर्थादेः कल्प्यत्वोक्तिरयुक्ता स्यात् ।

तत्रत्यं ‘‘न हि ब्रह्मशब्दो गुणपूर्तिवाचीत्येतावता सर्वत्र तत्परो भवति’’ इति वाक्यं तु तत्पूर्वपक्षे क्वचिद्गुणपूर्तिवाचिताङ्गीकारेण न प्रवृत्तम् । किन्तु ब्रह्मशब्दो गुणपूर्तिवाची न वेत्येव सन्दिह्यतां किं तात्पर्यसन्देहेनेति शङ्कायां वाचकत्वे सिद्धेऽपि तात्पर्यासिद्ध्या विवक्षितार्थासिद्धेर्नेत्थं सन्देहः किन्तु तात्पर्यसन्देह एव दर्शनीय इति परिहर्तुम् । अत एवैतद्वाक्यसन्देहावसर एव कृतम् । ‘‘तद् ब्रह्मेत्ययं ब्रह्मशब्द’’ इति विशिष्यसंशयधर्मिनिर्देशस्तु पूर्वोक्तजिज्ञासाक्षेपेण सङ्गतिं दर्शयितुम् । न त्वत्रेव क्वचिद् ब्रह्मशब्दस्य विष्णुवाचित्वाङ्गीकारेण पूर्वपक्ष इति दर्शयितुम् । न च शक्त्यभावेऽपि लक्षणादिना तात्पर्यसम्भवात्सिद्धान्तिनं प्रति शक्तेः कल्प्य-त्वोक्तिरयुक्तेति वाच्यम् । लक्ष्येऽर्थे योगासम्भवेन तदधीनगुणपूर्त्यसिद्धेः सिद्धान्तिना लक्षणादेर्वक्तुमशक्यत्वात् । न चावयवशक्तेः क्लृप्तत्वेन कल्प्यत्वोक्त्ययुक्तिः । गुणपूर्तेरेवाभावेन तत्र बृहतेः शक्त्यक्लृप्तेरिति ।

### **प्रकाशिका**

एवं टीकातात्पर्यमुक्त्वा ‘‘टीकासु च यदस्पष्टम्’’ इति प्रतिज्ञा-मनुसरन् सुधातात्पर्यं प्रतीतानुपपत्तिनिरासेनानूद्याह ॥ सुधायां त्विति ॥ जीवपर इत्यनेन ‘‘प्रसिद्धार्थपरः’’ इत्यत्रार्थशब्दो जीवमात्रार्थ इत्युक्तं भवति । शक्तावभिधानादिति हेतुः । एवमनूदितस्य पूर्वपक्षस्याशयमाह ॥ तत्रेति ॥ सुधायामित्यर्थः । अत्रेव टीकायामिवेत्यर्थः ॥ सर्वत्रेति ॥ विष्णुपरत्वं नेति विवक्षितमित्यन्वयः । किमर्थमेवमित्यतोऽनुपपत्तिं स्वयमेवाह ॥ अन्यथेति ॥ यद्येवं तर्हि ‘‘न हि ब्रह्मशब्द’’ इत्यादिवाक्यमयुक्तम् । तत्र गुणपूर्तिवाचितया क्वचिद्विष्णुपरत्वमङ्गीकृत्य जिज्ञासावाक्य एव तदाक्षिप्यत इति प्रतीतेः । अत आह ॥ तत्रत्यं सुधागतमिति । वाक्यं त्वित्यन्वयः ।

तत्रैवं वाक्यक्रमः । ‘‘तत्र सन्देहः । तद् ब्रह्मेत्ययं ब्रह्मशब्दः किं प्रसिद्धार्थपर उतार्थान्तरपर इति । न हि ब्रह्मशब्दो गुणपूर्तिवाचीत्येतावता सर्वत्र तत्परो भवति । शक्तितात्पर्ययोरन्यत्रापि सत्त्वात्’’ इति ॥ न वेति ॥ अर्थान्तरवाची वेत्यर्थः ॥ विवक्षितेति ॥ पूर्वपक्षे विवक्षितस्य जीवरूपार्थस्य सिद्धान्ते विवक्षितस्य ब्रह्मरूपार्थस्या-सिद्धेरित्यर्थः । परिहर्तुं प्रवृत्तमित्यन्वयः ।

अत एव उक्ततात्पर्यकत्वादेवेत्यर्थः । नन्वेवं ‘‘गुणपूर्तिवाचीत्येतावता तत्परो भवति’’ इत्येतावतैव पूर्तौ ‘‘सर्वत्र’’ इति व्यर्थमिति चेद्वाचकत्वेन क्वचिद्वाच्ये तात्पर्य-प्रसिद्धावपि सर्वत्र वाच्ये वाचकस्य तात्पर्यावश्यकत्वाभावेन प्रकृते ब्रह्मशब्दस्य पूर्वपक्ष्या-द्यभिप्रेतार्थवाचकत्वसिद्धावपि तात्पर्यासिद्ध्या तात्पर्यसन्देहस्यैव दर्शनीयत्वादित्याशयात् ॥ अत्रेवेति ॥ टीकायामिवेत्यर्थः । अतः सर्वत्र ब्रह्मपदस्य विष्णुपरत्वाक्षेपेणैव पूर्वपक्ष इति स्थितम् । तत्रानूदिते पूर्वपक्षेऽनुपपत्तिमाशङ्क्याह ॥ न चेति ॥ सत्यं लक्षणयापि तात्पर्यं भवतीति तथापि सिद्धान्तिना तथाङ्गीकर्तुमशक्यत्वादेवमुक्तमित्यर्थः ॥ गुणपूर्ते-रिति ॥ अर्थे सति तत्र शक्तिः शब्दस्य गुणपूर्तिरूपार्थेऽसम्भावनयाऽसति कथं तत्र शक्तिरित्यर्थः ।

### **चन्द्रिकाबिन्दु**

अन्यथेति ॥ क्वचिद्विष्णोर्ब्रह्मशब्दवाच्यत्वाङ्गीकारे इत्यर्थः । अवयवशक्तेर्व्यक्तत्वेन न कल्प्यत्वोक्त्ययुक्तिर् इत्याशङ्क्य निराकरोति ॥ न चेति ॥ गुणपूर्तेरेवेति ॥ अर्थस्यैवाभावे का चावयवशक्तिरिति भावः ।

### **पाण्डुरङ्गि**

सुधायाः पूर्वोत्तरविरोधमाशङ्क्य परिहरति ॥ सुधायामिति ॥ अन्त्ये अर्थान्तरपरत्वे । तस्य अर्थान्तरस्य । तत्र सुधायाम् । अत्रेव टीकायामिव । नन्वेवं सुधाभिप्रायो वर्णयितुं न शक्यते । तथात्वे ‘‘न हि ब्रह्मशब्दो गुणपूर्तिवाचीत्येतावता’’ इत्याद्युत्तर ग्रन्थविरोधापत्तेः । तदनुसारेण क्वचिद् ब्रह्मशब्दस्य विष्णुपरत्वेऽपि जिज्ञासावाक्ये ब्रह्मशब्दस्य जीवपरत्वमित्येव सुधाभिप्रायप्रतीतेरित्यतस्तदन्यथासिद्ध-मित्याह ॥ तत्रत्यमिति ॥ ब्रह्मशब्दस्य क्वचिदपि विष्ण्वर्थकत्वं नास्तीति सुधाभिप्रायवर्णने बाधकान्तरमपि परिहरति ॥ तद् ब्रह्मेति ॥

------------------------------------------------------------------------

सिद्धान्तस्तु

## **तात्पर्यचन्द्रिका**

सिद्धान्तस्तु —

यन्न दुःखेन सम्भिन्नं न च ग्रस्तमनन्तरम् ।

अभिलाषोपनीतं च सुखं स्वर्गपदास्पदम् ॥ इति ।

श्रुतेः स्वर्गशब्दस्य चन्दनादिरूपप्रसिद्धार्थत्यागेनाप्रसिद्धार्थपरत्ववद् ब्रह्मशब्द-स्यापि ‘‘यतो वै’’ इत्यादिवाक्यशेषात्प्रसिद्धार्थत्यागेनालौकिकार्थपरत्वोपपत्तिरिति । यद्वाऽलौकिकविशेष्यपरत्वे गौरवात्प्रसिद्धविशेष्यपरत्वे तु लाघवात्तदनुसारेण जीवेषु सम्भवद्गुणपूर्तिरेव प्रवृत्तिनिमित्तं न तु सिद्धान्त्यभिप्रेतगुणपूर्तौ तात्पर्यमिति प्राप्ते कारणत्वेनैव बाधकेनालौकिकविशेष्यपरत्वं ततश्च सङ्कोचकाभावात्सर्वगुणपूर्तिरेव निमित्तमिति सिद्धान्त इति सुधाभिप्रायः । अत एव न्यायविवरणे अत्रोक्तं सुधोक्तं चाधिकरणशरीरमभिप्रेत्य ‘‘न जीव एवायं ब्रह्मशब्दः । यतो वा इमानि भूतानि जायन्त इत्यादिना जन्मादिकारणत्वस्यैव ब्रह्मलक्षणत्वोक्तेः’’ इत्युक्तम् ।

### **प्रकाशिका**

एवं पूर्वपक्षाशयोक्त्याऽनुपपत्तिं निरस्य दृष्टान्तोक्तिपूर्वं सिद्धान्ताशयमाह ॥ सिद्धान्तस्त्विति ॥ वाक्यशेषादिति ॥ जीवेऽसम्भावितकारणत्वबोधकादिति भावः । अलौकिकार्थो विष्णुरिति हृदयम् । पूर्वं ब्रह्मशब्दस्य गुणपूर्तिवाचित्वमेव नेत्याशयेन सुधा प्रवृत्तेत्युक्तम् अधुना गुणपूर्तिवाचित्वमुपेत्य प्रवृत्तेत्याह ॥ यद्वेति ॥ अत एवेति ॥ सामान्यतः प्रवृत्तस्य न्यायविवरणस्याभिप्रायद्वयसम्भवात्तद्वर्णनमुभयत्र कृतमिति भावः ।

### **चन्द्रिकाबिन्दु**

सङ्कोचकाभावादिति ॥ प्रसिद्धजीवपरत्वे हि बृहधात्वर्थस्य यत्किञ्चिद्गुणपूर्तिपरत्वेन सङ्कोचः स्यादिति भावः । उपपत्तिरिति सुधायां सिद्धान्त इति पूर्वेण सम्बन्धः । प्रकारान्तरेण सुधापूर्वपक्षसिद्धान्ताभिप्रायमाह ॥ यद्वेति ॥ एतदनन्तरं सङ्कोचाभावादिति भावः ।

### **पाण्डुरङ्गि**

सिद्धान्तसुधां दृष्टान्तेनोपपादयति ॥ सिद्धान्तस्त्विति ॥ ननु ब्रह्मशब्दस्यार्थान्तरं कल्प्यमित्युक्तमयुक्तम् । तस्य जगत्कारणं किञ्चिदस्तीत्याविपाल-गोपालमनुभवसिद्धत्वात् । तथा च तदर्थत्वे सुधाभिप्रायवर्णनमयुक्तमित्यस्वरसादाह ॥ यद्वेति ॥ सङ्कोचाभावादिति ॥ अलौकिकविशेष्यपरत्वे गौरवरूपसङ्कोचाभावादित्यर्थः । ननु ‘अथ कस्मादुच्यते ब्रह्मेति बृहन्तो ह्यस्मिन् गुणाः’ इति श्रुत्या गुणपूर्तेः प्रमितत्वात्कथं गुणपूर्तेरेवाभावेनेत्युक्तमित्यत आह ॥ सम्भवद्गुणपूर्तिरेवेति ॥

