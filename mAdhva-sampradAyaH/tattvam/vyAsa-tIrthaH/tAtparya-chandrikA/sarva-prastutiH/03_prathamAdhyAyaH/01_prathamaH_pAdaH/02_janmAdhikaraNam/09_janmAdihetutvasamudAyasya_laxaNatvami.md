+++
title = "०९ जन्मादिहेतुत्वसमुदायस्य लक्षणत्वमिति मतपरीक्षा"

+++


## केचित्तु ‘‘यतो वै’’ इत्यादिश्रुतौ..

**जन्मादिहेतुत्वसमुदायस्य लक्षणत्वमिति मतपरीक्षा**

## **तात्पर्यचन्द्रिका**

केचित्तु ‘‘यतो वै’’ इत्यादिश्रुतौ प्रतिवाक्यं ‘‘तद् ब्रह्म’’ इत्यनुक्तेरनेक-लक्षणवैयर्थ्याच्च जन्मादिहेतुत्वसमुदाय एकं लक्षणम् । अत एव सूत्रे ‘‘जन्मादि’’ इत्येकवचनमित्याहुः । तन्न । व्यावर्त्याभावात् । न हि सर्वजगज्जन्मकारणं स्थित्याद्यकारणं च किञ्चिदस्ति । ननु जन्मादिहेतुत्वं निरतिशयबृहत्त्वस्योपलक्षकम् । न च तदुपलक्षणमेकेनैव युक्तम् । जन्ममात्रोक्तौ स्थित्याद्युपयोगिज्ञानाद्यभावेन निरतिशयबृहत्त्वासिद्धेः । अतः समुदायोक्तिरिति चेन्न । त्रितयोक्तावपि मोचकत्वोपयोगिशक्त्याद्यलाभात् । उपलक्षणस्योपलक्ष्योपपादकत्वानियमाच्च । उक्तशङ्कानिरासार्थमेवानेकलक्षणोक्तिसम्भवाच्च । प्रतिवाक्यं तद् ब्रह्मेत्यनुक्तिस्तु ब्रह्मव्यक्तिभेदशङ्कानिरासार्थमिति त्वयापि स्वीकृतम् । अन्यथा सत्यज्ञानादिवाक्येऽपि प्रतिपदं ब्रह्मपदाश्रवणान्निरुपाधिकसत्तायोगित्वनित्यासङ्कुचितज्ञानत्वापरिच्छिन्न-गुणत्वरूपाणां सत्यत्वज्ञानत्वानन्तत्वात्मकानां स्वरूपलक्षणानामपि प्रत्येकं लक्षणत्वं न स्यात् । सौत्रैकवचनादपि न समुदायस्य लक्षणता । यत्र सास्नादयः सा गौः ‘‘हलोऽनन्तराः संयोगः’’ इत्यादौ बहुवचनेऽपि समुदाये लक्षणत्व-संयोगसंज्ञादेः, यस्य छत्रादिकं स राजा ‘‘अजाद्यतष्टाप्’’ इत्यादावेकवचनत्वेऽपि प्रत्येकं लक्षणत्वादेर्दर्शनाच्च । ‘‘गर्गाः शतं दण्ड्यन्ताम्’’ इत्यादौ समुदाय इव ‘‘विप्रा भोज्यन्ताम्’’ इत्यादौ प्रत्येकमपि वाक्यसमाप्तेर्दर्शनाच्च । तस्माज्जन्मादि-हेतुत्वं प्रत्येकं लक्षणमिति ।

### **प्रकाशिका**

‘‘सृष्टिस्स्थितिश्च संहारो नियतिर्ज्ञानमावृतिः’’ इत्यनुव्याख्याने असमासनिर्देशेन सूचितं जन्मादीनां प्रत्येकलक्षणत्वं साधयितुं परोक्तं निराह ॥ केचि-त्त्विति ॥ व्यावर्त्याभावादिति ॥ अत एव त्वद्भाष्ये ‘‘जगद्वाचित्वात्’’ इत्यत्र ‘‘यस्य चैतत्कर्म स वेदितव्यः’’ इति वेद्यस्य ब्रह्मत्वे साध्ये जगज्जनकत्वस्य, ‘‘अक्षर-मम्बरान्तधृतेः’’ इत्यत्राक्षरस्य ब्रह्मत्वेऽम्बरान्तधारकत्वरूपस्थितिहेतुत्वस्य, ‘‘अत्ता चराचरे’’त्यत्रादनकर्तुर्ब्रह्मत्वे संहर्तृत्वस्य हेतुत्वेनोपन्यास इति भावः । एवमपि पूर्णत्वा-सिद्धिरित्याह ॥ त्रितयेति ॥ स्वीकृतमिति ॥ ब्रह्मशब्दैक्याद् ब्रह्मैक्यमिति वदता स्वीकृतमित्यर्थः । सत्यज्ञानादिशब्दार्थानामतिव्याप्तिशून्यत्वात्पृथग्लक्षणत्वमिति ज्ञापनाय तद्भाष्योक्तमेव तेषां स्वरूपमनुवदति ॥ निरुपाधिकेति ॥ एवंविधसत्यत्वं नामान्तर-भजनार्हावस्थान्तरयोगित्वेन निरुपाधिकसत्त्वरहितयोर्जीवजडयोर्नास्तीति भावः ।

नित्येति ॥ अनेन ज्ञानशून्यस्य जडस्य, सङ्कुचितज्ञानस्य संसारिणः, कदाचिद-सङ्कुचितज्ञानस्य मुक्तस्य च व्यवच्छेदान्नातिव्याप्तिरस्येति भावः ॥ अपरिच्छिन्नेति ॥ अनेनाल्पगुणाः सर्वे व्यावृत्ता इति भावः । तत्र प्रत्येकं ब्रह्मपदावृत्ताविहापि तद् ब्रह्मेत्यस्यावृत्तिरस्तु । आवृत्तौ ब्रह्मानेकत्वशङ्का तत्रापि तुल्येति । यदपि जन्मादीत्येक-वचनादेकलक्षणत्वधीरिति तदप्यन्वयव्यतिरेकव्यभिचारान्नेत्याह ॥ सौत्रेति ॥ विशेषणत्वे व्यतिरेकव्यभिचारोक्तिर् यत्रेति । उपलक्षणत्वे तदुक्तिर् हलोऽनन्तरा इति । यद्वा लौकिकवैदिकव्यभिचारस्थले एते । एवमग्रेऽपि ज्ञेयम् । ‘‘हलः’’ इत्यत्र ‘‘उभे अभ्यस्तम्’’ इत्यादौ चैकवचनान्तत्वाभावेऽपि ‘ग्लानं ददते’ इत्यादौ संयोगाभ्यस्तसंज्ञे प्रति समुदायस्यैव संज्ञित्वं दृष्टम् । अन्यथा प्रत्येकं संज्ञित्वे ‘निर्यातम्’ इत्यादावपि धातुयकारस्य संयोगसंज्ञाप्रसङ्गेन ‘‘संयोगादेरातो धातोर्यण्वत’’ इति निष्ठानत्वं स्यात् । विस्तृतं चैतन्महाभाष्य इति भावः ।

सत्यप्येकवचने एकलक्षणत्वाभावादन्वयव्यभिचार इति भावेनाह ॥ यस्येति ॥ छत्रचामरादेः प्रत्येकं लक्षणत्वं तथा ‘‘अजाद्यत’’ इत्यत्र टाप्प्रत्ययविधिं प्रत्यजादिगण-स्याकारान्तस्य च । ‘‘अजा एडका’’ इत्यादौ ‘‘सर्वा’ इत्यादौ च प्रत्येकं निमित्तत्वं दृष्टम् । अन्यथा ‘‘यस्य छत्रादयः स राजा’’ इति ‘अजाद्यद्भ्यष्टापि’ति निर्देशः स्यादित्यर्थः । आदिपदेन ‘‘ओङ्गुणः’’ इत्यादौ प्रत्येकं सञ्ज्ञादर्शनादिति ग्राह्यम् । ननु सास्नादौ प्रत्येकमतिव्याप्तेर्बाधकात्समुदाये लक्षणत्वं, तथा संयोगसंज्ञापि ‘‘निर्यातम्’’ इत्यादावतिप्रसङ्गादन्वर्थसञ्ज्ञाविज्ञानाच्च समुदाये वर्तते । उक्तं च वृद्धिसूत्रकैयटे ‘‘संयोगसंज्ञा त्वन्वर्थत्वात्समुदाये प्रवर्तते’’ इति । तथा प्रत्येकमभ्यस्तसञ्ज्ञायां (न्य)ने निजानीत्यत्र ‘‘अभ्यस्तानामादिः’’ इति प्रत्येकमाद्युदात्तत्वप्रसङ्गबाधकादुभेग्रहणबलाच्च समुदाये प्रवर्तते छत्रादिकमतिव्याप्त्यादिशून्यत्वात्प्रत्येकमेव लक्षणम् ‘‘अजाद्यतः’’ इत्यत्र सर्वेत्यादौ लक्ष्ये अकारान्तादपि टाप्प्रत्ययदर्शनाद् अजादेरकारान्तत्वाव्यभिचारेण तद्विशेषणत्वायोगाच्च प्रत्येकं निमित्तत्वम् । न च १बाधकायत्तो व्यभिचारो दोषावहः । उक्तं चाचार्यैः ‘‘व्यभिचार्यपवादेन मानमेव भविष्यति’’ इति चेत्तर्हीहापि व्यावर्त्याभावाद् बाधकात्प्रत्येकमेव लक्षणमस्तु । अत एव त्वयापि ‘‘जगद्वाचित्वात्’’ इत्यादौ प्रत्येकमेव हेतूकृतमिति भावः । ननु गर्गाः शतं दण्ड्यंतामित्यत्रापराधकर्तृषु गर्गेषु शतनिष्कदण्डनं न प्रत्येकं किन्तु समुदाये दृष्टम् । अत एव–

प्रधानकर्मण्याख्येये लादीनाहुर्द्विकर्मणाम् ।

अप्रधाने दुहादीनां ण्यंते कर्तुश्च कर्मणः ॥

इति वचनाद्गर्गाणामप्राधान्येन दण्ड्यन्तामिति लकाराभिहितत्वात्प्रथमा । शतस्य च प्राधान्यादनभिहितत्वेन द्वितीया । विवृतं चैतद्वृद्धिसूत्रादौ तत्र तत्र महाभाष्ये ‘‘समुदाये वाक्यपरिसमाप्तिः । तद्यथा गर्गाः शतं दण्ड्यन्तामिति । अर्थिनश्च राजानो हिरण्येन भवन्ति । न च प्रत्येकं दण्डयन्ति’’ इति । तथा च तद्वदिहापि समुदाये लक्षणत्वमित्यत आह ॥ गर्गा इति ॥ अत्र वाक्यशब्दः प्रयोजकव्यापाररूपवाक्यार्थोक्तिद्वारा तत्फलभूत-प्रयोज्यव्यापाररूपभोजनलक्षकः । तथा च वाक्यार्थफलस्य भोजनस्यान्नादनादिरूपत्वेन तृप्तिफलत्वेन च प्रतिविप्रं परिसमाप्तिदर्शनादित्यर्थः । उक्तं च कैयटे ‘‘वाक्यशब्देन वाक्यार्थफलमुच्यते’’ इत्यादि । समुदायलक्षणत्वस्यैकवचनेनाज्ञापितत्वादयुक्तत्वाच्च प्रत्येकलक्षणत्वं न्याय्यमित्युपसंहरति ॥ तस्मादिति ॥

### **चन्द्रिकाबिन्दु**

जन्मादीति ॥ जन्मस्थितिलयकारणत्वसमुदितं लक्षणमिति भावः । अत एवेति ॥ समुदायलक्षणस्य विवक्षितत्वादेव जन्मादीनीति वदेदिति भावः । स्थित्यादीति ॥ स्थित्यादौ उपयोगि यज्ज्ञानं तदभावेनेत्यर्थः । उपलक्षणस्येति ॥ उपलक्षणस्य उपलक्ष्यस्य ज्ञापकत्वं न तूत्पादकत्वं, तथा च न बृहत्त्वोपपादकत्व-मुपलक्षणस्येति भावः । उक्तशङ्केति ॥ निरतिशयबहुत्वाभावशङ्केत्यर्थः । अथवा स्थितिपक्षे हेतुरन्यः स्यादित्यादिपूर्वोक्तशङ्कानिरासार्थमित्यर्थः । प्रतिवाक्यमिति ॥ यतो वै इति श्रुताविति शेषः । ननु वाक्ये समुदायपरिसमाप्तिरेव युक्ता । गर्गाश्शतमिति वाक्ये तथा दर्शनादित्यत आह । गर्गा इति ॥

### **पाण्डुरङ्गि**

किञ्चिदस्तीति ॥ येन तद्व्यावर्त्यं स्यादिति भावः ॥ उपलक्षकमिति ॥ ज्ञापकमित्यर्थः ॥ त्रितयोक्तावपीति ॥ तथा च निरतिशयबृहत्त्वासिद्धिस्तदवस्थेति भावः ॥ उपलक्षणस्येति ॥ उपलक्षणस्य काकादेर्गृहोपपादकत्वाभावात् । तेन विना-नुपपद्यमानस्यैव तदुपपादकत्वादिति भावः ॥ उक्तशङ्केति ॥ त्रितयहेतुत्वोक्तावपि निरतिशयमहत्त्वासिद्धिरिति शङ्कानिरासार्थमेवानेकलक्षणोपादानमिति भावः । ननु तर्हि प्रतिवाक्यं तद् ब्रह्मेत्यनुक्तिः किमर्थमित्यत आह ॥ प्रतिवाक्यमिति ॥ ननु तर्हि सूत्रे एकवचनं न घटत इत्यत आह ॥ सौत्रैकवचनादपीति ॥ ननु गर्गाः शतं दण्ड्यन्तामित्यादौ दर्शनादेव समुदाये वाक्यपरिसमाप्तिः । एकवचनं तु न तद्धेतुत्वेनोच्यते येन व्यभिचारः स्यादित्यत आह ॥ गर्गा इति ॥

