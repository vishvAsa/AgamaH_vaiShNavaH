+++
title = "११ सत्यज्ञानत्वादिलक्षणवज् जन्मादिकारणत्वलक्षणमपि स्वेतरसर्वव्यावर्तकमिति निरूपणम्"

+++


## केचित्तु यतो वेत्यादिवाक्येन..

**सत्यज्ञानत्वादिलक्षणवज् जन्मादिकारणत्वलक्षणमपि **

**स्वेतरसर्वव्यावर्तकमिति निरूपणम्**

## **तात्पर्यचन्द्रिका**

केचित्तु यतो वेत्यादिवाक्येन प्रतिपन्नजन्मादिकारणत्वस्य ब्रह्मणः सकलेतर-व्यावृत्तं स्वरूपं सत्यज्ञानादिवाक्येनाभिधीयते । न च कारणत्वेनैव लक्षणेन स्वेतर-सर्वव्यावृत्तिसिद्धेः किं सत्यादिवाक्येनेति शङ्क्यम् । यथा हि घटस्य संस्थानविशेषा-दिना स्वेतरसर्वव्यावृत्तत्वेऽपि गन्धवत्त्वात्पृथिवीजातीयत्वम् । एवं ब्रह्मणो जगत्कारणत्वेन स्वेतरव्यावृत्तत्वेऽपि जीवजडजातीयत्वमिति शङ्कायां यथाऽबादे-र्गन्धाभावादपृथिवीत्वं तथा ब्रह्मणोऽपि सोपाधिकसत्त्वादेरभावान्न जीवजड-जातीयत्वमिति दर्शयितुं निरुपाधिकसत्यत्वादिलक्षणोक्तेरित्याहुः ।

तन्न । संस्थानविशेषो हि घटं पटादिभ्य एव व्यावर्तयति । न तु पृथिवीमात्रात् । घटस्यापि पृथिवीत्वात् । एवं च संस्थानादिकं येभ्यः पटादिभ्यो व्यावर्तयति तद्विजातीयत्वमपि तेनैव सिद्धम् । अबादेरपि पृथिवीमात्र-व्यावर्तकाप्त्वादियोगादेव हि पृथिवीवैजात्यम् । यस्मात्तु पृथिवीजातीयात्संस्थानादिना वैजात्यं न सिद्ध्यति तस्माद्व्यावर्तकत्वमपि संस्थानादेर्नास्ति । प्रकृते तु कारणत्वं जीवादिभ्यो ब्रह्म व्यावर्तयतीति कथं तेनाकारेणैभ्यो जीवादिभ्यो वैजात्यं तदन्तर्भावायोग्यत्वादिरूपं न सिध्द्येत् । तदनिष्ठजातियोगित्वं तु सत्यज्ञानत्वादिना लक्षणान्तरेणापि न सिध्यति । कारणत्ववन्निरुपाधिकसत्यत्वादेरप्यजातिरूपत्वात् । तस्मात्सत्यज्ञानत्वादिवत् कारणत्वमपि स्वेतरसर्वव्यावर्तकमिति । तदेतदभिप्रेत्योक्त-मनुव्याख्याने

अस्योद्भवादिहेतुत्वं साक्षादेव स्वलक्षणम् ।

कृष्णध्यानच्छलेनैव स्वयं भागवतेऽब्रवीत् ॥ इति ।

टीकाक्षरार्थस्तु । ‘‘भेदकाभावेन जिज्ञास्यता न सम्भवतीति’’ इत्यत्रत्यस्येति-शब्दस्येति श्रुत्यादिसङ्गतिरिति पूर्वेणान्वयः । एवमुत्तरत्रापि द्रष्टव्यम् ॥ पर्यवर्तयदिति ॥ विप परिवर्तने इति धातोरिति भावः ॥ पञ्चाशन्मरुत इति ॥ एकोनपञ्चाशन्मरुतां मुख्यवायुना सह पञ्चाशत्त्वादिति भावः ॥ एकादशादित्या इति ॥ आदित्यानां द्वादशत्वेऽपि विष्णुव्यतिरिक्तानां नियम्यानामेका-दशत्वादियमुक्तिः ।

तत्वप्रदीपे तु —

आदित्या वसवो रुद्रा मरुतश्चाश्विनावपि ।

बृहस्पतिश्च कामश्च (मनु)मुनिर्दक्षो विनायकः ।

भृगुश्चैवानिरुद्धश्च धर्मो निर्ऋतिरेव च ।

कुबेरसहिता देवा नवतिः सम्प्रकीर्तिताः ।

अनन्तो गरुडो वायुश्चत्वारो ब्रह्मणा सह ।

इति वचनानुसारेणेयं श्रुतिः प्रकारान्तरेण व्याख्याता । सृष्टिस्थितीत्यादि-भाष्यप्रयोजकव्यापारवाचिना सृष्ट्यादिशब्देन प्रयोज्यव्यापारो जन्मादिर्लक्ष्यते । लक्षणाप्रयोजनं ब्रह्मणः स्रष्टृत्वादिकमेव न तूपादानत्वमिति प्रदर्शनम् ॥

### **प्रकाशिका**

यदुक्तं लक्षणमात्रं सजातीयविजातीयभेदकमिति तत्र सत्यत्वादिकमेव तथा न कारणत्वमिति यच्छ्रीभाष्यमतं तदनूद्य निरस्यति ॥ केचित्त्विति ॥ तन्मते सत्यत्वादिस्वरूपं प्रागेवोक्तम् । यथाभाष्यमनूद्य तत्र चोद्यपरिहारौ श्रुतप्रकाशोक्तावनुवदति ॥ न चेति ॥ कारणत्वेनेतरव्यावृत्तावपि नेतरवैजात्यं सिद्ध्यति । तत्तु सत्यत्वादिनैवेति फलितार्थः । तत्र कारणत्वेनैवेतरव्यावृत्तिवद्वैजात्यमपि सिद्ध्यतीति वक्तुं दृष्टान्तद्वयस्या-प्युपपादनं विषममित्याह ॥ संस्थानेति ॥ योगादेवेति ॥ न तु गन्धाभावादित्यर्थः । यद्यतो व्यावर्तकं तत्ततो वैजात्यापादकमित्येतत्संस्थानविशेषे प्रदर्श्य यद्यतो वैजात्या-सम्पादकं तत्ततो व्यावर्तकमपि नेत्येतदपि तत्रैव व्युत्पादयति ॥ यस्मात्त्विति ॥ अनेन पराभिमतार्थे दृष्टान्तखण्डनव्याजेन, यद्यतो व्यावर्तकं तत्ततो वैजात्यकरमिति स्वाभिमत-व्याप्तिं दृष्टान्तस्थतयोपपाद्य, दार्ष्टान्तिके योजयति ॥ प्रकृते त्विति ॥ तदेतदिति ॥ मतद्वयनिराकरणमपीत्यर्थः । अस्येति ॥ अस्य सर्वस्यापि विश्वस्योद्भवादिहेतुत्वं ब्रह्मणः स्वलक्षणमेवेति सूत्रकारो भागवते दशमस्कन्धेऽष्टसप्ततितमेऽध्याये ‘‘यत्तत्परं ज्योति-रनन्यमद्वयम्’’ इत्यादिना स्पष्टमेव कृष्णध्यानव्याजेनाब्रवीदित्यर्थः । इतिशब्दस्यान्वया-प्रतीतेराह ॥ भेदकेति ॥ उत्तरत्रेति ॥ अधिकरणांतरेपीत्यर्थः । अवीविपदित्येतत्पर्य-वर्तयदिति व्याख्यातम् । तत्राप्रसिद्धेस् तत्वप्रदीपोक्तं धातुं पठति ॥ विप परिवर्तन इति ॥ विप इत्यस्माद्धातोर्णिचि ‘‘णिश्रिद्रुस्रुभ्यः’’ इति चङि‘‘चङि’’ इति द्विर्वचने ‘‘दीर्घो लघोः’’ इत्यभ्यासदीर्घत्वे अडागमादौ च सति रूपमित्यर्थः । एकोनपञ्चाशत्त्वप्रसिद्धेः कथं पञ्चाशत्त्वमित्यत आह ॥ एकोनेति ॥ चतुर्भिः साकमिति श्रुतेरर्थान्तरमपि बोध्यमिति भावेनाह ॥ तत्वप्रदीपे त्विति ॥ भगवन्निष्ठव्यापारस्यान्याधीनत्वप्रतीतेराह ॥ सृष्टीति ॥

### **चन्द्रिकाबिन्दु**

तत्वजिज्ञासुं प्रति तथा कथनं नानुचितमित्यत आह । न चेति ॥ एवं ब्रह्मण इति ॥ जगत्कारणत्वेन स्वेतरसकलव्यावृत्त्यसिद्धावपि जीवजडवैजात्यं न सिध्द्यति । यथा घटे संस्थानविशेषादिना पटव्यावृत्तौ सिद्धायामपि पटवैजात्यं न सिध्द्यतीति भावः । तदनिष्ठेति ॥ जीवजडनिष्ठजातियोगित्वरूपवैजात्यमित्यर्थः । अस्योद्भवादीति ॥ अयं श्लोकः केचित्पक्षात्प्रागेव पठनीयस् तथापि जगत्कारणत्वं जीवजडवैजात्यापादकं न भवतीति वदतापि त्वया तटस्थलक्षणसाम्यमङ्गीकृतमेवेति तदनन्तरं पठितः । ‘चतुर्भिः साकं नवतिम्’ इत्यत्र चतुरुत्तरनवतिभेदानित्यभिप्रेत्य चतुरुत्तरनवतिदेवा उक्तास्तत्वप्रदीपे इति दर्शयति । तत्वेति ॥ मरुतश्चेति ॥ एकोनपञ्चाशन्मरुत एव ग्राह्याः । अश्विनौ द्वावप्येककोटिः । एवं च चतुरुत्तरनवति-सङ्ख्याका देवा लभ्यन्ते । ननु सृष्ट्यादिः सर्जनादिः । तथा चायं परमात्मनिष्ठो व्यापार एव न जगन्निष्ठ इत्यत आह । सृष्टिस्थितीत्यादीति ॥

### **पाण्डुरङ्गि**

ननु यद्व्यावर्तकं तदेव वैजात्यसम्पादकमित्यनुपपन्नम् । व्याप्त्यभावात् । अबादिगतसंस्थानविशेषस्य पृथिव्यादिव्यावर्तकत्वेऽपि तद्वैजात्यसम्पादकत्वाभावादित्यत आह ॥ अबादेरपीति ॥ तथा च अप्त्वादिजातेरेव व्यावर्तकत्वात्तस्या एव सिद्धिं प्रत्यपि प्रयोजकत्वसम्भवात्संस्थानविशेषस्य व्यावर्तकत्वान्न व्यभिचार इति यद्व्यावर्तकं तद्वैजात्य-सम्पादकं भवत्येव यद्वैजात्यसम्पादकं न, तद्व्यावर्तकमपि न भवतीति भावः । एतेन यथाहि घटस्य संस्थानविशेषादिना स्वेतरव्यावृत्तत्वेऽपि गन्धवत्त्वात्पृथिवीजातीयत्वमिति दृष्टान्तकथनमपि निरस्तम् । येनैव संस्थानविशेषेण घटस्य स्वेतरव्यावृत्तिसिद्धिस्तेनैव तद्वैजात्यस्य निषिद्धत्वात् । यदुक्तं सत्यज्ञानादिरूपाधिकलक्षणेन जीवादिवैजात्यं सिध्यतीति, तत्र वैजात्यं नाम तदन्तर्भावायोग्यत्वं वा तदनिष्ठजातियोगित्वं वा । आद्यं दूषयति ॥ प्रकृते त्विति ॥ द्वितीयं दूषयति ॥ तदनिष्ठजातियोगित्वं त्विति ॥ ननु सत्यज्ञानादिलक्षणकथनेन तदनिष्ठसत्यत्वादिजातियोगित्वं सिद्ध्यतीत्यत आह ॥ कारणत्वादिवदिति ॥ धातोर् धातुव्याख्यानादित्यर्थः ॥ तत्वप्रदीपे त्विति ॥ अत्र यद्यपि द्विनवतिसङ्ख्याका देवाः प्रतीयन्ते तथापि ‘अनन्तो गरुडो वायुः’’ इति वायोः पृथग्ग्रहणेन मरुत्सु वायुपरित्यागेनाश्विनोरेकत्वविवक्षया च नवतित्वं द्रष्टव्यम् । अथवा मुनिरित्यपि बहुपाठदर्शनाद्दक्षविशेषणत्वेन मनुपरित्यागेनेत्यप्याहुः ॥

**॥ जन्माधिकरणं सम्पूर्णम् ॥ २ ॥**

