+++
title = "०६ जीवमुख्यप्राणादिलिङ्गानां विष्णुपरत्वसमर्थनेन सिद्धान्तनिरूपणम्"

+++


## सिद्धान्तस्तु

**जीवमुख्यप्राणादिलिङ्गानां विष्णुपरत्वसमर्थनेन सिद्धान्तनिरूपणम्**

## **तात्पर्यचन्द्रिका**

॥ सिद्धान्तस्तु ॥ ‘‘तं देवाः प्राणयन्त’’ इति देवोपदेश्यत्वं ‘‘तं भूतिरिति देवा उपासाञ्चक्रिरे’’ इति भूतित्वेन देवोपास्यत्वं ‘‘सर्वे वेदाः’’ इति सर्ववेदप्रतिपाद्यत्वं ‘‘प्राणो ह्येष य एष तपति’’ इति सूर्यमण्डलस्थत्वं ‘‘प्राणस्त्वं प्राणः सर्वाणि भूतानि’’ इति सर्वान्तर्यामित्वं ‘‘सर्वाणि भूतान्यापिपीलिकाभ्यः प्राणेन बृहत्या विष्टब्धानि’’ इति सर्वव्यापित्वमित्यादीनि प्राणे श्रूयन्ते । तानि च ‘‘विष्णुमेवा-नयन्देवाः’’ इत्यादिभाष्योक्तस्मृत्या ‘‘सर्वे वेदा यत्पदमामनन्ति । य एषोऽन्तरादित्ये हिरण्मयः पुरुषो दृश्यते तस्य यथा कप्यासं पुण्डरीकमेवमक्षिणी । पुरुष एवेदं सर्वम् । अन्तर्बहिश्च तत्सर्वं व्याप्य नारायणस्स्थितः’’ इत्यादिश्रुतिभिः ‘‘वेदैश्च सर्वैरहमेव वेद्यः । ध्येयस्सदा सवितृमण्डलमध्यवर्ती । तपाम्यहमहं वर्षम् । विष्टभ्याहमिदं कृत्स्नम्’’ इत्यादिस्मृतिभिश्च विष्णावेव । परकीयश्रुत्यादिकं तु सावकाशम् । तथा हि । इन्द्रस्य प्रसिद्धेन्द्रत्वेऽपि तत्प्रयुक्तोऽहंशब्दस्तावत् ‘‘अहं मनुः’’ इति वामदेवप्रयुक्ताहंशब्दवत् श्रुतितुल्यया निरूढया लक्षणया

सर्वान्तर्यामिको विष्णुः सर्वनाम्नाऽभिधीयते ।

एषोऽहं त्वमसौ चेति न तु सर्वस्वरूपतः ॥

इत्यादिस्मृतिभिर्मुख्यवृत्त्या वाऽन्तर्यामिपरः । न च तत्रापि विवादः । विशिष्टस्य वामदेवस्य मन्वादित्वाभावात् । अहंमन्वादिशब्दैश्चैतन्यमात्रलक्षणा चेत्प्राण इन्द्र इति पूर्वपक्षे इन्द्रशब्देन विशिष्टोक्तौ विशिष्टेन्द्राभिन्नस्य प्राणस्य ‘‘प्राणस्त्वं प्राणः सर्वाणि’’ इति सार्वात्म्योक्तिरयुक्ता स्यात् । इन्द्रशब्देन शुद्धोक्तौ तु प्राणस्य शुद्धब्रह्मत्वेन प्राणो न ब्रह्मेति पूर्वपक्षायोगः ‘‘प्राणो ह्येष य एष तपति’’ इति पूर्ववाक्यायोगश्च । न हि चिन्मात्रं तापकम् । यद्यपि ‘‘अ इति ब्रह्म तत्रागतमहमिति तस्योपनिषदहमिति । ततोऽहंनामाऽभवत्’’ इत्यादि श्रुतेः । ‘‘न वा अहमिमं विजानातीति । अहं तत्तेजो रश्मीन्नारायणं पुरुषं जातमग्रतः’’ इत्यादिश्रौतप्रयोगात् ‘‘ओयत्वादहं नामा’’ इत्यादिस्मृतेश्चाहंशब्दोऽहेयत्वाद्यर्थेऽप्यस्ति । न वा इत्यादि-श्रुतावहंशब्दस्यास्मच्छब्दत्वे विजानामीति स्यात् । ‘‘भूरिति शिरः’’ इत्यादि-नाऽक्षिस्थो भगवान्हि तत्राहंशब्दः । तथापीह प्राणे ‘‘प्राणो वा अहमस्मि’’ इत्युत्तमपुरुषश्रवणादन्तर्यामिपरतैवोक्ता ।

### **प्रकाशिका**

एवं निरवकाशलिङ्गादिभिः पूर्वपक्षे कृते ततोऽपि प्रबलनिरवकाश-विष्णुलिङ्गादिबाहुल्येन सिद्धान्तोत्थितिमाह ॥ सिद्धान्तस्त्विति ॥ तं प्राणं देवाः शिष्यादिषु सम्यङ्नीतवन्त इत्यर्थः । ‘‘स एषोऽसुः स एष प्राणः स एष भूतिश्चाभूतिश्च तं भूतिरिति देवा उपासाञ्चक्रिरे’’ इत्यत्र देवोपास्यत्वम् । ‘‘सर्वे वेदास्सर्वे घोषा एकैव व्याहृतिः प्राण एव’’ इत्यत्र सर्ववेदोक्तत्वमित्यर्थः ॥ इत्यादीनीति ॥ लिङ्गानीति शेषः । उपलक्षणमेतत् । ‘‘ब्रह्मेमं पुरुषम् उदरं ब्रह्म’’ इत्यादिब्रह्मशब्दाभ्यासोपि ध्येयः । ननु पूर्वपक्षेऽपि लिङ्गबाहुल्यसत्त्वात्कथं निर्णय इत्यतस्तानि सावकाशयिष्यन्निरवकाशत्वमेषां साधयति ॥ तानि चेति ॥

विष्णुमेवानयन्देवा विष्णुं भूतिमुपासते ।

स एव सर्ववेदोक्तस्तद्रथो देह उच्यते ॥

इति स्कान्दवचनेनेत्यर्थः ।

सर्वे वेदा यत्पदमामनन्ति तपांसि सर्वाणि च यद्वदन्ति ।

यदिच्छन्तो ब्रह्मचर्यं चरन्ति तत्ते पदं सङ्ग्रहेण ब्रवीमि ॥

इत्युपक्रम्य ‘‘तद्विष्णोः परमं पदम्’’ इति काठकोक्तेस्सर्ववेदोक्तत्वस्य विष्णोरवगम इत्यर्थः । सूर्यमण्डलस्थत्वं विष्ण्वेकनिष्ठमित्याह ॥ य एष इति ॥ छान्दोग्ये आदित्यान्त-र्हिरण्मयपुरुषमभिधाय तस्य पुण्डरीकाक्षत्वलिङ्गोक्त्या विष्णुत्वावगतिरित्यर्थः । विस्तृतं चैतदन्तरित्यत्रास्माभिः । सर्वव्यापित्वस्य विष्णुगतत्वे वाक्यद्वयमाह ॥ पुरुष इति ॥ ‘‘पुरुष एवेदं सर्वं यद्भूतं यच्च भव्यं’’ इति पुरुषसूक्ते सहस्रशीर्षत्वादिना प्रकृतस्य विष्णोरेव सर्वव्यापित्वमुच्यते । पुरुषसूक्तं च विष्णुपरमिति ‘‘तस्मिन्काले महाराजा’’ इत्यादिना प्रसिद्धमित्यर्थः ॥ अन्तर्बहिरिति ॥ नारायणोपनिषदि । आदिपदेन ‘‘सर्वे वेदा युक्तयस्सुप्रमाणा ब्राह्मं ज्ञानं परमं त्वेकमेव । य आदित्ये तिष्ठन्, सर्वं खल्विदं ब्रह्म’’ इत्यादि गृह्यते । ‘‘वेदैश्च सर्वैरहमेव वेद्यो वेदान्तकृद्वेदविदेव चाहम्’’ इति गीता-वाक्येन ‘‘ध्येयः सदा’’ इति नारसिंहपुराणवाक्येन ‘‘तपाम्यहमहं वर्षं निगृह्णाम्युत्सृजामि च’’ इत्यादि ‘‘विष्टभ्याहमिदं कृत्स्नमेकांशेन स्थितो जगत्’’ इत्यादिगीतावचनेन च विष्णोरेव तानि लिङ्गानीत्यर्थः । तथा च प्राणो विष्णुरेव । तल्लिङ्गानामत्रानुगमादिति सूत्रार्थ उक्तो भवति ।

ननु पूर्वपक्षलिङ्गान्यपि निरवकाशानीत्युक्तमित्यतश्शास्त्रदृष्टिसूत्रतात्पर्यमाह ॥ परकीयेति ॥ प्रसिद्धेति ॥ वृत्रहन्तृत्वादेर्निरवकाशत्वादिति भावः । ‘‘तमिन्द्र उवाच प्राणो वा अहमस्म्यृषे’’ इतीन्द्रेण प्रयुक्तोऽहंशब्दोऽन्तर्यामिपर इत्यन्वयः । लक्षणायां किं प्रयोजनमित्यतो मञ्चाः क्रोशन्तीत्यादौ मञ्चस्थपुरुषाभिप्रायेण मञ्चपदप्रयोगवन्निरूढत्वेन प्रयोजनानपेक्षणादिति भावेनोक्तम् ॥ निरूढेति ॥ लक्षणैव दोष इत्यत उक्तं श्रुतीति ॥ सर्वांतर्यामिक इति ॥ आनन्दमयाधिकरणभाष्योदाहृतस्मृत्या ‘‘तत्तन्नाम्नोच्यते विष्णु-स्सर्वशास्तृत्वहेतुतः’’ इत्येतद्भाष्योक्ताभिः स्मृत्यादिभिश्चेत्यर्थः ।

ननु ‘वामदेववत्’ इत्ययुक्तम् । तत्प्रयुक्ताहंशब्दस्यान्तर्यामिपरत्वासिद्धेरित्याशङ्क्या-द्याध्यायबृहद्भाष्यदिशा साधयति ॥ न च तत्रेति ॥ वामदेवप्रयुक्ताहंशब्दस्यान्तर्यामि-परत्वाभावे तस्यैव मन्वादिभिरैक्यं वाच्यम् । तच्च किं मुख्यतो विशिष्टस्यैवोत चिन्मात्र-लक्षणया विशेष्यस्य । आद्यं निरस्यति ॥ विशिष्टस्येति ॥ द्वितीयं शङ्कते ॥ अहमिति ॥ यदि लक्षणया विशेष्यैक्यं तर्हि दार्ष्टान्तिके इन्द्रप्रयुक्ताहंशब्दसामानाधिकरण्यात्प्राण इन्द्र इति पक्षे इन्द्रपदेन विशिष्टं लक्षणया विशेष्यमात्रं वा । आद्ये विशिष्टैक्यस्यानङ्गीकारेण विशिष्टेन्द्रात्मकस्य प्राणस्य सर्वाभेदोक्त्ययोगः । द्वितीये प्राणो न ब्रह्मेत्युक्त्ययोग इति पूर्वपक्षिणं प्रत्यनिष्टमाह ॥ प्राण इन्द्र इतीति ॥ विशेष्यैक्यमात्रमङ्गीकुर्वतः पूर्ववादिनस्तव पक्ष इत्यर्थः । ‘‘न हि मनुसूर्यादिर्भवति वामदेवस्तत्पक्षेऽपि’’ इत्यैतरेयभाष्ये दृष्टान्तेऽभि-हितदोषं दार्ष्टान्तिकेऽप्याह ॥ इति सार्वात्म्येति ॥ इति पूर्ववाक्यायोग इत्युपलक्षणम् । ‘‘अत्र च ‘‘अहं भूमिमददामार्याय’’ इत्यादिना प्रवृत्तिरेवोच्यते । न हि वामदेवेन मन्वादिकर्म क्रियते कदापि’’ इत्याद्यैतरेयभाष्योक्तं च ग्राह्यम् ।

नन्वहंशब्दस्यान्तर्याम्यर्थकत्वमनुक्त्वैव प्रयोगबाहुल्येन विष्णावेव मुख्यत्वमुपेत्य विष्णुर्ब्रह्मेतिवद् अहं सर्वैरप्यहेयः परमात्मा प्राण इतीन्द्रेणोक्तमित्यपि समाधातुं शक्यत्वात्सूत्रादावन्तर्यामिपरत्ववर्णनं किमर्थमित्याक्षिपति ॥ यद्यपीति ॥ तत्र ब्रह्मणि अहमिति पदं वाचकतयाऽवगतमित्यर्थः । उपनिषद् रहस्यं नामेत्यर्थः । रूढिमुक्त्वा योगं चाह ॥ ओयत्वादिति ॥

ओयत्वादहं नामाऽस्म्यसनान्मनुतेरपि ।

ततो वेत्तीति च त्वं स पूर्णत्वात्सर्वनामकः ॥

इति ब्रह्माण्डवचनात् ‘‘अहं नामा हरिर्नित्यमहेयत्वात्प्रकीर्तितः’’ इत्यादिश्रुतिश्चेत्यपि ध्येयम् । ननु ‘‘न वा ओ अहमिमं विजानाति’’ इति मैत्रेयीं प्रति याज्ञवल्क्योक्ते वाक्येऽहंशब्दस्याहेयत्वार्थत्वं कुत इत्यत आह ॥ न वा इतीति ॥ उत्तमेति ॥ अन्यथा ‘‘प्राणो वा अहमस्ति’’ इति श्रूयेतेति भावः । ननु नेदमुत्तमपुरुषस्य रूपम् । किन्तु ‘‘असनान्मनुतेरस्मि’’ इत्यैतरेयभाष्यदिशाऽर्थान्तरपरमेवेति चेत्सत्यम् । अस्मीत्यस्योत्तम- पुरुषत्वाहानेनैवैतद्भाष्यदिशा वाक्यमर्यादयाऽर्थान्तरवर्णनमेतदिति ध्येयम् । ननूक्तमत्राहं-शब्दस्यान्तर्यामिणि मुख्यत्वे ‘‘तदात्मानमेवावेदहं ब्रह्मास्मि’’ इत्यादावपि वाजसनेये तथा स्यादितीति चेन्न । तत्र बाधेनान्तर्याम्यर्थत्वास्वीकारादिति भावः ।

### **पाण्डुरङ्गि**

सर्वव्यापित्वमित्यादीनीत्यत्रादिपदेन देहरथित्वपरामर्शः ॥ श्रुति-तुल्ययेति ॥ तथा चेश्वरप्रयुक्तोऽहंशब्दो मुख्यार्थ एवेति भावः । नन्वहंशब्देनान्तर्यामिणो लक्षणा नोपपद्यते । प्रयोजनाभावादित्यतोऽनिरूढलक्षणायामेव तदपेक्षा न तु निरूढ-लक्षणायामपि । इयं च निरूढलक्षणेत्याह ॥ निरूढयेति ॥ तत्र हेतुः श्रुतितुल्ययेति ॥ नन्वेतदयुक्तम् । सर्वेषां शब्दानामन्तर्यामिणि मुख्यत्वादहंशब्दस्य तत्र मुख्यत्वस्यैव सत्त्वेन लक्षणया तत्परत्वस्यासम्भवादित्यरुचेराह ॥ सर्वान्तर्यामिक इत्यादिना ॥ मुख्यवृत्त्या वेति ॥ तथा चाक्षादिशब्दवन्नानार्थत्वस्य वक्ष्यमाणश्रौतानुशासनादिसिद्धत्वान्नोक्तदोष इति भावः । औतिमते स्थित्वा शङ्कते ॥ अहमिति ॥ इन्द्रशब्देन विशिष्टोक्ताविति ॥ अनेन ‘‘किमत्र साक्षादैक्यमुच्यते लक्षणया वा’ इत्यादिटीकावाक्यं दार्ष्टान्तिकपरतया योजितं भवति । अन्यथा दृष्टान्तवाक्ये विशिष्टचैतन्यैक्यपक्षयोर्वामदेवस्य मन्वादित्वा-भावाच्चैतन्यैक्यविवक्षयोक्तिरिति चेदित्यादिनोक्तत्वेन किमत्र साक्षादैक्यमुच्यते लक्षणया वेत्यादिविकल्पस्यासङ्गतत्वादिति भावः । न वा इत्यादिश्रुतावित्यादिशब्दोपात्त-पार्ष्टिकवाक्यमुपपादयति ॥ भूरिति शिर इति ॥

