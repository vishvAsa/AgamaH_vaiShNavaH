+++
title = "१२ जीवमुख्यप्राणसूत्रस्य वृत्तिकृद्व्याख्यानविशिष्टाद्वैत व्याख्यानपरीक्षापूर्वं पादोपसंहारः"

+++


## इतरे तु प्राणधर्मेण बुद्धिधर्मेण स्वधर्मेण..

**जीवमुख्यप्राणसूत्रस्य वृत्तिकृद्व्याख्यानविशिष्टाद्वैत व्याख्यानपरीक्षापूर्वं पादोपसंहारः**

## **तात्पर्यचन्द्रिका**

इतरे तु प्राणधर्मेण बुद्धिधर्मेण स्वधर्मेण च ब्रह्मोपासायास्त्रैविध्याद् ब्रह्मवाक्येऽपि जीवमुख्यप्राणलिङ्गं न विरुद्धमिति व्याचक्षते । तन्न । अन्यधर्मेणान्योपासने ब्रह्मधर्मादिना जीवोपासायास् त्रैविध्याज्जीववाक्येऽपि ब्रह्मलिङ्गं न विरुद्धमिति वैपरीत्यप्रसङ्गात् । केचित्तु चिद्विशिष्टत्वेनाचिद्विशिष्टत्वेन स्वरूपेण चेत्युपासाया-स्त्रैविध्यम् । न च वाक्यभेदः । ‘‘तं मामायुरमृतमित्युपास्स्व’’ इत्येकस्मिन्नेव वाक्ये मामिति जीवविशिष्टाया आयुरिति प्राणविशिष्टाया अमृतमिति स्वेन रूपेण चोपासनाया विधानादित्याहुः । तन्न । ‘‘तान्वरिष्ठः प्राण उवाच य एवायं मुख्यप्राणो ऽपहतपाप्मा ह्येषः’’ इत्यादिश्रुत्या मुख्यप्राणस्य चेतनत्वात्तल्लिङ्ग-निर्वाहायाचिद्विशिष्टोपासनोक्त्ययोगात् ।

॥ टीकाक्षरार्थस्तु ॥ ननु ‘‘एतद्ध स्म वै तद्विद्वानाह हिरण्यदन्वैदः’’ इति हिरण्यदन्वैदवन्महिदासोऽपि ऋषित्वेनोच्यतामित्यत आह ॥ न हि महिदासोऽपि मुनित (यैवो)योच्यते । वैयर्थ्यादिति ॥ अस्या उपनिषद ऐतरेयसंज्ञयैवेतरापुत्रस्य महिदासस्य ऋषित्वसिद्ध्या तदुक्तिनैष्फल्यादित्यर्थः । यद्वा ऋषिमात्रत्वे महिदासस्य ‘‘इतः प्रदानाह्येत इतः सम्भृताः’’ इत्यादिना देवतापदप्रदातृत्वं तत्पोषकत्व-मित्यादीनामुपास्यब्रह्मधर्माणामुक्तेर्नैष्फल्यादित्यर्थः । यद्वा महिदासस्य मुनित्वे-नाप्युक्तिरिष्टा । मुनित्वेनैवोक्तिर्न तु ब्रह्मतयेति तु न युक्तम् । ‘‘इतःप्रदानाह्येत इतः सम्भृता’’ इत्यादीनां ब्रह्मधर्मवाचिनां विरुद्धार्थत्वादित्यर्थः ।

अत्र चाद्या पञ्चाधिकरणी समन्वयविशेषाप्रतिपादकत्वादध्यायपादबहिर्भूता तदुपोद्धातत्वेनैका पेटिका । तत्राप्याद्यं शास्त्रमात्रोपोद्धातरूपम् । इतरा चतुरधिकरणी तु शास्त्रान्तर्गताप्यध्यायोपोद्धातरूपा । आनन्दमयमारभ्यापादपरिसमाप्ति समन्वय-परत्वेनैका महापेटिका । तत्राप्यानन्दमयान्तरधिकरणे बहुविषयपूर्वपक्षयुक्तत्वेन । अन्तरादिचतुरधिकरणी तु साक्षादानन्दमयाक्षेपकपूर्वपक्षयुक्तत्वेन । तत्राप्याकाशादि-त्रयमन्तरधिकरणन्यायातिदेशकत्वेन भूते प्रसिद्धनामविषयकत्वेन चैकावान्तरपेटि-केत्याद्यूह्यम् ।

शब्दास्सामान्याधिदैवाधिभूताध्यात्मगोचराः ।

ससूक्ता अधिवेदस्थाः सलिङ्गाश्चात्र चिन्तिताः ॥

अस्मिंश्च पादे आनन्दमय इत्यत्र सामान्यशब्दा अन्तरित्यत्राधिदैवगताः । आकाश इत्यत्राधिभूतगताः । अत एव प्राण इत्यत्राध्यात्मगताः । ज्योतिरित्यत्र सूक्तसहिताः । छन्द इत्यत्राधिवेदगताः । प्राणस्तथेत्यत्र लिङ्गसहिताः शब्दा विचारिता इति ।

इति श्रीमद्ब्रह्मण्यतीर्थपूज्यपादानां शिष्येण व्यासयतिना विरचितायां

श्रीमद्भाष्यटीकाविवृतौ **तात्पर्यचन्द्रिका**यां प्रथमाध्यायस्य प्रथमः पादः ॥

### **प्रकाशिका**

एवं भाष्याभिमतं निरस्येदानीं यत्प्राचां वृत्तिकृतां मतमथवेत्यादिना परभाष्य एवोपन्यस्तं तदनूद्य निरस्यति ॥ इतरे त्विति ॥ ‘‘शरीरं परिगृह्योत्थापयति’’ इति प्राणधर्मेण ‘‘प्रज्ञया वाचं समारुह्य वाचा सर्वाणि नामान्याप्नोति’’ इति प्रज्ञा-शब्दितबुद्धिधर्मेण । क्रियाज्ञानशक्तिद्वयाश्रयणप्राणबुद्धिरूपोपाधिधर्मेणेति यावत् । ‘‘प्राण एव प्रज्ञात्माऽजरः’’ इत्यादिब्रह्मधर्मेण चैकस्यैव ब्रह्मण उपासनात्रैविध्याद् अन्यत्र ‘‘मनोमयः प्राणशरीरो भारूपः’’ इत्यादावुपाधिधर्मेण ब्रह्मण उपासनाया आश्रितत्वादि-हापि तद्योगादिति यथाश्रुतमेव । न तु प्रसङ्गशब्दाध्याहार इत्यर्थः । पूर्वं प्राणस्यैक-मुपासनमपरं जीवस्यापरं ब्रह्मण इत्युपासनात्रैविध्येन वाक्यभेदप्रसङ्गो दूषणमुक्तं पूर्वपक्षिणं प्रति । इह तु ब्रह्मण एकस्यैवोपासनात्रयविशिष्टस्य विधानान्न वाक्यभेद इति भावः । यद्यपीदं मतं भामत्यामेव वाक्यभेदप्रसङ्गेन दूषितं तथापि प्रबलदोषकथनायैवमुपन्यासः ॥ जीवेति ॥ बुद्ध्यवच्छिन्नस्यैव जीवत्वादिति भावः ॥

केचित्त्विति ॥ प्रसङ्गशब्दानध्याहारेण भोक्तृजीवशरीरकत्वरूपचिद्विशिष्टत्वानु-सन्धानाय भोग्यभोगकरणभूतप्राणशरीरकत्वरूपाचिद्विशिष्टत्वानुसन्धानाय स्वरूपेण चिदचिल्लक्षणद्वारमन्तरेण गुणविशिष्टानुसन्धानाय चेति त्रिविधोपासनाय जीवादि-लिङ्गानामत्रोपदेशात् । एवं त्रिविधानुसन्धानस्य ‘‘सत्यं ज्ञानमनन्तं ब्रह्म, विज्ञानं चे’’त्यादिषु प्रकरणान्तरेष्वप्याश्रितत्वादिहापि त्रिविधानुसन्धानस्य युक्तत्वादित्यर्थ इत्याहुरित्यर्थः । श्रुतप्रकाशोक्तं समाधानमाह ॥ तं मामिति ॥ यत्र जीवविशेषाणा-मचेतनविशेषाणां परमात्मासाधारणधर्मयोगस् तत्र चिदचिद्विशेषान्तरात्मत्वानुसन्धानं प्रतिपिपादयिषितमिति भावः । अत्र शरीरं परिगृह्योत्थापयतीति प्राणलिङ्गनिर्वाहाया-चिद्विशिष्टत्वेनानुसन्धानं यदुक्तं तदयुक्तम् । प्राणस्य चेतनत्वात् । तथा च द्वैविध्य-मेवोपासनस्य । न त्रैविध्यमिति भावेन दूषयति ॥ तन्नेति ॥ अपहतेति ॥ न ह्यचेतनस्य पापप्रसक्तिरस्तीति भावः । उपलक्षणमेतत् । आश्रितत्वादित्यस्य ‘इत्यनेनान्वयोपपत्तौ ‘अन्यत्र’ इत्यध्याहारायोग इत्याद्यपि ध्येयम् ।

एतेन यत्केनचित्प्रलपितं ‘‘प्राणोऽस्मि प्रज्ञात्मा तं मामायुरमृतमित्युपास्स्व’’ इत्यत्रेन्द्रवाक्य उपासनाकर्मत्वेनेन्द्रशब्दनिर्दिष्टः किमिन्द्र उत शिव इति सन्देहे वृष्टिद्वारा सकलरक्षकत्वरूपप्राणत्वस्य ‘‘इन्द्रो राजा जगतो य ईशे’’ इति श्रुत्या परमैर्श्वर्येण सर्वोपास्यत्वस्य च सम्भवाज् जीवलिङ्गानां च जीवविशेषेन्द्र एव पर्यवसानात् प्राणलिङ्गे सत्यपि प्राणस्येन्द्रविशेषणत्वप्रतीतेर्जीववायुपक्षयोरनुत्थानादिन्द्र एवेति प्राप्ते अजरामृत-त्वादिलिङ्गानामनुगमादुपसंहारेऽवगमाच्छिव एवेति सिद्धान्त इति । उक्तं च–

प्राणोऽस्मीत्युक्त इन्द्रस्स हि जगदखिलं प्राणयत्यम्बुवर्षै-

रिन्द्रो राजेत्यनेकश्रुतिमितमहिमा स्यादुपास्यश्च मुक्त्यै ।

मैवं क्षुण्णःससृज्यस्तमजरममृतं शक्नुमो नैव वक्तुं

तस्मात्तं मामुपास्वेत्यखिलपरिवृढे युज्यतां शास्त्रदृष्ट्या ॥ इति ।

तन्निरस्तम् । इन्द्र इत्येव पूर्वपक्षे सति सूत्रे जीवमुख्यप्राणलिङ्गादिति शङ्कायोगात् । तत्र जीवादिशब्दस्य तद्विशेषेन्द्रपरत्वे च वक्तुरात्मोपदेशस्यापीन्द्रलिङ्गस्यानेनैव सङ्ग्रह-सम्भवेन न वक्तुरिति पृथक् शङ्कायोगात् । प्राणस्येन्द्रविशेषणत्वेनाप्राधान्ये सूत्रे धर्मिनिर्देशाय प्राणपदप्रयोगायोगाच्च । प्राणत्वस्य विष्णावेव प्राणाधिकरणे साधितत्वाच्च । अमृतत्वादेः ‘‘त्रिपादस्यामृतं दिवि’’ इत्यादौ विष्णुधर्मत्वस्योक्तत्वात् । शिवस्यापि ‘‘रुद्रस्य शिर उत्पिपेष’’ इत्यादेरमृतत्वाद्ययोगाच्च । यदपि न वक्तुरित्यादीनां रामानुज-रीत्यार्थकथनं तदपि तद्दूषणेनैव निरस्तम् । तच्चोक्तं शिवार्कमणिदीपिकायाम् ऐतरेये ‘‘प्राणो वा अहमस्म्यृषे’’ इत्यत्र ‘‘प्राणस्त्वं प्राणस्सर्वाणि भूतानि’’ इत्यादिना सार्वात्म्यस्य ब्रह्मलिङ्गस्य सत्त्वेन प्राणस्य ब्रह्मत्वं निश्चितमिति तत्र न सन्देहः । प्राणोऽस्मि प्रज्ञा-त्मेत्यत्र तु त्वष्टृवधादीन्द्रलिङ्गाच्छरीरं परिगृह्येत्यादिप्राणलिङ्गाच्च वैषम्यमिति । मूर्ख-प्रलपितमेतत् । तत्रेवात्रापि भूयसां ब्रह्मलिङ्गानां सत्त्वात् । तत्र ब्रह्मत्वस्यात्रत्यन्यायं विनाऽन्येनासिद्धेः । इन्द्रादिलिङ्गानां निरवकाशानां भूयसां दर्शितत्वाच्च । तस्यैवोदाहरणे सूत्रोक्तत्रयकोटिकपूर्वपक्षसम्भवेन सूत्रस्य सामञ्जस्यस्योक्तत्वाच्च । संशयबीजस्य टीकायामेवोक्तत्वाच्चेति ।

अधिकरणान्ते टीकायां ‘‘न हि महिदासो मुनितयैवोच्यते । वैयर्थ्यादेव’’ इत्ये-तद्वाक्ये वैयर्थ्यादित्ययुक्तम् । ऋषिज्ञानार्थत्वादित्यतोऽवतार्यार्थमाह ॥ नन्विति ॥ ऋषित्वेति ॥ ऋषिज्ञानस्यान्यथासिद्धेरित्यर्थः । वैयर्थ्यादित्यत्र प्रतियोगिनमध्या-हृत्यार्थान्तरमाह ॥ यद्वेति ॥ इतः प्रदानं येषां त इति पददातृत्वं, सम्भृता इति पोषकत्वमिति ध्येयम् । उपास्यानां ब्रह्मधर्माणामित्यर्थः । विशब्दस्य विरुद्धार्थत्वं मत्वाऽन्यथा योजयति ॥ यद्वेति ॥ शिष्टं सुगममिति भावः । एतत्पादीयद्वादशाधि-करणानां प्रमेयस्य सुज्ञानाय पेटिकासङ्गतिमाह ॥ अत्रेति ॥ समन्वयसूत्रे सामान्यतः प्रतिपादनाद्विशेषेत्युक्तम् । समन्वयाप्रतिपादने किमर्थमत्र निवेश इत्यत उक्तमुपोद्धा-तत्वेनेति । एतच्चेक्षत्यधिकरणे स्पष्टम् ॥ तत्राप्याद्यमिति ॥ यथा चैतत्तथोक्तं जिज्ञासाधिकरणे ॥ युक्तत्वेनेति ॥ एकाऽवान्तरपेटिकेत्यन्वयः । आदिपदेन छन्दःप्राणाधिकरणयोर्बहुश्रुतिलिङ्गविषयत्वेन वा ज्योतिःप्राणद्वाराऽऽनन्दमयाक्षेपकत्वेन वा अन्यत्रप्रसिद्धश्रुतिलिङ्गोत्कीर्तनस्य प्रयोजनोक्तिपरत्वेन वा एका पेटिका । एवमुत्तर-पादेष्वपि ध्येयमिति भावः । सप्तानामप्यधिकरणानां विषयोपाधीन् सङ्गृह्य विशदयति ॥ शब्दा इति ॥ गुणिसामान्यवाचका इत्यर्थः ॥ लिङ्गेति ॥ पूर्वपक्षप्रापकानेकलिङ्गसहिता इत्यर्थः ॥ शब्दा इति ॥ नामात्मका विष्णौ समन्विता इत्यर्थः ॥

इति श्रीमत्सर्वतन्त्रस्वतन्त्रसुधीन्द्रतीर्थगुरुपादशिष्यराघवेन्द्रयतिकृते

चन्द्रिकाप्रकाशिकायां प्रथमाध्यायस्य प्रथमः पादः ॥ १ ॥

### **पाण्डुरङ्गि**

वचनक्रियायामन्ययोगव्यवच्छेदकैवकारस्वारस्यार्थमाह ॥ यद्वेति ॥ यद्वाऽस्मिन्नपि टीकास्थस्य मुनितयैवोच्यत इत्यत्रैवकारस्य वैयर्थ्यं भवतीत्यत एवकार-सूचितं पक्षान्तरमाह ॥ यद्वेति ॥

इति श्रीविद्याधीशपूज्यपादशिष्येण केशवभट्टारकेण विरचितायां

चन्द्रिकावाक्यविवृतौ भावदीपिकायां प्रथमाध्यायस्य प्रथमःपादः ॥ १ ॥

**॥ इत्यन्तिमप्राणाधिकरणम् ॥ १२ ॥**

