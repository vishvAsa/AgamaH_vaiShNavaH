+++
title = "१० ‘नवक्तुः’ इति सूत्रस्य अद्वैतविशिष्टाद्वैतमतोक्तार्थपरीक्षा"

+++


## यत्तु परकीयं ‘‘न वक्तुः’’ इति सूत्रव्याख्यानं ..

**‘नवक्तुः’ इति सूत्रस्य अद्वैतविशिष्टाद्वैतमतोक्तार्थपरीक्षा**

## **तात्पर्यचन्द्रिका**

यत्तु परकीयं ‘‘न वक्तुः’’ इति सूत्रव्याख्यानं वक्तुरुपदेष्टुरिन्द्रस्य प्राणोऽ-स्मीत्यात्मोपदेशान्नेति चेन्न । अस्मिन्प्रकरणे ‘‘यावद्ध्यस्मिन् शरीरे प्राणो वसति तावदायुः’’ इत्यायुरवधित्वस्य ‘‘वक्तारं विद्यात्’’ इति वक्तृत्वप्रज्ञात्मत्वादेश्चोक्तेः प्रत्यगात्मसम्बन्धबाहुल्यमस्ति । तच्च पराचीनेन्द्रे न युक्तमिति । तन्न । ‘उपदेशात्’ इत्यनेनैवोपदेष्टृत्वरूपवक्तृत्वलाभेन वक्तुरित्यस्य वैयर्थ्यात् । स्वात्मोपदेशादित्यस्य तु वक्तृपदप्रयोगेऽप्यलाभात् । अस्मत्पक्षे च बृहतीसहस्रवक्तारं प्रतीन्द्रस्य विप्रलम्भो न युक्त इति सूचनाय तस्य सार्थक्यात् । इन्द्रेऽपि स्वशरीरावस्थानवक्तृत्व-प्रज्ञात्मत्वादेः सम्भवादायुरवधित्ववक्तृत्वयोश्च वायुजीवयोरेव सम्भवेन सदा सर्वगते इन्द्रियादिरहिते च ब्रह्मण्यसम्भवेन च ब्रह्मपक्षप्रतिकूलत्वात् । किञ्चास्माकं मत इव वक्तुरात्मोपदेशस्य गतिमनुक्त्वा प्रकरणस्य ब्रह्मपरत्वोक्तिरयुक्ता । उक्तं च ‘अनुगमात्’ इत्यनेन प्रकरणस्य ब्रह्मपरत्वम् । केचित्तु परमात्मासाधारण-धर्मोऽध्यात्मशब्दार्थः । तत्सम्बन्धबहुत्वमध्यात्मसम्बन्धभूमेत्याहुः । तन्न । उक्तदोष-त्वात् । सम्बन्धपदवैयर्थ्याच्च । अन्यथा ‘‘अन्तस्तद्धर्मे’’त्यादावपि सम्बन्धपद-प्रसङ्गात् । अस्मिन्निति सप्तम्यैव सम्बन्धोक्तेश्च । किञ्चेह भूमपदप्रयोगाद्धिततमत्वादि-वदानन्दाजरत्वादीनां सर्वेषां ब्रह्मधर्माणामत्रैव विवक्षासम्भवेनानुगमादिति व्यर्थम् ।

### **प्रकाशिका**

एवं मतद्वयेऽधिकरणशरीरमाद्यसूत्रार्थं च निरस्याधुना पूर्वमताभिमतं द्वितीयसूत्रार्थमनूद्य निरस्यति ॥ यत्त्विति ॥ प्राग्विवृतानि सूत्राण्यस्माभिः । पराचीने संसारित्वेन पराग्भूते । ननु ‘आत्मोपदेशात्’ इत्यनेन स्वोपदेशालाभात्तदर्थं ‘वक्तुः’ इत्ये-तदित्यत आह ॥ स्वात्मेति ॥ भवतामप्ययं दोष इत्यत आह ॥ अस्मदिति ॥ न त्वन्मत इव मन्मते वक्तुरित्यनेनेन्द्रो गृह्यते किन्तु विश्वामित्रः । तथापि तद्व्यर्थमिति चेन्न । पूर्वपक्ष-दार्ढ्यार्थत्वादिति भावः । सिद्धान्तांशार्थं निरस्यति ॥ इन्द्र इति ॥ न केवलमन्यथा-सिद्धत्वं हेतूनामसिद्धिश्चेत्याह ॥ आयुरिति ॥ वाय्विति ॥ वायुमुख्यप्राणशब्दित-पञ्चवृत्तिरूपवाय्वित्यर्थः । सर्वगतत्वान्नावधित्वं करणशून्यत्वान्न वक्तृत्वमित्यर्थः ॥ गतिमनुक्त्वेति ॥ ब्रह्मपरत्वे स्वात्मोपदेशरूपबाधके शङ्किते मन्मत इवान्तर्याम्यादि-विवक्षया तदुक्तिरिति गत्युक्त्या बाधकमपरिहृत्य प्रकरणस्य ब्रह्मपरत्वोक्तिरयुक्तेत्यर्थः । अयं च दोषस्तवापि तुल्य इति शङ्कानिरासाय वा गत्युक्तिपरत्वमस्य युज्यत इत्यगत्यैव-माश्रितमित्याशङ्कानिरासाय वोक्तम् अस्मन्मत इवेति । नन्वेवं बाधके शङ्किते स्वपक्षहेतुं प्रथममनुक्त्वा शास्त्रदृष्ट्येत्यनेन तत्परिहारः क्रियते । अतो न दोष इत्यत आह ॥ उक्तं चेति ॥ तथा चेहैव बाधकपरिहारः कर्तव्य इति भावः । एतेनास्यापि स्वपक्षहेतुपरत्व आद्यस्य वैयर्थ्यमित्युक्तं भवति । न च तत्र हिततमत्वाजरत्वादिकमेव विवक्षितम् इह पुनरायुरवधित्वादिकमतो न दोष इति वाच्यम् । निरसिष्यमाणत्वादिति भावः ।

॥ केचित्त्विति ॥ ‘‘मामेव विजानीहि मामुपास्स्व’’ इत्यादि वक्तुस्त्वाष्ट्रवधादिना प्रज्ञातजीवभावस्येन्द्रस्योपास्यत्वेनात्मन एवोपदेशादिप्रक्रमस्य जीवविषयत्वे आनन्दोऽजर इत्याद्युपसंहारस्तदनुगुण एव नेय इति चेद् अस्मिन्प्रकरणे हिततमत्वसाध्वसाधुकर्मकार-यितृत्वादीनामध्यात्मशब्दितानां परमात्मासाधारणधर्माणां सम्बन्धबाहुल्यमस्तीत्यर्थ इत्याहुरित्यर्थः ॥ उक्तेति ॥ उक्तं बाधकमपरिहृत्य ब्रह्मधर्मबाहुल्योक्तिरयुक्ता । न च स्वपक्षहेतुं पूर्वमुक्त्वा पश्चाद्बाधकं शास्त्रसूत्रेण निरसिष्यते । उक्तं च श्रुतप्रकाशे ‘‘पूर्वं परमात्मपरत्वसाधकहेतुरुक्तः । पूर्वपक्षयुक्तेः कः परिहार इत्यतश्शास्त्रसूत्रमिती’’ति वाच्यम् । अनुगमादित्यनेनैव स्वपक्षहेतोरुक्तत्वात् । अत्र विशेषस्तु किञ्चेहेत्यत्र निरसिष्यत इति प्रागुक्तदोषग्रस्तत्वादित्यर्थः ॥ सम्बन्धेति ॥ अध्यात्मभूमेत्यनेनैव पूर्णत्वादिति भावः । नन्वसिद्धिपरिहाराय सम्बन्धपदमित्यत आह ॥ अस्मिन्निति ॥ आधाराधेयभावस्य सप्तम्यर्थत्वादिति भावः ।

स्वपक्षहेतुपरत्वे दोषान्तरमाह ॥ किञ्चेति ॥ भूमपदप्रयोगादिति ॥ एतेन यदत्रोक्तं श्रुतप्रकाशे ‘‘आद्यं सूत्रं ‘स एष प्राण एव प्रज्ञात्मानन्दोऽजरः’ इत्यादिवाक्यमात्रविषयं व्याख्यानम् । न तु परैरिव वाक्यान्तरस्थहेतवोऽप्यत्र विवक्षितत्वेनोक्ताः । ‘अध्यात्म-सम्बन्धभूमा’ इति द्वितीयसूत्र एव बहुवाक्यस्थहेतुबाहुल्यस्य विवक्षितत्वावगमात्’’ इत्यादिना नाद्वैतिमत इवास्माकं पौनरुक्त्यमिति, तन्निरस्तम् । अत्रैव बाहुल्य-वाचिभूमशब्देन सर्वस्य विवक्षितुं शक्यत्वादिति ॥ आनन्देति ॥ आद्यसूत्रोक्तानाम-पीत्यर्थः । एतेन प्राणशब्दचिह्नितवाक्यगतहेतोरेव वर्णनीयत्वादित्यपि प्रत्युक्तम् । तेनास्य वैयर्थ्याभावेऽप्यनेन बहुविषयेण तस्य वैयर्थ्यकथनात् ।

### **पाण्डुरङ्गि**

नन्वेवं भवत्पक्षेऽप्युपदेशादित्यनेनैवोपदेष्टृत्वरूपवक्तृत्वलाभाद्वक्तुरित्यस्य वैयर्थ्यं स्यादित्यतः स्यादेवं यद्यस्माभिर्वक्तुरिन्द्रस्येति व्याख्यायते नैवमित्याह ॥ अस्मत्पक्षे चेति ॥ सदा सर्वगत इति ॥ अत्र ब्रह्मणि सदा सर्वगतत्वादायुरवधित्व-स्यासम्भवः । इन्द्रियरहितत्वाद्वक्तृत्वस्यासम्भव इति सम्बन्धो बोध्यः ॥ उक्तदोष-त्वादिति ॥ किञ्चास्मन्मत इव वक्तुरात्मोपदेशस्य गतिमनुक्त्वा प्रकरणस्य ब्रह्मपरत्वोक्ति-रयुक्तेत्युक्तदोषादित्यर्थः ।

