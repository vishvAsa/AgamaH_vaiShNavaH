+++
title = "०३ निरवकाशप्रापकप्रदर्शनेन पूर्वपक्षोत्थितिवर्णनम्"

+++


## दृष्टं हि ‘‘दर्शपूर्णमासाभ्यां यजेत’’ इत्यादौ ..

**निरवकाशप्रापकप्रदर्शनेन पूर्वपक्षोत्थितिवर्णनम्**

## **तात्पर्यचन्द्रिका**

दृष्टं हि ‘‘दर्शपूर्णमासाभ्यां यजेत’’ इत्यादौ यजेः प्रवृत्तदर्शपूर्णमासनामानुसारेण षड्यागमात्रपरत्वम् । अन्यथा राजसूययजेरिव सन्निहितसर्वयागपरता स्यात् । सन्ति च विष्णौ प्रवृत्ताः ‘‘ब्रह्मेमं पुरुषम्’’ इति ब्रह्मशब्दाद्याः श्रुतयः । न चेन्द्रश्रुत्यादिकं पश्यन्पूर्वपक्षी तत्सन्निहितं विष्णुश्रुत्यादिकं न पश्यतीति युक्तम् । उक्तं चानन्द-मयाधिकरणे ब्रह्मशब्दस्य विष्णौ मुख्यत्वमिति चेन्मैवम् । इन्द्रादिलिङ्गादीनां विष्णौ प्रवर्तयितुमप्यशक्यत्वेन पूर्वपक्षोदयात् । तथा हि । ‘‘इन्द्रो वै वृत्रं हत्वा महान-भवत् । यन्महानभवत्तन्महाव्रतमभवत्’’ इत्यादौ यो वृत्रहंतेन्द्रो महाव्रतयजमानः प्रकृतः स एव ‘‘तमिन्द्र उवाच प्राणो वा अहम्’’ इति तत्रापीन्द्रशब्देनोच्यते । न च वृत्रहन्तृत्वमहाव्रतयजमानत्वादिकं ब्रह्मणि युक्तम् । नापि ‘‘प्राणो वा अहम्’’ इति प्रसिद्धेन्द्रे प्रयुक्तोऽहंशब्दो विष्णौ युक्तः । न चाहमित्यस्य मयीत्यर्थः। विभक्तिव्यत्ययप्रसङ्गात् । अन्तर्यामिपरत्वे च लक्षणा स्यात् । न चाहंशब्दः स्वप्रयोक्त्रन्तर्यामिण्येव मुख्यः । ‘‘तदात्मानमेवावेदहं ब्रह्मास्मि’’ । ‘‘अहं कृत्स्नस्य जगतः’’ इत्यादावीश्वरप्रयुक्ताहंशब्दस्यामुख्यार्थत्वप्रसङ्गात् । यथा च ‘‘वत्समा-लभेत’’ इत्यत्रालम्भनं गुणकर्मभूतगोदोहनादिसाहचर्याद्गुणकर्म । तथा प्राणोऽप्य-प्रधानचक्षुरादिसाहचर्यादप्रधानभूतः । न तु प्रधानभूतं ब्रह्म ।

### **प्रकाशिका**

दृष्टं हीति ॥ चतुर्थेऽध्याये ‘‘दर्शपूर्णमासयोरिज्याप्राधान्यमविशेषात्’’ इति तुरीयपादीयैकादशेऽधिकरणे दर्शपूर्णमासयोः किं सर्वेषां यागानां प्राधान्यमुता-ग्नेयादीनामेव कालयोगिनां प्राधान्यमितरेषां प्रयाजादीनामङ्गत्वमिति सन्दिह्य दर्शपौर्ण-मासाभ्यामिति नामधेयस्य त्वाख्यातानुसारित्वादाख्यातेन चाविशेषेण सन्निहितसर्व-यागान्परामृश्य ‘‘दर्शपौर्णमासाभ्यां स्वर्गकामो यजेत’’ इति फले विनियोगात्सर्वेषां प्राधान्यमिति पूर्वपक्षयित्वा अप्रसिद्धार्थस्य नामधेयस्याख्यातपारतन्त्र्येऽपि प्रसिद्धार्थस्य स्वातन्त्र्याद् दर्शपूर्णमासाभ्यामित्यस्य च षड्यागानामुत्पत्तौ कालयोगाद्विद्वद्वाक्यद्वयेन च त्रिकद्वयसम्पादनाच्च प्रकृतिप्रत्ययार्थप्रसिद्ध्या प्रसिद्धार्थत्वादाख्यातस्यैव नामपारतन्त्र्यात् षण्णामेव प्राधान्यं समिदादीनां तु तदङ्गत्वमिति सिद्धान्तितम् ।

अत्र यथा फलवाक्यस्थयजेर्विद्वद्वाक्यप्रसिद्धदर्शपौर्णमासनामानुसारेण षड्यागमात्र-परत्वं, यथा वा ‘‘इन्द्रं मित्रम्’’ इत्यादिश्रुतिप्रसिद्धेन्द्रादिश्रुत्यनुसारेण ‘अपां नेतारम्’’ इत्यादिलिङ्गानां विष्णुनिष्ठत्वं तथा ‘‘ब्रह्मशब्दः परे विष्णौ’’ इत्यादिवाक्यप्रसिद्ध-ब्रह्मशब्दानुसारेण प्राणसंवादादिलिङ्गानां विष्णौ प्रवर्तयितुं शक्यत्वेन न तैः पूर्वपक्षोदय इत्यर्थः । प्रवृत्तनामानुरोधेन सङ्कोचानङ्गीकारे बाधकमाह ॥ अन्यथेति ॥ तत्रैव ‘‘प्रकरणशब्दसाम्याच्चोदनानामनङ्गत्वम्’’ इति चतुर्थपादीयाद्याधिकरणे अनुमत्यादीनि विदेवनादीनि च यागायागकर्माणि प्रकृत्य श्रुतं ‘‘राजा राजसूयेन स्वाराज्यकामो यजेत’’ इति वाक्यमुदाहृत्य किमनुमत्यादीनां यागानां विदेवनादीनामयागानां च फलसम्बन्धेन प्राधान्यमुत यागानामेवेति सन्दिह्य राजसूयशब्दस्याप्रसिद्धार्थत्वेऽपि तृतीयान्ततया फल-साधनपरत्वावगमात् प्रकृतानां फलापेक्षाणां यागायागरूपाणां कर्मणां नामधेयत्वावगमाद् यजेश्च छत्रिन्यायेन तेषामेव परामर्शकत्वोपपत्तेः सर्वेषां प्राधान्यमिति पूर्वपक्षयित्वा भावार्थाधिकरणन्यायेन धात्वर्थस्यैव फलसम्बन्धान्नामार्थस्यातथात्वाद् यजेश्च यागमात्र-वचनात्तत्सामानाधिकरण्येन राजसूयशब्दस्यापि तन्नामत्वावगमात्तेषामेव फलसम्बन्धा-त्तत्प्राधान्यम् । विदेवनादीनां तु ‘‘फलवत्सन्निधावफलं तदङ्गम्’’ इति न्यायेन तदङ्गत्व-मिति सिद्धान्तितम् । तत्र यथा यजेः प्रकृतसर्वयागपरता तथा प्रकृतेऽपि स्यादित्यर्थः ।

नन्वस्त्वन्यत्र प्रवृत्तनामानुसारेण सङ्कोचः । प्रकृते किमित्यत आह ॥ सन्ति चेति ॥ ननु विष्णुश्रुत्यज्ञानेन पूर्वपक्षः किं न स्यादित्यत आह ॥ न चेति ॥ ननु ब्रह्म-श्रुत्यादेर्विष्णौ प्रवृत्तत्वमेवाद्याप्यसिद्धम् । येन तद्बलादुक्तमयुक्तं स्यादित्यत आह ॥ उक्तं चेति ॥ ननु जन्माधिकरण एव ब्रह्मशब्दस्य विष्णौ मुख्यत्वमुक्तम् । अत एवानन्द-मयाधिकरणे ब्रह्मशब्दं पूर्वपक्षबाधकमाशङ्क्य समाधानमुक्तमिति चेत्सत्यम् । जन्माधि-करणे स्वयं समर्थितत्वेऽपि भाष्यादौ तत्रानुक्तेरत्र तूक्तेस्तदभिप्रायेणैवमभिधानात् ।

एवं न्यायविवरणटीकागताक्षेपांशं प्रपञ्च्य ‘‘विद्याविशेषेऽधिकाशङ्कया पुनः प्रत्यव-स्थानात्’’ इति समाधानांशं विवृण्वन्पूर्वपक्षमुज्जीवयति ॥ मैवमित्यादिना ॥ अपिपदेन स्वरसतः प्रवृत्तिर्नास्त्येव बलादपि प्रवृत्तिर्नोपपद्यत इत्याचष्टे । सूत्रे ‘‘न वक्तुरात्मो-पदेशात्’’ इतीन्द्रस्य ‘‘जीवमुख्यप्राणलिङ्गात्’’ इति तयोश्च पूर्वपक्षित्वादिन्द्रप्रापकं तावदाह ॥ इन्द्र इति ॥ उदाहरिष्यमाणन्यायविवरणेऽन्यलिङ्गेन श्रुत्युपजीवनस्य सूचितत्वात्तथैवाह ॥ स एवेति ॥ अन्यस्य तत्र यजमानत्वे शस्त्रशंसितारं विश्वामित्रं प्रत्यनेन ‘‘प्राणो वा अहम्’’ इत्युपदेशरूपवरदानायोगादिति भावः । अस्त्वेवं ततः किमित्यत आह ॥ न चेति ॥ पुराणादाविन्द्रस्यैव तथात्वप्रसिद्धेरिति भावः । एतेन न वक्तुरिति सूत्रपूर्वपक्षांशटीका विवृता ।

‘‘न चास्योपदेशस्य सावकाशत्वं वाऽस्ति’’ इति टीकावाक्यं विवृण्वन् श्रुतिरपि निरवकाशेत्याह ॥ नापीति ॥ विष्णौ योगो हि चतुर्धा । तदभेदेन वा भेदेऽपि विभक्तिविपरिणामेन मयि प्राणोऽस्तीत्यर्थकथनेन वा, मञ्चस्थपुरुषाभिप्रायेण ‘मञ्चाः क्रोशन्ति’ इतिवत्स्वान्तर्याम्यभिप्रायेण लक्षणया वा, अन्तर्यामिणि मुख्यत्वेन वा । नाद्यः । अन्तरधिकरण इन्द्राद्यभेदस्य निरस्तत्वात् । पृथगित्यत्र निरसिष्यमाणत्वाच्च । द्वितीयं निरस्यति ॥ न चेति ॥ अस्मीत्यस्यास्तीत्यर्थ इत्यपि ग्राह्यम् ॥ विभक्तीति ॥ इन्द्रपरत्वेनोपपत्तौ व्यत्ययादेरयोगादिति भावः । तृतीयं निरस्यति ॥ अन्तर्यामीति ॥ चतुर्थमाशङ्क्याह ॥ न चेति ॥ ‘‘ब्रह्मैवेदमग्र आसीत्’’ इति प्रकृतं ब्रह्म तदिति परामृश्यते । अहं ब्रह्मास्मि इत्यवेदित्यर्थः ।

अहं कृत्स्नस्य जगतः प्रभवः प्रलयस्तथा ।

मत्तः परतरं नान्यत्किञ्चिदस्ति धनञ्जय ।

विष्टभ्याहमिदं कृत्स्नमेकांशेन स्थितो जगत् ॥

इत्यादौ भगवत्प्रयुक्ताहंशब्दस्यापि तदन्तर्यामिबोधकत्वप्रसङ्ग इत्यर्थः । एतेन ‘‘प्राणो वा अहमस्म्यृष इति श्रुतिः’’ इति सुधावाक्यं च विवृतम् । एवमिन्द्रप्रापकश्रुतिलिङ्गयो-र्निरवकाशत्वेनेन्द्रप्राप्तिमुक्त्वा वायुप्राप्तिं दृष्टान्तपूर्वमाह ॥ यथा चेत्यादिना ॥ प्राणशब्दस्य विष्णुवायुसाधारणस्य साहचर्यमात्रात्कथमवधारणमित्यत उक्तम् ॥ यथा च वत्समिति ॥ द्वितीये ‘‘विशये प्रायदर्शनात्’’ इति तृतीयपादीयषष्ठाधिकरणे अग्निहोत्र-गोदोहाधिकारे ‘‘वत्समालभेत’’ इति श्रुतं वाक्यमुदाहृत्य ‘आलभेत’ इति यागविधिरुत संस्कारविधिरिति विशये ‘‘वायव्यं श्वेतमालभेत’’ इत्यादाविवासत्यपि देवतासंयोगे प्राणिद्रव्यालम्भत्वसामान्याद्यागविधिरिति पूर्वपक्षयित्वा आलम्भस्य स्पर्शमात्रत्वात्तस्य च लोकेऽपि दृष्टत्वेन यागं विनाऽनुपपत्त्यभावाद्गुणकर्मभूतगोदोहप्रायपाठदर्शनाद्वत्स-संस्काराख्यं गुणकर्मैव चोद्यत इति सिद्धान्तितम् । तद्वदत्रापि प्राणो विष्णुरन्यो वेति विशये चक्षुरादिप्रायपाठादप्रधानो मुख्यप्राण एव भवेदित्यर्थः । अत एव वैयाकरणै-स्साहचर्यं धर्मग्राहकमिति वदद्भिः ‘‘सर्तिशास्त्यर्तिभ्यश्च’’ इत्यत्र परस्मैपदसाहचर्या-च्छास्तेः परस्मैपदिन एव ग्रहणमित्युक्तम् । अप्रधानप्रधानपदे हेतुगर्भे । एतेन ‘‘एत-त्प्राणस्येन्द्रियगणे गणितत्वात्’’ इति टीका विवृता ।

### **चन्द्रिकाबिन्दु**

प्रवृत्तदर्शपूर्णमासेति ॥ विद्वद्वाक्येन आग्नेयादिनामत्वेन प्रसिद्ध-दर्शपूर्णमासनामेत्यर्थः । इदं च दृष्टान्तकथनं प्रसिद्धानुसारेण सावकाशस्यान्यथा नयनमिति ध्येयम् । राजसूयशब्दस्य यागनामत्वेनानिर्णयादिति भावः । ब्रह्मश्रुत्या लिङ्गानामन्यथानयनं कुत इत्यत आह ॥ उक्तं चेति ॥ प्रकृतप्रसिद्धेन्द्राभिप्रायेण ‘प्राणो वा अहमस्मि’ इति प्रयोगाद् अहंशब्दोऽपि विष्णौ निरवकाश इत्याह ॥ नापि प्राणो वाऽहमिति ॥ स्वप्रयोक्त्रिति ॥ अहंशब्दः प्रयोक्तुर् अन्तर्यामिणि मुख्य इत्यर्थः । एवं चेत् स्वप्रयोक्तृमुख्य इत्यापन्नम् । तथात्वे दूषणमाह ॥ तदात्मानमेवावेदिति ॥ गुणकर्मेति ॥ वत्सालम्भनं वत्सस्पर्शमात्रसंस्कारकर्म न तु पशुमालभेतेत्यादिवत् पशुद्रव्यकं प्रधानकर्म । तथात्वे पशुमारणप्रसक्त्या गोदोहनानुपपत्तेरिति भावः ।

### **पाण्डुरङ्गि**

अन्यथेति ॥ आग्नेयादिषट्के प्रवृत्तदर्शपूर्णमासानुसारेण यजेः षड्यागपरत्वाभाव इत्यर्थः । न चास्तु सन्निहितयागपरत्वमिति वाच्यम् । तथा सति प्रयाजादिसर्वयागपरत्वापत्त्या करणेतिकर्तव्यताभेदो न स्यात् । ननु च दृष्टान्त-दार्ष्टान्तिकयोर्वैषम्यम् । दृष्टान्ते ह्याग्नेयादियागषट्कप्रसिद्धाया दर्शपूर्णमासश्रुतेः सत्त्वेन तदनुसारेण यजेः षड्यागमात्रपरत्ववत् प्रकृते विष्णौ प्रवृत्तप्रबलश्रुत्यभावेन तदनुसारेण लिङ्गानां विष्णुपरताया असम्भवादित्यत आह ॥ उक्तं चेति ॥

