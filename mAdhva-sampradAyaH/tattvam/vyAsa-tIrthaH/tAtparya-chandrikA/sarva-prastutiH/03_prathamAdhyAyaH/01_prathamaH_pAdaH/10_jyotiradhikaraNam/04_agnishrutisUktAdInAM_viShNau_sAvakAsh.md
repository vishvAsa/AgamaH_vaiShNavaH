+++
title = "०४ अग्निश्रुतिसूक्तादीनां विष्णौ सावकाशत्ववर्णनम्"

+++


## सिद्धान्तस्तु

**अग्निश्रुतिसूक्तादीनां विष्णौ सावकाशत्ववर्णनम्**

## **तात्पर्यचन्द्रिका**

सिद्धान्तस्तु ॥

कर्णादीनां विदूरत्वं विष्णोरन्यत्र नैव हि ।

अग्नेस्तु श्रुतिसूक्तादि सावकाशं परात्मनि ॥ १ ॥

कर्णादिविदूरत्वं हि इयदिति परिच्छेदानर्हवैभवत्वम् । न तु सर्वथा कर्णादि-विदूरत्वम् । क्वाप्यसम्भवात् । तच्च ‘‘परो मात्रया’’ इत्यादिभाष्योक्त-श्रुतिभिर्निरवकाशम् । न हि ‘‘अग्निर्वै देवानामवमः’’ इत्यवमतया ‘‘भीषाऽस्मा-दग्निस्तपति’’ इति सभयतया ‘‘परिह्येनं म्रियन्ते विद्युद्वृष्टिश्चन्द्रमा आदित्योऽग्निः’’ इति मरणादिमत्तया च श्रुतस्याग्नेरपरिच्छेद्यं वैभवम् । अग्निश्रुत्यादि तु ‘‘अग्निनाग्निः समिध्यते, तद्देवा ज्योतिषां ज्योतिर् नारायणपरो ज्योतिः, विष्णुरेव ज्योतिः, अहमग्निरहं हुतम् । ‘‘ज्योतिषामपि तज्ज्योतिः’’ इत्यादि श्रुतिस्मृतिभिर्विष्णौ सावकाशम् । इदं न विष्णुसूक्तमित्यध्यापकप्रसिद्धिस्तु ‘‘धान्यमसि’’ इति मन्त्रस्य मांसहविष्कयागे निविष्टस्य ‘मांसमसि’ इत्यूहे कर्तव्ये ‘मृगोऽसि’ इत्यूहवत् प्रसिद्धविष्ण्वादिशब्दाभावादज्ञानमूला । तदुक्तं न्यायविवरणे ‘‘सन्दिग्धश्रुति-लिङ्गाभ्यामप्यसन्दिग्धयोः केवलयोरेव बलवत्त्वात्’’ इति । अत्र च सन्दिग्धत्वं नाम सावकाशत्वम् ।

### **प्रकाशिका**

सिद्धान्तटीकां विवृण्वन्प्रमाणाश्रितशङ्काद्वयनिरासकन्यायौ ताव-त्सङ्गृह्याह ॥ कर्णादीनामिति ॥ आद्यार्धेनाद्यपक्षनिरासको न्याय उक्तः । उत्तरार्धेन द्वितीयपक्षनिरासक इति ध्येयम् । श्रुतेस्सावकाशत्वाविवादेऽपि दृष्टान्तत्वेन वा प्रमेयाश्रित- शङ्कापक्षे निरवकाशत्वाभिमानाद्वा श्रुत्युक्तिः । तथा हि । अग्निसूक्तगतं ज्योतिर्विष्णुरेव । न त्वग्निः । चरणशब्दोक्तकर्णादिविदूरत्वरूपलिङ्गात् । न च श्रुतिलिङ्गाभ्यां लिङ्गस्य बाधः । तस्य निरवकाशत्वादित्याद्यः । द्वितीयस्तु ज्योतिर्विष्णुरेव । निरवकाशलिङ्गात् । न च निरवकाशसूक्तानुगृहीतया श्रुत्या बाधः । तयोर्भगवति सावकाशत्वादिति ।

ननु कर्णादिविदूरत्वं श्रोत्रमनःप्रभृत्यविषयत्वम् । तच्च ब्रह्मणि न युक्तम् । तस्य मनोवृत्तिविषयत्वादित्यतो विष्णौ लिङ्गस्य घटनां तावदाह ॥ कर्णादीति ॥ ‘‘अन्यत्र नैव’’ इत्युक्तनिरवकाशतामुपपादयन् पूर्वार्धं विशदयति ॥ तच्चेति ॥ हिशब्दोक्तश्रुती-राह ॥ पर इति ॥ मीयन्तेऽनेन विषया इति मात्रा इन्द्रियगणः । ततः परोऽसीत्यर्थः । यद्वा मात्राया मितेः परो ऽपरिमितोऽसीत्यर्थः । ‘‘अग्निर्वै देवानामवमो विष्णुः परमः’’ इति बह्वृचब्राह्मणे स्वोत्तमदेवावमतया श्रुतस्येत्यन्वयः । यद्यपि ‘‘भीषाऽस्मा-दग्निश्चेन्द्रश्च’’ इत्येव तैत्तिरीयाणां पाठः । तथाऽपि ‘‘भयादस्याग्निस्तपति’’ इति श्रुत्यन्तरबलात्तपतीत्यध्याहृत्योक्तम् । यद्वा भीषास्माद् इति श्रुतिप्रतीकग्रहणम् । अग्निस्तपतीत्यन्या श्रुतिः । अस्माद्भीषा अस्य भयेनेत्यर्थः ॥ परीति ॥ ‘‘तमेताः परिम्रियन्त’’ इति बह्वृचब्राह्मणम् । ‘‘म्रियन्ते पञ्चदेवता’’ इति ऋग्भाष्योक्तेः । ‘परि ह्येनम्’ इत्यर्थानुवादः ।

नन्वेवं श्रुत्यादेरपि निरवकाशत्वे तौल्यमेव स्यादित्यत उत्तरार्धं विशदयति ॥ अग्नीति ॥ विष्णौ सावकाशमित्यन्वयः । ‘‘अग्निनाऽग्निस्समिध्यते कविर्गृहपतिर्युवा । हव्यवाड्जुह्वास्यः’’ इत्यत्राग्निसमिन्धकस्य भगवतोऽग्निशब्दवाच्यत्वोक्तेरिति भावः । यद्यप्यत्राग्निना गार्हपत्येनाहवनीयाग्निस्समिध्यत इत्यर्थः सम्भवति । उक्तं च ऋग्भाष्ये ‘‘अथवाहवनीयोऽग्निर्मथितेन समिध्यते’’ इति । तथापि ‘‘यस्याऽऽस्ये हूयते सोऽग्निः परेशेन समिध्यते’’ इत्युक्तत्वादस्यैव च मुख्यत्वादेतदुदाहृतमिति ध्येयम् । तद्देवा इति वाजसनेये ‘‘यस्मादर्वाक् संवत्सरोऽहोभिः परिवर्तते’’ ‘‘तद्देवा ज्योतिषां ज्योतिरायु-र्होपासतेऽमृतम्’’ इति श्रुतस्य ज्योतिषां ज्योतिष्ट्वप्रदज्योतिषो ब्रह्मत्वममृतत्वादिलिङ्गात् ‘‘ज्योतिषैकेषाम्’’ इति वक्ष्यमाणदिशा च सिद्धमिति भावः । ‘‘नारायणपरो ज्योति-रात्मा नारायणः परः’’ इति नारायणोपनिषदि नारायण एव परंज्योतिरिति परशब्द-पर्यायपरश्शब्देनोत्तमज्योतिरित्युक्तेरिति भावः । ‘‘विष्णुरेव ज्योतिर्विष्णुरेव ब्रह्म विष्णुरेवात्मा विष्णुरेव बलं विष्णुरेव यशो विष्णुरेवानन्दः’’ इति चतुर्वेदशिखायां स्पष्टमेव ज्योतिष्ट्वं विष्णोः । स्मृतिरप्याह ॥ अहमिति ॥

अहं क्रतुरहं यज्ञः स्वधाऽहमहमौषधम् ।

मन्त्रोऽहमहमेवाज्यमहमग्निरहं हुतम् ॥

इति गीतायां कृष्णेन स्वस्याग्निस्वरूपसत्तानियामकत्वोक्त्या स्वात्मनोऽग्निशब्दवाच्य-त्वोक्तेः । न चात्राभेद उच्यते । विशिष्टाभेदस्य बाधात् । शुद्धे लक्षणापत्तेः । क्रत्वादि-जडाभेदायोगाच्चेति भावः । तथा तत्रैव ‘‘ज्योतिषामपि तज्ज्योतिस्तमसः परमुच्यते’’ इत्यत्र ‘‘अनादिमत्परं ब्रह्म’’ इति पूर्वप्रकृतब्रह्मण एव तच्छब्देन परामृश्य ज्योतिषामपि प्रकाशनशक्तिप्रदत्वेन ज्योतिष्ट्वोक्तेः । आदिपदेन ‘‘तच्छुभ्रं ज्योतिषां ज्योतिः’’ इत्यादिर्गृह्यते । सूक्तस्य निरवकाशत्वं प्रागुक्तमनूद्य सदृष्टान्तं निरस्यति ॥ इदमिति ॥ नवमे आद्यपादे ‘‘गुणशब्दस्तथा’’ इति त्रयोदशेऽधिकरणे द्वितीयवर्णके चिन्तितं, शाक्यानामयनाख्ये षड्विंशत्संवत्सरे सत्रे श्रुतं ‘‘संस्थिते संस्थितेऽहनि गृहपतिर्मृगयां याति । स तत्र यान्मृगान्हन्ति तेषां तरसमयाः पुरोडाशा भवन्ति’’ इति । तेषु मांसमयेषु प्रकृतौ दृषदि पेषणाय तंडुलानां विहितो ‘‘धान्यमसि धिनुहि देवान्’’ इति मन्त्रश्चोदकेन प्राप्तः । स किमूहितव्य उत नेति संशये धान्यशब्दस्य सतुषद्रव्यवाचितया प्रकृतौ तण्डुलप्रकाशनासामर्थ्येनासमवेतार्थत्वात्सौरयागे ‘‘देवस्य त्वा’’ इति मन्त्रगतसवित्रादि-शब्दवन्नोहनीय इति प्राप्ते प्रकृतिविकारमूलया लक्षणया धान्यशब्दस्य तण्डुलप्रकाशकतया प्रकृतौ समवेतार्थत्वान् ‘मांसमसि धिनुहि देवान्’, इत्यूहितव्य इति सिद्धान्त इति ॥

अत्र यथा प्रकृतौ लक्षणाया आर्थिकत्वेनाविवक्षितत्वात्स्वाधीनप्रयोगे लक्षणाश्रयणा-योगान्न मांसलक्षकतया मृगोऽसीत्यूहो न्याय्यः । याज्ञिकानां तु तादृश ऊहाभ्युपगमो यथाऽज्ञानमूलस्तथाध्यापकप्रसिद्धिरपि विष्ण्वादिशब्दाभावनिमित्ताज्ञानमूलेत्यर्थः । केवलयोरिति ॥ अन्योन्यनिरपेक्षयोश्श्रुतिलिङ्गयोरित्यर्थः । कथमिदमुक्तार्थसंवादीत्यत आह ॥ अत्र चेति ॥ असन्दिग्धत्वं च निरवकाशत्वमित्युक्तप्रायम् । उक्तं च तट्टीकायां ‘‘सावकाशेभ्योऽनेकेभ्योऽपि निरवकाशस्यैकस्यैव प्राबल्यात्’’ इति । नन्वत्र सावकाश-योः श्रुतिलिङ्गयोरेव निरवकाशेन लिङ्गादिना बाधः प्रतीयते । न तु तादृशयोश्श्रुति-प्रकरणयोः । न्यायविवरणटीकायां चास्य वाक्यस्याकाशप्राणछन्दोधिकरणपरतया व्याख्यातत्वात् । तत्र च प्रकरणोपष्टम्भेन पूर्वपक्षाकरणात्कथमुक्तसंवादीति चेन्न । तुल्य-

न्यायतया वा श्रुतिप्रकरणोपलक्षणत्वाशयेन वा कैमुत्यन्यायसिद्धतया वाऽस्योदाहरणादिति ।

### **चन्द्रिकाबिन्दु**

सिद्धान्ते पूर्वार्धोक्तलिङ्गस्य निरवकाशत्वमुपपादयति ॥ कर्णादीति ॥ ‘परो मात्रया’ ‘‘न ते विष्णो महित्वमन्वश्नुवन्ति’’ इति अनयोरेकवाक्य-त्वाभिप्रायेण भाष्यकारोदाहृतश्रुत्यनुसारेण कर्णादिविदूरत्वशब्दार्थमाह ॥ इत्यादीति ॥ धान्यमसीति शाक्यानामयनमिति सत्रविशेषः । तस्मिन् श्रूयते ‘‘अह्न्यवस्थिते गृहपति-र्मृगयां कुर्यात् तत्र तान् मृगान् हन्ति ततो रसमयाः पुरोडाशा भवन्ति’’ इति तत्पुरोडाशप्रकृतमांसपेषणसमये चोक्तन्यायेन धान्यमसीति मन्त्रः प्राप्तः । यद्यपि धान्य-शब्दस्य सतुषद्रव्यवाचित्वात् पेषणसमये तण्डुलानां सतुषत्वाभावेन लाक्षणिकत्वम् । विकृते तु ऊहे प्रसक्ते मांसेति लाक्षणिकः मृगशब्दः प्रयोक्तव्यः । मृगोऽसीति मांसमसीत्येव प्रयोक्तव्यं वेति संशये ‘‘ऊहसमये स्वायत्ते शब्दप्रयोगः’’ इति न्यायेन मांसमसीत्येव प्रयोक्तव्यमिति सिद्धान्तितम् । तद्विरुद्धं च मृगोऽसीत्येव पाक्षिका अनुतिष्ठन्ति । तदनुष्ठानं यथा अज्ञानमूलम् एवमध्यापकप्रसिद्धिरपीति भावः ।

### **पाण्डुरङ्गि**

निरतिशयवैभवरूपकर्णादिविदूरत्वस्याग्निश्रुत्यादिबलादग्नावप्युपपत्तेरिति परोक्तं लिङ्गानां सावकाशत्वमग्निश्रुत्यादेः सावकाशत्वं प्रदर्शयन् परिहरति ॥ कर्णादीना-मिति ॥ अग्निर्वै देवानामवम इतीति ॥ यद्यप्यत्र परैर्न तारतम्यपरतया व्याख्यातं तथापि प्रतीयमानस्य बाधकाभावे परित्यागस्यातिप्रसञ्जकत्वाद्यथाश्रुति ग्राह्यमेव । ‘‘अग्नौ सर्वे देवा विलीयन्ते’’ इति श्रुत्यन्तरानुसारेणाग्निनीचानां सर्वेषामपि देवानामग्न्यधीनसत्ता-कत्वेनाग्निपदेनैवोपादानसम्भवेन ‘‘देवानामवमः’’ इति निर्धारणोपपत्तेरिति भावः ॥ तपतीति ॥ वातः पवते, सूर्य उदेतीत्यादौ तत्तद्योग्यक्रियाया इव ‘भीषाऽस्मादग्निः’ इत्यत्र योग्यक्रियाया अनुक्त्या भयादस्याग्निस्तपतीत्यादिश्रुत्यन्तरानुसारेण योग्यश्रौतपदा-ध्याहारः कृत इति भावः । अग्निश्रुत्यादि त्वित्यत्रादिपदेन ‘‘वैश्वानरं रथ्यमध्वराणां यज्ञस्य केतुं जनयन्त देवाः । आसन्ना पात्रं जनयन्त देवाः’’ इत्यादिलिङ्गानि ग्राह्याणि ॥ अग्निनाग्निरिति ॥ एतत्पादस्य द्व्यग्निदेवताकत्वात्तृतीयांतनिर्दिष्टोऽन्यः प्रथमान्तनिर्दिष्टो विष्णुः । प्रकरणस्य निरवकाशत्वात्तदनुगृहीतश्रुत्या लिङ्गबाधोऽस्त्वित्यतः प्रकरणमपि विष्णुपरत्वेन सावकाशमित्याह ॥ इदमिति ॥ अज्ञानमूलेति ॥

