+++
title = "०६ अन्तराद्यधिकरणानां ज्योतिरधिकरणस्य च परस्परम् अगतार्थतानिरूपणम्"

+++


## न चैवमत्रत्यसिद्धान्तेनैवान्तरधिकरणादिपूर्वपक्षाणां..

**अन्तराद्यधिकरणानां ज्योतिरधिकरणस्य च परस्परम् अगतार्थतानिरूपणम्**

## **तात्पर्यचन्द्रिका**

न चैवमत्रत्यसिद्धान्तेनैवान्तरधिकरणादिपूर्वपक्षाणां कैमुत्यन्यायहतत्वात्तत्र- त्यसिद्धान्तन्यायव्युत्पादनं व्यर्थम् । स्वतो बलवतोऽपि सावकाशस्य स्वतो दुर्बलेनापि निरवकाशेन बाध इत्यन्तरधिकरणन्यायेन विनाऽत्रत्यसिद्धान्तस्यैवासिद्धेः । अत्र आकाशाद्यधिकरणेषु च अधिकाशङ्कानिरासकन्याय एव हि व्युत्पाद्यः । न त्वंतरधिकरणन्यायः । ‘‘ज्योतिर्दर्शनात्’’ इत्यत्र त्वग्निसूक्तस्थस्यापि ज्योतिषो म्रियमाणत्वादिलिङ्गैर्जीवत्वे शङ्किते लिङ्गानि ब्रह्मपरोपक्रमोपसंहारमध्यस्थत्वादन्त-र्भावितण्यन्तानीति वक्ष्यत इति न तेनाप्यस्य पुनरुक्तिः । ज्योतिश्शब्दप्रवृत्तिनिमित्तं च प्रकाशत्वं चित्प्रकाशरूपे ब्रह्मण्यप्यस्ति । यद्यप्यत्र वाक्यशेषे ‘‘विश्वेदेवा अनमस्यन् भियानाः’’ इति सर्वदेवोपास्यत्वादिकमपि निरवकाशविष्णुलिङ्गमस्ति । तथापि कर्णादिविदूरत्ववद्विषयवाक्य एवाश्रुतत्वादपरिच्छेद्यवैभवान्तर्भूतत्वाच्च न सूत्रकारादिभिः पृथगुक्तम् । यद्यप्यत्र ज्योतिः प्रतिकर्णादीनां विरुद्धचरणरूपं कर्णादिविदूरत्वं वक्तुं विचारणाभिधानादिति सूत्रयितव्यम् । तथाप्युपसर्गस्य द्योतकत्वमात्रं धातोरेव तु विचरणाभिधायकत्वमिति प्रदर्शनार्थं सूत्रस्य श्रुत्यनुगमप्रदर्शनार्थं च ‘चरणाभिधानात्’ इत्युक्तम् । विचरणाभिधानादित्युक्तौ हि श्रुतौ वीत्यनेन चरतीत्यस्य मे मन इति पदद्वयव्यवहितत्वात् श्रुत्यनुगमो न ज्ञायेत । तस्माद्विष्णुरेवेदं ज्योतिरिति ॥ टीकाक्षरार्थस्तु स्पष्टः ॥

॥ इति ज्योतिरधिकरणं सम्पूर्णम् ॥ १० ॥

### **प्रकाशिका**

ननु यद्यत्र सूक्तानुगृहीताया अपि श्रुतेर्निरवकाशलिङ्गेन बाधस् तदा तदननुगृहीताया इन्द्राकाशादिश्रुतेस्सुतरां बाधेन पूर्वन्यायवैयर्थ्यमित्याशङ्क्यान्तरधि-करणोपजीवनेनास्य प्रवृत्तेर्न दोष इत्याह ॥ न चेति ॥ स्वत इति ॥ जात्येत्यर्थः । ननु यदि तेनैव न्यायेनात्रत्यसिद्धान्तस्तर्हि व्युत्पाद्यन्यायभेदाभावान्नैतदारम्भस्सम्भवति । अत आह ॥ अत्रेति ॥ यद्वा स न्यायोऽत्रैवोच्यतामत आह ॥ अत्रेति ॥ न्यायद्वयस्यैकत्र व्युत्पादनायोगात् । अन्यथाऽधिकरणभेदो न स्यादिति भावः । ननु तर्हि स एवात्र व्युत्पाद्यतामिति चेन्न । एतदभ्यधिकाशङ्काया निरासकस्य न्यायस्य क्वचित्कर्तव्यत्वात् । नन्वेवमपि ‘‘ज्योतिर्दर्शनात्’’ इत्यनेन पुनरुक्तिः । तत्राग्निसूक्तगतस्यापि ज्योतिषो विष्णुत्वमाक्षिप्य समाधानादित्यत आह ॥ ज्योतिरिति ॥ अग्निसूक्तस्थस्येति ॥

ननु तत्र वाजसनेयगतं ज्योतिरुदाह्रियते । न त्वग्निसूक्तगतमिति चेदित्थमाशयः । अग्निसूक्तस्थं ज्योतिर्न विष्णुः । अस्यैव वाजसनेये म्रियमाणत्वादिश्रवणादिति । तत्र ‘‘योऽयं विज्ञानमयः प्राणेषु हृद्यन्तर्ज्योतिः’’ इति ज्योतिः किं जीव उत विष्णुरिति संशये ‘‘स समानस्सन्नुभौ लोकावनुसञ्चरति स वा अयं पुरुषो जायमानश्शरीर-मभिसम्पद्यमानः पाप्मभिः संसृज्यते स उत्क्रामन् म्रियमाणः’’ इत्यादिजीवलिङ्गाज्जीव इति प्रागुक्ताग्निसूक्तस्थमपि ज्योतिर्जीव एवेति प्राप्ते ज्योतिश्शब्दस्य हृद्यन्तर्ज्योतिरित्यात्म- प्रश्नोत्तरोपक्रमे, सुप्त इत्यत्रायं पुरुषः स्वयं ज्योतिरित्युपसंहारे च श्रुतत्वाद् आत्म-प्रश्नोत्तरोपक्रमोपसंहाराभ्यां च विष्णुपरत्वेन निर्णीतवाक्यमध्यस्थतया जीवलिङ्गानां मारकत्वाद्यर्थकतया कथञ्चिन्नेयत्वाद् इदं ज्योतिर्विष्णुरेवेत्यग्निसूक्तस्थमपि तथेति सिद्धान्त उच्यते । न निरवकाशलिङ्गेन सावकाशबाधन्यायव्युत्पादनं सूक्तगतत्वाधिकाशङ्का-निरासकन्यायव्युत्पादनं वा क्रियते । येन पुनरुक्तिस्स्यादित्यर्थः ।

एवं प्रमाणाश्रिताशङ्कां निरवकाशलिङ्गरूपप्रमाणोपदर्शनेन निरस्येदानीं प्रमेयाश्रिता-शङ्कां ‘‘स्वयंज्योतिष्ट्वाद्भगवतः’’ इति पञ्चमगीताभाष्योक्तदिशा शब्दप्रवृत्तिहेतुनिरूपणेन निरस्यति ॥ ज्योतिरिति ॥ प्रकाशत्वमिति ॥ तमोविरोधित्वस्य गुरुत्वादिति भावः । ननु यद्यत्रेदं विषयवाक्यं स्यात्तर्हि स्पष्टलिङ्गत्यागेन कर्णादिविदूरत्वप्रत्यायनाय चरणोक्ति-रयुक्तेत्याशङ्क्याह ॥ यद्यपीति ॥ विचरणेनापरिच्छेद्यवैभवस्यैवाभिप्रेतत्वेनोक्तत्वात्तैनैव सङ्गृहीतत्वाच्चेत्याह ॥ अपरिच्छेद्येति ॥ नन्वेवमपि विचरणाभिधानादिति वाच्यम् ।

प्रतिपत्तिलाघवादित्याशङ्कामनूद्य निरस्यति ॥ यद्यपीति ॥ ननु तर्कताण्डवे उपसर्गाणां द्योतकत्वं पूर्वपक्षीकृत्य वाचकत्वस्य समर्थनात्कथं द्योतकत्वोक्तिः । न च तत्पररीत्येति वाच्यम् ।

‘‘समिति ह्युपसर्गेण परमुख्यार्थतोच्यते’’ । इति ।

उपसङ्क्रमणं चैव द्वितीयोद्देशितं प्रति ।

अतिक्रमं वदन्तं तमुपशब्दो निवारयेत् ॥

इति च भगवत्पादोक्तेरुदाहृतत्वात् । युक्तियुक्ततयोपपादनेनाभिप्रेतत्वावगमाच्चेति चेत्सत्यम् । अभ्युपेत्यवादेन वा पररीत्या वेयमुक्तिः । अत एव पक्षान्तरमुक्त्वा तमुप-पादयति ॥ सूत्रस्येति ॥ अधिकरणार्थमुपसंहरति ॥ तस्मादिति ॥ तस्मान्निरवकाशस्य लिङ्गस्य प्रवृत्तिनिमित्तस्य च भगवति सत्वाद्विष्णुरेवेदं ज्योतिरिति ॥

### **चन्द्रिकाबिन्दु**

कैमुत्येति ॥ निरवकाशप्रकरणसहितश्रुतेरपि यदा निरवकाश-लिङ्गेन बाधः कथितस् तदा किमु वक्तव्यं निरवकाशलिङ्गेन श्रुतिमात्रबाधनमिति भावः ॥ असिद्धेरिति ॥ तथा चान्तराद्यधिकरणस्यैतदधिकरणोपजीव्यत्वमिति भावः ॥ उत्तराधि-करणेन गतार्थत्वमाशङ्क्य निराकरोति ॥ ज्योतिर्दर्शनादिति ॥ तथाप्युपसर्गस्येति ॥ इदं च टीकाकारीयमतानुसारेणोक्तम् । स्वेन तर्कताण्डवे उपसर्गाणां वाचकत्वस्य बहुत्वेन साधितत्वात् । अत एव पक्षान्तरमाह ॥ सूत्रस्येति ॥

### **पाण्डुरङ्गि**

तर्ह्यन्तरधिकरणादिना त्विदं गतार्थं स्यात् । तत्सिद्धान्तव्यपदेशस्यैवात्र सिद्धान्तव्यवस्थापकत्वादित्यत आह ॥ अत्रेति ॥ प्रमेयाश्रितां शङ्कां परिहरति ॥ ज्योतिश्शब्देति ॥ तमोविरोधित्वापेक्षया प्रकाशत्वस्य लघुत्वात्तदुपपादकताया आवश्य-कत्वाच्चैतज्ज्योतिःपदप्रवृत्तिनिमित्तं वाच्यमिति भावः । तमसा सहास्थितत्वं प्रकाशस्याप्य-युक्तमित्यत उक्तं चित्प्रकाशेति ॥ तस्य च बाह्यतमःस्थितत्वं युक्तमेव । अन्यथा ‘त्वामग्ने तमसि तस्थिवांसम्’ इत्युक्तत्वादग्नावपि प्रकाशत्वं न स्यात् । ‘हृदय आहितम्’त्युक्तत्वा-दन्तर्बहिश्च स्यादिति भावः ।

ननु कर्णादिविदूरत्वं न यथाश्रुतं लिङ्गम् । तस्य कर्णाद्यगोचरत्वरूपत्वेनासम्भवित्वात् । तदुपलक्षितमियदिति परिच्छेदानर्हवैभवत्वमेव लिङ्गं वाच्यम् । तच्चानुपपन्नम् । वाक्य-शेषोक्तस्य सर्वदेवोपास्यत्वस्यैव यथाश्रुतस्य लिङ्गत्वसम्भवात् । तत्सम्भवे चोपलक्षितानु-सरणस्यानौचित्यादित्याशङ्कते ॥ यद्यपीति ॥ यद्यप्यत्रेत्यादि ॥ अत्र श्रुतौ ‘पतयत’ इत्यादावुक्तत्वात् ‘उत्पतनाभिधानात्’ इति वक्तव्येऽपि कर्णाद्यपेक्षया मनसो बहुव्याप्तेरभि- मानिनश्चोत्तमत्वात्तन्मुख्यत्वद्योतनाय तत्सहपठितचरणस्यैव निर्देशः । एवं च श्रुतौ मनोगम्यत्वाभावः कर्णादिगोचरत्वाभावे हेतुत्वेनोच्यते । यद्वा मनोदूरत्वोक्त्या कैमुत्यन्यायेन लब्धमेव कर्णादिविदूरत्वं स्पष्टमुच्यते । अत एव किंस्विद्वक्ष्यामीत्यनुक्तवाक्कार्याक्षेपः । कर्णादिग्रहणस्योपलक्षणत्वादित्युक्तं भवति ॥ उपसर्गस्येति ॥ यद्यप्युपसर्गा अपि वाचका एवेति सिद्धान्तस् तथापि परमतानुवादोऽयमित्यदोषः ।

**॥ इति ज्योतिरधिकरणम् ॥**

