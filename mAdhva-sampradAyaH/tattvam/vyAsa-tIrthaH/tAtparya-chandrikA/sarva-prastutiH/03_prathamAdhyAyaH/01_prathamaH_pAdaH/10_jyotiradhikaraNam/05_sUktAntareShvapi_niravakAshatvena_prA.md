+++
title = "०५ सूक्तान्तरेष्वपि निरवकाशत्वेन प्राबल्यसमर्थनम्"

+++


## एवं सूक्तान्तरेष्वपि द्रष्टव्यम्

**सूक्तान्तरेष्वपि निरवकाशत्वेन प्राबल्यसमर्थनम्**

## **तात्पर्यचन्द्रिका**

एवं सूक्तान्तरेष्वपि द्रष्टव्यम् । तथा हि । ऐन्द्रे ‘‘नत्वावाम् इन्द्र कश्चन न जातो न जनिष्यते’’ इति । तथा ‘‘ईशानमस्य जगतः स्वर्दृशमीशानमिन्द्र तस्थुषः’’ इति । तथा ‘‘समुद्रे अन्तश्शयते’’ इति । तथा बार्हस्पत्ये ‘‘विश्वेषामिज्जनिता ब्रह्मणामसि’’ इति । तथा सौरे ‘‘सूर्य आत्मा जगतस्तस्थुषः’’ इति । तथा वारुणे ‘‘यो विश्वस्य जगतो देव ईशे’’ इति । तथा विश्वकर्मसूक्ते ‘‘विश्वतश्चक्षुः, यो नः पिता जनिता’’ इत्यादीनि ब्रह्मलिङ्गानि सन्ति । किञ्च सौरे ‘‘येना पावक चक्षसा भुरण्यं तं जना अनु । त्वं वरुण पश्यसि’’ इति सूर्यस्य पावकवरुणादि-शब्दैस्सम्बोधनम् । तथा वारुणे ‘‘अथा वयमादित्य’’ इति वरुणस्यादित्यादिशब्दैः सम्बोधनम् । तथाऽऽग्नेये ‘‘त्वमग्न इन्द्रो वृषभं सतामसि त्वं विष्णुरुरुगायो नमस्यः’’ इत्यग्निं सम्बोध्य तत्रेन्द्रविष्ण्वादिशब्दप्रयोगस् तत्तत्सूक्तानां सर्वशब्दवाच्यब्रह्मपरत्वे युक्तः । नान्यथा । यदि चेन्द्रादावेव ब्रह्मलिङ्गोक्तिः स्तुत्यर्था तर्ह्याकाशप्राणादावपि ब्रह्मलिङ्गोक्तिस्तदर्था स्यादिति दिक् ।

### **प्रकाशिका**

सूत्रेऽग्निसूक्तस्थस्योपलक्षणत्वेनोपादानात्सर्वत्रायं न्यायोऽनुसन्धेय इति वदंस्तत्प्रकारं क्वचित्क्वचिद्दर्शयति ॥ एवमिति ॥ ऐन्द्रे सूक्त इत्यर्थः । आद्याष्टकगते ऐन्द्रे ‘‘न त्वावा इन्द्र कश्चन न जातो न जनिष्यतेऽति विश्वं ववक्षिथ’’ इत्यत्र हे इन्द्र कश्चन कोऽपि त्वावान् त्वत्सदृशः नास्ति नासीन्न जनिष्यते । विश्वमति ववक्षिथ त्वमेव भर्तासीत्यसदृशत्वविश्वभर्तृत्वादिकं श्रुतम् । तथा पञ्चमाष्टकगते ऐन्द्रे ‘‘अभित्वा शूर नो नुमोऽदुग्धा इव धेनवः । ईशानमस्य’’ इत्यत्र जङ्गमस्य च स्थावरस्य चास्य विश्वस्येशानं त्वा त्वां वेदवाच इव पुनः पुनः स्तुम इति जगन्नियामकत्वं, ‘‘न त्वावा अन्यो दिव्यो न पार्थिवो न जातो न जनिष्यते’’ इति हे मघवन् द्युस्थो वा पृथिवीस्थो वा जातो जनिष्यमाणो वाऽन्यस्त्वत्सदृशो नेत्यसदृशत्वं च श्रुतम् । तथा ‘समुन्द्रेऽन्तःशयत उद्भा वज्रो अभीवृतः’ इति षष्ठाष्टकगतैन्द्रे, अष्टमाष्टकस्थे च ‘‘समुद्रेऽन्तः कवयो विचक्षते’’ इति समुद्रशायित्वं श्रुतम् । एतानि च ब्रह्मलिङ्गतया प्रसिद्धानीति भावः ॥ तथेति ॥ ‘‘देवाश्चित्ते असुर्यप्रचेतसो बृहस्पते यज्ञियं भागमानशुः । उस्रा इव सूर्यो ज्योतिषामहो विश्वेषामिज्जनिता ब्रह्मणामसि’’ इत्यत्र हे बृहस्पते प्रकृष्टज्ञानिनो देवा अपि ते प्रसादाद् यज्ञभागं प्राप्नुवन्ति । त्वं च भूतभविष्यद्वर्तमानचतुर्मुखब्रह्मणां जनयिताऽसीति ब्रह्म-जनकत्वादिकं श्रुतम् । तच्च विष्णोरन्यत्र न युक्तमिति भावः ।

॥ सौर इति ॥ आद्याष्टकाष्टमाध्यायगते सौरे ‘‘चित्रं देवानामुदगादनीकं चक्षुर्मित्रस्य वरुणस्याग्नेः । आप्रा द्यावापृथिवी अन्तरिक्षं सूर्य आत्मा’’ इत्यत्र स्थावरजङ्गमात्मक-विश्वस्वामित्वं श्रुतम् । तच्च नान्यलिङ्गम् । न चात्रात्मशब्दस्स्वरूपपरः । षष्ठ्या औपचारिकत्वप्रसङ्गादिति भावः ॥ य इति ॥ पञ्चमाष्टके ‘‘यो वर्धन ओषधीनां यो अपां यो विश्वस्य जगतो देव ईशे’’ इति विश्वेश्वरत्वं श्रुतम् । तच्च ‘‘एष सर्वेश्वरः’’ इत्यादिना ब्रह्मणि प्रसिद्धम् । ‘‘विश्वतश्चक्षुरुत विश्वतो मुखः’’ इत्यादिकं च ‘‘सर्वतः पाणिपादं तत्सर्वतोक्षिऽशिरोमुखं’’ इत्यादिना विष्णौ प्रसिद्धम् । जगज्जनकत्वं च ‘‘यतो वा इमानि भूतानि’’ इत्यादिना प्रसिद्धम् ॥ सन्तीति ॥ तथा च निरवकाशब्रह्मलिङ्गैस्सावकाश-श्रुतिप्रकरणयोर्बाध इति भावः । सूत्रे निरवकाशलिङ्गोक्तिरुपलक्षणम् । अन्यत्रान्यवाचि-पदप्रयोगानुपपत्त्या च विष्णुपरता ग्राह्येत्याह ॥ किञ्चेति ॥ सौर इति ॥ चतुर्थाध्यायगते सौर इत्यर्थः ॥ अथावयमिति ॥ आद्याष्टकगते वारुणसूक्ते ‘‘आदित्य व्रते तवानाग-सोऽदितये स्याम’’ इत्यादित्यशब्दसम्बोधनमित्यर्थः ।

नान्यथेति ॥ तथात्वे नानादेवताप्रापकश्रुतिसद्भावेनैकवाक्यताभङ्ग इति भावः । सूक्तगतब्रह्मलिङ्गानामन्यथासिद्धिमाशङ्क्य निरस्यति ॥ यदि चेति ॥ लिङ्गेत्युपलक्षणम् । पावकादिशब्दोक्तिरपि ध्येया । तथा चाकाशाद्यधिकरणानारम्भस्स्यादिति भावः । एतेनोपासनार्थं तदुक्तिरिति परास्तम् । असदुपासनाया निषिद्धत्वाच्चेति । नन्विन्द्रादीनाम-न्योन्यं ब्रह्मणा चाभेदात्तत्र ब्रह्मलिङ्गोक्तिः पावकादिशब्दोक्तिश्च युक्ता । अत एव ‘‘त्वमग्न इन्द्रो वृषभः’’ इत्यादि च युज्यत इति चेन्न । विशिष्टाभेदस्य बाधितत्वात् । विशेष्यमात्रैक्ये लक्षणापत्तेश्च । आकाशादावपि तथात्वापत्तेश्च । यमिन्द्रमाहुरित्यादि-विरोधाच्च । तत्र भेदोक्तेरन्तरधिकरणे दर्शितत्वात् । पृथगित्यत्राभेदस्य निरसिष्यमाण-त्वाच्च । न च वाच्यं लिङ्गानां स्वावरनियामकत्वादिना सङ्कोच इति । बाधकाभावात् । न च पावकादिशब्दानां योगेन सूर्यादौ वृत्तिरविरुद्धेति वाच्यम् । रूढेर्बलवत्त्वात् । नियामकाभावेन वैपरीत्यस्यापि सम्भवात् । तदेतदभिप्रेत्योक्तं दिगिति । यद्वा सूक्तान्तरे-ष्वप्येवं निरवकाशब्रह्मलिङ्गादीनि द्रष्टव्यानीति भावेनोक्तं दिगिति ।

### **चन्द्रिकाबिन्दु**

निरवकाशलिङ्गेन सूक्तस्य ब्रह्मपरत्वमन्यत्रापि दर्शयति ॥ तथा हीत्यादिना ॥ ब्रह्मपरत्वे ज्ञापकं दर्शयति ॥ किञ्च सौर इति ॥

### **पाण्डुरङ्गि**

प्रकृतौ सतुषशालिवाचिधान्यशब्दस्य वितुषव्रीहिषु लाक्षणिकत्वा-दार्थिकलक्षणा रचनातिदेश इति ज्ञानाभावमूला यथा ‘मृगोऽसि’ इति मन्त्रोहविषयिणी पूर्वपक्षिप्रसिद्धिस् तथाऽग्न्यादिसूक्तेषु विष्णुसूक्तत्वाज्ञानमूलोक्तप्रसिद्धिरित्यर्थः ॥ न्याय-विवरण इति ॥ अत्तृत्वाधिकरणस्थमिदं समानन्यायत्वादत्रापि सिंहावलोकनन्यायेन परावृत्तमिति भावः ॥ ईशानमिति ॥ लिङ्गापेक्षया वाक्यस्य जघन्यत्वात् ‘‘न त्वावा अन्यो दिव्यो न पार्थिवो न जातो न जनिष्यते’’ इति वाक्यानुपादानम् ॥ न युक्तमिति ॥ ‘नपुंसकमनपुंसकेनैकवच्चास्यान्यतरस्याम्’ इत्येकशेष एकवद्भावश्चेति ज्ञेयम् । युक्त इत्यपि क्वचित्पाठः ॥ यदि चेति ॥ आकाशप्राणाद्यधिकरणवैषम्येण पूर्वपक्षयतेष्टा-पत्तेर्वक्तुमशक्यत्वादित्यर्थः ।

