+++
title = "१७ ब्रह्मशब्दस्य अद्वैत्युक्तकालवस्त्वपरिच्छिन्नार्थकत्वपरीक्षा"

+++


## ननु घटादौ स्वतुल्यसद्रूपदेशादिपरिच्छेऽदोल्पत्वं..

**ब्रह्मशब्दस्य अद्वैत्युक्तकालवस्त्वपरिच्छिन्नार्थकत्वपरीक्षा**

## **तात्पर्यचन्द्रिका**

ननु घटादौ स्वतुल्यसद्रूपदेशादिपरिच्छेऽदोल्पत्वं, ब्रह्मणि घटादिप्रतियोगिको भेदरूपो वस्तुपरिच्छेदो न स्वतुल्यसद्रूप इति नाल्पत्वमिति चेन्मैवम् । तथात्वे घटादिवज्जीवादपि स्वतुल्यसद्रूपभेदाभावमात्रेण महत्त्वसिद्ध्या जीवाभेदासिद्धेः । गगनादौ स्वतुल्यसद्रूपो देशाद्यपरिच्छेदो महत्त्वम् । न च ब्रह्मणि घटादि-प्रतियोगिकोऽभेदरूपोऽपरिच्छेदस्तथेति महत्त्वहानिप्रसङ्गाच्च । किञ्च स्वतुल्य-सद्रूपस्यापरिच्छेदस्याभावे तादृशपरिच्छेदः स्यादेव । तात्विकस्यातात्विकादपि स्वतुल्यसद्रूपभेदस्य नेदं रूप्यमिति दर्शनात् । तस्माद् ब्रह्मणो जगतो व्यावृत्तिम-परिच्छिन्नतां चाभिलषता भेदस्य परिच्छेदतैव त्याज्या । परिच्छिन्नाद्भेदेऽपरिच्छेदस्यैव सिद्धेः ।

किञ्च निरङ्कुशमहत्त्वार्थं ब्रह्मणः सर्वात्मकत्वे अल्पदेशादधिकदेशेऽल्प-गुणादधिकगुणे च महत्त्वबुद्धिवदेकात्मकाद्गगनादितोऽनेकात्मकराश्यादौ महत्त्व-बुद्धिस्स्यात् । अवयवानेकत्वेपि परिमाणोत्कर्षादिनैव महत्त्वम् । निबिडानेका-वयवायः पिण्डादपि विरलाल्पावयवे तूलराश्यादौ महत्त्वबुद्धेः । किञ्चापरिच्छेदस्य ब्रह्मानन्यत्वे बृंहतिधात्वर्थस्य भावेऽपि प्रत्ययार्थाभावेनापरिच्छिन्नत्वासिद्धिः । अन्यत्वेपि तात्विकत्वे सुतराम् । तद्रूपविकलत्वात् । अतात्विकत्वे तत्वतः परिच्छिन्नत्वापत्तिः ।

किञ्च वस्तुतोऽल्पे सत्येव तन्निरूपितमहत्त्वस्य वास्तवत्वमिति ब्रह्मशब्देनैव सद्वितीयत्वम् । देशाद्यपरिच्छेदेऽपि न देशादेर्वस्तुतोऽभावो हेतुः । घटादेरपि तत्प्रसङ्गात् । देशादेः सत्त्वेपि तत्परिच्छेदाभावमात्रेणापि तत्सिद्धेश्च । बौद्धाभिमत-क्षणिकविज्ञानादेरपि वस्तुतः कालाद्यभावेनापरिच्छिन्नत्वप्रसङ्गाच्च । तस्मात्–

देशतः कालतश्चैव गुणतश्चापि पूर्णता ।

ब्रह्मता नतु भेदस्य राहित्यं ब्रह्मतेष्यते ॥

तदुक्तं ‘‘देशतःकालतश्चैव गुणतश्च त्रिधा ततिः’’ इति । तदेतदभिप्रेत्योक्तं भाष्ये ‘‘ब्रह्मशब्दश्च विष्णावेव’’ इति । त्रिविधपूर्तिवाचको हि विष्णुशब्दः ।

### **प्रकाशिका**

इयता ग्रन्थेन परिच्छेदकस्य स्वतुल्यसद्रूपत्वमल्पत्वप्रयोजकमित्या-शङ्क्य निरस्तम् । इदानीं परिच्छेदस्य स्वतुल्यसद्रूपत्वमल्पत्वप्रयोजकमित्याशङ्कामुद्घाटय-न्निरस्यति ॥ नन्विति ॥ न स्वतुल्यसद्रूप इति ॥ तात्विकस्य कस्यापि कर्मस्य ब्रह्मण्यभावादिति भावः । स्वतुल्यसद्रूपभेदस्याल्पत्वे तादृशभेदाभावो महत्त्वमित्युक्तं स्यात् । तथा च जीवाभेदो न सिद्ध्यतीत्याह ॥ तथात्व इति ॥ न च जीवात्तादृश-भेदाभाव एवाभेद इति वाच्यम् । घटादेरपि तादृशभेदाभावेन घटाद्यभेदापातादिति भावः । वैपरीत्यमपि सुवचमित्याह ॥ गगनादाविति ॥ तथा स्वतुल्यसद्रूपः । ननु गगनादावपि तादृशदेशादिपरिच्छेदाभावेनैव महत्त्वं न तु तादृशापरिच्छेदेन । येन ब्रह्मणि तादृशस्य घटाद्यपरिच्छेदस्याभावेन महत्त्वहानिः स्यादित्याशङ्क्य एवमपि ब्रह्मणि तादृशस्य घटादिपरिच्छेदस्याभावाभावेन महत्त्वहानिरवर्जनीयेति भावेनाह ॥ किञ्चेति ॥ यद्वा तादृशपरिच्छेदो महत्त्वमित्यापाद्य दूषितम् । इदानीं तादृशापरिच्छेदोऽल्पत्वमिति परोक्त-रीत्यैव महत्त्वहानिरिति भावेन तादृशपरिच्छेदं ब्रह्मण्युपपादयति ॥ किञ्चेति ॥ अपरि-च्छेदस्य घटाद्यपरिच्छेदस्य । अभावे ब्रह्मणीति शेषः ॥ तादृशेति ॥ ब्रह्मतुल्यसद्रूपे-त्यर्थः । तथा चाल्पत्वं स्यादिति शेषः । विरुद्धयोरेकस्यातात्विकेऽन्यस्य तात्विवकत्व-नियमादिति भावः ।

ननु प्रतियोगिनो घटादेरतात्विकत्वात्तत्परिच्छेदापरिच्छेदयोर्द्वयोरप्यतात्विकत्वमेव । विरुद्धयोरिति न्यायस्तु तात्विकप्रतियोगिस्थल एवेत्याशङ्क्य सर्वत्र दर्शनान्न सङ्कोचो न्यायस्येति भावेनाह ॥ तात्विकस्येति ॥ अप्रातिभासिकस्य, सप्रकारकज्ञानाबाध्यस्येति वा । शुक्तिशकलस्येति शेषः । वस्तुतो जीवाद्भेदेन ब्रह्मण्यपरिच्छिन्नत्वमित्येतदुप-संहारव्याजेनाह ॥ तस्मादिति ॥ यस्माद्भेदस्य परिच्छेदत्वे घटादितो भेदेन ब्रह्मणः परिच्छिन्नत्वं प्रसज्यते यस्माच्च परिच्छेदकस्य घटादेः स्वतुल्यसद्रूपत्वाभावेन वा परिच्छेदस्य स्वतुल्यसद्रूपत्वाभावेन वा तत्परिहर्तुं शक्यते तस्मादित्यर्थः ।

एवं बाधकोपदर्शनेन वस्तुभेदो न महत्त्वभञ्जको येन तत्सिद्धये जीवाभेदोऽभ्युपेयः स्यादित्युक्तम् । इदानीं सत्यप्यनेकात्मकत्वे महत्त्वबुद्धेरदृष्टेरसत्यपि तस्मिन् तस्या दर्शनाद्व्यभिचारेण न वस्त्वभेदो महत्त्वमित्याह ॥ किञ्चेति ॥ अल्पदेशादधिकदेशे इति बहुव्रीहिः । अल्पदेशावस्थितात् त्र्यणुकादितोऽधिकदेशावच्छिन्ने घटादावित्यर्थः । गुणो ज्ञानादिलक्षणः । पुंसीति शेषः ॥ अनेकेति ॥ अनेकभाषाभिन्नतत्समुदाय-रूपराश्यादावित्यर्थः ।

नन्ववयवप्राचुर्याप्राचुर्यवतोर्घटकपालयोर्महत्त्वाल्पत्वे दृष्टे इत्यतस्तत्राप्यन्यदेव प्रयोजकमित्याह ॥ अवयवेति ॥ अनेकाल्पावयवत्वे हेतुर् निबिडेति विरलेति । अस्तु वा देशकालापरिच्छेदवद्वस्त्वपरिच्छेदो महत्त्वं तथापि सोऽयमपरिच्छेदः किं ब्रह्मणोऽभिन्न उत भिन्नः भिन्नत्वेऽपि तात्विकोऽतात्विको वेति विकल्पान्हृदि कृत्वा क्रमेण प्रत्याह ॥ किञ्चेति ॥ वस्त्वपरिच्छेदस्येत्यर्थः ॥ प्रत्ययार्थाभावेनेति ॥ बृहि वृद्धावित्यस्मात् ‘‘बृंहेरम्नलोपश्चे’’ति मनिन्प्रत्यये नलोपेऽमागमे यणि च ब्रह्मेति वृद्धिशब्दितापरिच्छेद-वदुच्यते । वृद्धिशब्दितापरिच्छेदरूपत्वेऽपि वृद्धिमत्त्वरूपमपरिच्छिन्नत्वं न स्यादित्यर्थः । सुतराम् असंशयम् । अपरिच्छिन्नत्वासिद्धिरित्यन्वयः । तत्र हेतुस्तद्रूपेति । स्वतुल्यसद्रूपा-परिच्छेदाख्यवस्त्वभेदशून्यत्वादित्यर्थः । ब्रह्मशब्दादभेदसिद्धिरित्युपन्यासो विरुद्ध इत्याह ॥ किञ्चेति ॥ सद्वितीयत्वे कथमपरिच्छिन्नत्वमित्यतस्तदुपपादयति ॥ देशादीति ॥ येन द्वितीयाभावे सत्येवापरिच्छिन्नत्वं ब्रह्मणः स्यादिति भावः । यद्वा घटादेरपि ब्रह्मण इव देशाद्यपरिच्छिन्नत्वप्रसङ्गादित्यर्थः । तदपरिच्छेदे तदभावो न हेतुर् घटादौ व्यभिचारा-दित्युक्तम् । अप्रयोजकश्चेत्याह ॥ देशादेरिति ॥ तत्सिद्धेर् अपरिच्छिन्नत्वसिद्धेः ।

अतिप्रसङ्गश्चेत्याह ॥ बौद्धेति ॥ विज्ञानवादिमते विज्ञानव्यतिरेकेण कालादि-जगतोऽभावेन कालाद्यपरिच्छेदः स्यात् । न चेष्टापत्तिः । क्षणिकत्वोपगमादित्यर्थः । अतो द्वितीयसत्त्वेऽपि ब्रह्मणोऽपरिच्छिन्नत्वं युक्तमित्यर्थः । यद्वा देशाद्यपरिच्छेदं ब्रह्मपदार्थं ब्रुवाणैर्ब्रह्मपदेनैव देशकालरूपद्वितीयसत्त्वमुपेतमित्याह ॥ देशादीत्यादिना ॥ वस्तुतस्तु देशाद्यपरिच्छेदे देशाद्यभावो न हेतुः किन्तु तस्मिन्सत्येव तदपरिच्छेदस् तथा परिच्छिन्ने जीवादौ सत्येव तदपेक्षयाऽपरिच्छिन्नत्वं युज्यत इति भावेन दृष्टान्तमुपपाद-यति ॥ देशादीत्यादिना ॥ व्याख्यानं प्राग्वत् । तस्मादित्यस्य श्लोकेनान्वयः । चापिशब्दाः प्रत्येकमभिसम्बध्यन्ते । त्रिभिःपूर्णतेत्युक्तैवकारव्यावर्त्यमाह ॥ न त्विति ॥ तदुक्तमिति ॥ गीतातात्पर्ये द्वितीये ।

कथमस्मात्तल्लाभ इत्यत आह ॥ त्रिविधेति ॥ विष्लृ व्याप्तावित्यस्य क्नुप्रत्यये रूपं विष्णुरिति । व्याप्तिश्च त्रेधा भवति । ‘‘देशतः’’ इति वचनादिति भावः । यद्यप्ययं शिवादिव्यावृत्त्यर्थत्वेनोपात्त(श्चक्रि)स्तद्रूपविशेष्यपरः । तथैव भाष्ये प्रतिपादनात् । तथापि विशेष्यं वदन्नुक्तत्रिविधपूर्त्यभिधानपूर्वमेव तद्वदति । सर्वशब्दानां योगपूर्वमेव भगवति वृत्तेरित्येवमुक्तम् । एतेनावश्यवक्तव्यं जीवभेदकं विषयसिद्ध्यङ्गं गुणपूर्णत्वं ब्रह्म-पदार्थत्वेनानुक्त्वा विष्ण्वर्थत्वमनुपयुक्तमुच्यत इति भाष्येऽनौचित्यचोद्यं निरस्तम् । विष्ण्वर्थकत्वेन तल्लाभात् । न्यायविवरणे ब्रह्मशब्देन गुणपूर्णत्वोक्तेरुक्तत्वाच्च । विष्ण्वर्थ-कत्वं तु शिष्यहितायवा गुणपूर्तियोग्यत्वाय वेति नानुपयुक्तम् । एतेन ब्रह्मपदस्याभेदार्थ-कत्वान्नाभेदपूर्वपक्षोऽनेन निरस्यत इति कस्यचित्प्रलापोऽपोढः । उक्तरीत्याऽभेदार्थ-कत्वाभावात् । यदपि ब्रह्मशब्दस्योक्तत्रिविधपरिच्छेदराहित्यार्थकत्वमुपेत्य शिवपरत्वप्रलपनं तदपि भाष्याद्युदाहृतप्रमाणजालैर्निरस्तं ध्येयम् । ‘‘पत्युरसामञ्जस्यात्’’ इति सूत्रकृता कण्ठतः शिवस्यापूर्णत्वदोषवत्त्वयोरुक्तत्वाच्च । तस्य चानुव्याख्याने बहुप्रमाणोदाहरणेन प्रपञ्चनाच्च । विस्तरस्तु गुरुपादकृतन्यायमौक्तिकमालातोऽनुसन्धेयः ।

### **चन्द्रिकाबिन्दु**

ननु स्वतुल्यसद्रूपत्वं परिच्छेदविशेषणं घटे च देशकालापरिच्छेदः स्वतुल्यसत्ताक एवेति अल्पता ब्रह्मणि च ब्रह्मतुल्यसत्ताकघटादिपरिच्छेदो नास्तीति नाल्पतेत्याशङ्कते । नन्विति ॥ जीवापरिच्छेदोऽपि न वक्तव्यस् तत्परिच्छेदस्य भेदस्य ब्रह्मणि कल्पितत्वेन ब्रह्मसत्ताकत्वाभावेन नाल्पबुध्द्यजनकत्वादित्यभिप्रेत्य परिहरति । मैवमिति ॥ अपरिच्छेदस्तथेति ॥ ब्रह्मणि घटाभेदलक्षणापरिच्छेदस्य कल्पितत्वेन ब्रह्मसमसत्ताकत्वाभावादिति भावः । तादृशपरिच्छेद इति ॥ तथा च पारमार्थिकभेद-सिद्धिरिति भावः । नन्वतात्त्विकघटे भेदः कथं तात्त्विकः । प्रतियोगिनो ऽतात्त्विकत्वा-दिति शङ्कां व्यभिचारेण परिहरति । भेदस्य परिच्छेदतैवेति ॥ भेदस्य परिच्छेदतैव त्याज्या भेदस्तु न त्याज्य इति भावः ।

नन्वभेदात्यागे कथम् अपरिच्छिन्नत्वसिद्धिरित्यत आह । परिच्छिन्नादिति ॥ परिच्छिन्नाज्जीवादभेदेनैवापरिच्छेदसिद्धिरिति स्वामिनः । केचित्तु परिच्छिन्नाद्भेदादनुक्तौ इति शेषः । एवं च परिच्छिन्नाद्भिन्नाद्भेदोक्तौ ब्रह्म घटादितः परिच्छिन्नं न भवति तद्भिन्नं भवतीत्युक्तौ अपरिच्छेदस्यैवाभेदस्यैव प्राप्तेः । तथा च जगत उत्पत्तिमभिलषतेत्याद्ययुक्त-मित्यर्थ इति वर्णयन्ति । अनेकात्मकत्वस्य निरङ्कुशमहत्त्वप्रयोजकत्वं खण्डयति किञ्चेति ॥ अवयवानेकत्वस्य महत्त्वबुद्धिव्यभिचारम् अयःपिण्डे दर्शयति । निबिडानेका-वयव इति ॥ प्रत्ययार्थेति ॥ बृंहतीत्यत्र बृंहणव्यतिरिक्तप्रत्ययार्थो नास्ति, विशेषानङ्गी-कारात् । ब्रह्मणश्च महत्वलक्षणत्वं पूर्णत्वं न सिध्यतीति भावः । तद्रूपविकलत्वादिति ॥ तात्त्विकवस्त्वपरिच्छेदाख्यरूपविकलत्वादित्यर्थः । घटादेरपीति ॥ देशाद्यभावस्य घटादिकं प्रत्यपि अविशेषादिति भावः ।

### **पाण्डुरङ्गि**

ननु तथापि घटाद्यपरिच्छेदेपि नाल्पत्वम् । स्वतुल्यसद्रूपस्य परिच्छेद-स्यैवाल्पत्वप्रयोजकत्वात् । घटादौ स्वतुल्यसद्रूपस्य देशादिपरिच्छेदस्यैवाल्पत्व-प्रयोजकत्वाद् ब्रह्मणश्च घटादिपरिच्छेदेऽपि तस्य स्वतुल्यसद्रूपत्वाभावेन तस्मिन्सत्यपि नाल्पत्वमिति शङ्कते ॥ नन्विति ॥ यद्यप्यत्रापि तत्वतः सद्रूपे ब्रह्मणि व्यवहारतः सद्रूपदेशादिना परिच्छेदेपि महत्त्वप्रसङ्गात् स्वतुल्यसद्रूपघटाद्यनात्मकेपि गगनादावल्पत्व-बुद्ध्यभावाच्चेति पूर्वपक्षिणोक्तदूषणमवशिष्टमेव । तथापि तन्निराकरणस्यैव मुख्य-प्रयोजनत्वाभावात्परमप्रमेयमेव दूषयति ॥ मैवमिति ॥ घटादौ स्वतुल्यसद्रूपस्य परिच्छेदस्यैवाल्पत्वेन दृष्टत्वाद् ब्रह्मणि तदभावेनाल्पत्वाभावे गगनादौ स्वतुल्यसद्रूपा-परिच्छेदस्यैव महत्वरूपत्वेन दृष्टत्वाद् ब्रह्मणस्तदभावान्महत्वं न स्यादेवेत्याह ॥ गगनादाविति ॥ तथा च स्वतुल्यसद्रूपस्य परिच्छेदस्याल्पत्वप्रयोजकत्वे घटादिवज्जीवा-दपि स्वतुल्यसद्रूपपरिच्छेदाभावमात्रेण महत्वसिद्ध्या जीवाभेदासिद्ध्यापत्त्या जीवाभेद-मभिलषतः स्वतुल्यसद्रूपस्य जीवापरिच्छेदस्याभावेऽल्पत्वापत्त्या जीवाभेदवत्स्वतुल्य-सद्रूपस्य घटाद्यपरिच्छेदस्याभावेऽल्पत्वप्रसङ्गेन घटाभेदोऽप्यङ्गीकार्य एवेति युक्तमुक्तम् ।

ननु स्वतुल्यसद्रूपस्यापरिच्छेदस्याभावेऽल्पत्वापादानं निर्निबन्धनमित्याशङ्क्य परस्पर-विरुद्धयोरन्यतरनिषेधस्यान्यतरविधिना व्याप्तिमभिप्रेत्य विरुद्धत्वमेव व्यनक्ति ॥ किञ्चेति । अल्पत्वं च परिच्छेदस्तद्व्याप्तं वेत्यभिप्रायः । प्रतियोगिनोऽतात्विकत्वादेव न स्वतुल्य-सद्रूपवस्तुप्रतियोगिकः परिच्छेद इत्यत आह ॥ तात्विकस्येति ॥ तेनैव घटाद्यभेद-प्रसङ्गादित्यस्य विपर्यये पर्यवसानमाह ॥ तस्मादिति ॥ जीवाभेदसाधकपरोक्त-तर्कस्यान्यथासिद्धिमाह ॥ परिच्छिन्नादिति ॥

एवं तर्हि निरङ्कुशमहत्त्वसिद्धये गुणेत्कर्षोपि नाङ्गीकार्योऽविशेषादित्यत आह ॥ किञ्चेति ॥ ननु गुणोत्कर्षादिवत्स्वल्पावयवारब्धघटाद्यपेक्षयाऽनेकावयवारब्धेऽपि घटे महत्त्वबुद्धेर्दृष्टत्वादनेकात्मकत्वस्यापि तत्र निमित्तत्वमित्यत आह ॥ अवयवानेक-त्वेऽपीति ॥ तथा चात्राप्यधिकदेशत्वमेव तन्निमित्तमिति भावः । अवयवानेकत्वस्यैव तन्निमित्तत्वे बाधकमाह ॥ निबिडेति ॥ ननु तन्निरूपितमहत्त्वस्य वास्तवत्वे न निरूपकस्य महत्त्वमावश्यकम् । तदभावस्यैवात्र निमित्तत्वादित्यत आह ॥ देशाद्य-परिच्छेदेऽपीति ॥ घटादेरपीति ॥ तत्प्रसङ्गाद् देशाद्यपरिच्छेदप्रसङ्गात् । देशादेरवास्तव-त्वातिरिक्तस्य तत्प्रयोजकस्यानङ्गीकारादिति भावः । नन्वेवं वस्तुतस्तदभावस्याप्रयोजकत्वे ब्रह्मणि देशापरिच्छेदोऽपि न स्यात् । देशादेः सत्त्वादित्यत आह ॥ देशादेरिति ॥ घटादेरपि तत्प्रसङ्गादित्युक्तं विशदयति ॥ बौद्धाभिमतेति ॥

