+++
title = "१२ स्वरीत्या अतश्शब्दार्थवर्णनम्"

+++


## ननु प्रकृतस्य हेतुत्ववाचकेनातःशब्देन कथमिदं लभ्यम्

**स्वरीत्या अतश्शब्दार्थवर्णनम्**

## **तात्पर्यचन्द्रिका**

ननु प्रकृतस्य हेतुत्ववाचकेनातःशब्देन कथमिदं लभ्यम् । अधिकारिविशेषणत्वेन मोक्षस्य प्रकृतत्वेृपि तं प्रति नारायणप्रसादस्य साधनत्वादेरप्रकृतत्वेन तस्य ‘अतः’ इत्यत्र प्रातिपदिकेन परामर्शासम्भवेन तस्य विचारकर्तव्यतायां हेतुत्वस्य विभक्त्योक्त्ययोगात् । मैवम् । ‘‘यमेवैष वृणुते’’ इत्यादिश्रुत्या प्रयोजना-भावप्रयुक्तानारम्भणीयत्वशङ्कानिरासहेतोरन्यस्याभावात् ‘‘स्रुवेणावद्यति’’ इत्यादौ ‘‘द्रवद्रव्यम्’’ इति वत्, ‘यत इत्यादि भाष्योक्ताध्याहारेण शब्दतः प्रकृतत्व-सम्भवात् । अत एव ‘‘यत्रानवसरः’’ इति श्लोको ‘‘यतः’’ इत्याद्यध्याहार-समर्थनपरतयापि व्याख्येयः ।

यद्वा जन्मादिसूत्रे प्रामाणिकत्वाज्जगत इदंशब्देन परामर्शवदत्रापि प्रसादादेर्मोक्षहेतुत्वादेः प्रामाणिकत्वादेतच्छब्देन परामर्शः । बुद्धिसन्निधानमेव हि प्रकृतत्वम् । अत एव ‘‘तमेवं विद्वान्’’ इत्यादिना तस्य प्रामाणिकता दर्शिता भाष्ये ।

यद्वा एतत्सूत्रनिर्णेतव्येन ‘‘नारायणोऽसौ परमो विचिन्त्यो मुमुक्षुभिः कर्मपाशात्’’ इत्यादि विचारविधिवाक्येनोपस्थापितत्वाद्विचारस्य मोक्षप्रयोजन-कत्वमतःशब्दार्थः । व्याख्येये प्रकृतस्य व्याख्यानेऽत इति परामर्शसम्भवात् ।

यद्वा अनुव्याख्यानोक्तरीत्या मीमांसाङ्गभूतब्रह्मतर्के प्रकृतत्वात्सिद्धे व्युत्पत्त्यादिकमिव विचारस्य मोक्षहेतुत्वमतःशब्दार्थः । यद्वा जन्मादिसूत्रे ब्रह्मणो विचारसाध्यज्ञानजन्यप्रसादद्वारा मोक्षदत्वस्य वक्ष्यमाणत्वात् ‘‘अथैष ज्योतिः’’ इत्यादौ वक्ष्यमाणेऽप्येतच्छब्ददर्शनाद्भगवत उक्तद्वारेण मोक्षदत्वस्यातःशब्दार्थ-त्वोपपत्तिः । यद्वा मुमुक्षारूपाधिकारानन्तरं विचारः कर्तव्य इत्यथब्रह्मजिज्ञासा-पदाभ्यामुक्ते विचारविध्यधिकारिविशेषणेच्छाविषयत्वेन लब्धं मोक्षस्य प्रयोजनत्वमत इति हेतूक्रियते ।

### **प्रकाशिका**

एवमथशब्दव्याख्यानपरभाष्यटीकाभिप्रायं तदक्षरयोजनां च स्फुटी-कृत्यातःशब्दार्थविवरणपरभाष्याभिप्रायं स्पष्टयितुमाक्षिपति ॥ नन्विति ॥ इदं मोक्षसाधन-प्रसादसाधनज्ञानहेतुत्वम् । तदेव व्यनक्ति ॥ अधिकारीति ॥ अधिकारिविशेषणेच्छा-विषयत्वेनेत्यर्थः । ज्ञानसाध्यत्वमादिपदार्थः ॥ प्रातिपदिकेनेति ॥ एतच्छब्दात्परपञ्चम्या-स्तसिलादेशे ‘‘एतदोऽश्’’ इति प्रकृतिभागस्यैतच्छब्दस्याशादेशे अत इति रूपम् । तथा च प्रकृतपरामर्शकैतच्छब्दादेशेनाकारेण प्रकृतमुद्दिश्य तस्य तसिला हेतुत्वमुच्यते । न च प्रसादस्य मोक्षसाधनत्वं ज्ञानस्य प्रसादसाधनत्वं च प्रकृतम् । येन हेतुत्वमभिदध्यादित्यर्थः ॥ विभक्त्येति ॥ विभक्त्यादेशेन तसिलेत्यर्थः । उक्तशङ्कायाः सप्तधा परिहारमाह ॥ यमित्यादिना ॥ यमात्मा प्रसन्नस्सन्वृणुते तेनैव प्राप्य इति श्रुत्या ‘‘न तादृशी प्रीति’’रिति श्रुत्या ‘‘द्रष्टव्यः श्रोतव्य’’ इति श्रुत्या च प्रसादादिगतमोक्षादिहेतुत्वस्य शब्दतः प्रकृतत्वसम्भवादित्यन्वयः । बुद्धिस्थस्य हि परामर्शः । बुद्धिस्थत्वं च श्रुत्युक्तत्वात्सम्भवतीति भावः ।

यद्वा अध्याहारेण शब्दतः प्रकृतत्वसम्भवादित्येवान्वयः । अध्याहारस्य निरङ्कुशत्वा-द्वैपरीत्येनाध्याहारः किं न स्यादित्यत उक्तम् इत्यादिश्रुत्येति । तथा च ‘‘श्रुत्या अध्याहारेण’’ इति अध्याहारे श्रुतिर्मूलमित्याशयेन व्यधिकरणे तृतीये । अध्याहार-मूलभूतामर्थापत्तिं चाह ॥ प्रयोजनेति ॥ यद्वा शङ्कानिरासहेतोरन्यस्याभावादित्येतत्कुत इत्यत ‘‘इत्यादिश्रुत्या’’ इत्यन्वेति । तथा चार्थापत्तिरेकैवाध्याहारे बीजमिति ध्येयम् । तत्र श्रौतं दृष्टान्तमाह ॥ स्रुवेणेति ॥ आद्ये ‘‘अर्थाद्वा कल्पनैकदेशत्वा’’दिति चतुर्थपादीयान्तिमाधिकरणे ‘‘स्रुवेणावद्यति स्वधितिनाऽवद्यति हस्तेनावद्यति’’ इत्युदा-हृत्य द्रवद्रव्येष्वाज्यादिषु संहतेषु मांसादिषु पुरोडाशादिषु च किमविशेषेण विनियोगः किं वा यथासामर्थ्यमिति विशये विशेषाश्रवणादनियमे प्राप्ते अशक्यार्थे विध्ययोगादवश्यं विधायकशक्तिः सहकारिणीत्युपेयत्वाच्छक्तिसहायो विधिरेव यथा सामर्थ्यं विधेयं व्यवस्थापयतीति द्रवद्रव्यादिषु स्रुवादीनां विनियोग इति सिद्धान्तितम् । तत्र यथा-सामर्थ्यानुसारेण विनियोगे सिद्धे स्रुवेण द्रवद्रव्यमवद्यतीत्याद्यध्याहारेण वाक्यं पूर्यते तथेहापि यमेवेत्यादिश्रुत्युक्तशङ्कानिरासहेतोरन्यस्याभावान्मोक्षहेतुप्रसादजनकज्ञानकारण-त्वस्यैवोक्तशङ्कानिरसनसमर्थतया स एव भाष्योक्ताध्याहारेण पूर्यत इत्यर्थः । उक्तं च सुधायां ‘‘जिज्ञासोत्थज्ञानजात्तत्प्रसादादेव मुच्यते’’ इत्यत्र ‘‘यद्यपि न सूत्राक्षरेभ्यो भगवत्प्रसादो लभ्यते । तथाप्यन्यथानुपपत्त्याऽङ्गीकरणीयः’’ इति अन्यथानुपपत्त्याऽ-ध्याहार इत्यत्र भाष्योदाहृतं वचनं संवादयति ॥ अत एवेति ॥ यस्माद्यत इत्यादि-वाक्याध्याहारं विना विचारकर्तव्यत्वरूपार्थानुपपत्त्या यत इत्यध्याहारोऽत एवेत्यर्थः । न केवलं कर्तव्यपदाध्याहारसमर्थनपरतयेत्यपेरर्थः । अत एव तत्र वाक्यं वेत्युक्तिरिति भावः । श्लोकार्थस्तु टीकायां स्पष्टः । प्रामाणिकत्वात् प्रमाणेन बुद्धौ सन्निहितत्वात् । इदंशब्देन अस्येत्यनेन ।

ननु तत्रास्येत्येतत्प्रामाणिकत्वान्न जगत्परामर्शकम् । किन्तु ‘‘यतो वा इमानि भूतानि’’ इति विषयवाक्यगतस्य जगद्वाचिन इमानीत्यस्य विपरिणामेन निर्देशः । न च तत्र ‘‘जीवन्ति’’ इति श्रवणाद्भूतपदस्य चेतनमात्रपरत्वेन कृत्स्नजगत्तत्र न प्राप्तमिति वाच्यम् । भूतशब्दस्य सर्वचेतनपरत्वे तदभिमन्यमानमहदादिजडस्यापि प्राप्तेः । तेन विना तेषां जन्मायुक्तेः । अन्यथा कृत्स्नहेतुत्वस्य श्रुतावप्राप्तौ तद्व्याख्यारूपसूत्रे अस्येत्यनेन कृत्स्नलाभायोगाच्चेति चेन्न । इमानीत्यनेनापि प्रामाणिकत्वादेव जगत्परामर्शस्य वाच्यतया सूत्रेऽपि स एव न्यायोऽनुसर्तव्य इति तात्पर्यात् । अत एव सुधायां ‘‘अस्य प्रत्यक्षादि-प्रमाणसिद्धतया प्रकृतस्य समस्त प्रपञ्चस्ये’’त्युक्तम् । ज्ञानप्रसादहेतुत्वे क्रमेण आदि-पदद्वयग्राह्ये । प्रामाणिकत्वेऽप्यप्रकृतस्य कथं परामर्श इत्यत आह ॥ बुद्धीति ॥ प्रमाणमेव बुद्धौ सन्निधापकमिति भावः । किं तत्प्रमाणमित्याशङ्कामुक्तार्थे भाष्यसंवाद-दर्शनेन निरस्यति ॥ अत एवेति ॥ बुद्धिस्थपरामर्शकत्वादेवेत्यर्थः । प्रमाणार्थस्तु टीकायां स्पष्टः । एवं भाष्यपर्यालोचनया लब्धं समाधिद्वयमुक्तम् । तत्रापि यत इत्याद्यन्तरङ्ग-भाष्यलब्धमादावुक्तम् । उक्तार्थस्य प्रामाणिकत्वोक्तिपरबहिरङ्गभाष्यलब्धं पश्चात् । इदानीं बहिरङ्गतः प्राप्त्या तदाह ॥ एतत्सूत्रेति ॥

मोक्षप्रयोजनकत्वमिति ॥ प्रसादद्वारेति शेषः । ‘‘यस्य प्रसादात्परमार्ति-रूपादस्मात्संसारान्मुच्यते नापरेण’’ इति पूर्वार्धेन तत्प्राप्तेः । यद्यप्यत्र ‘‘तद्विजिज्ञासस्व’’ इति श्रुतिरेवोदाहृता तथापि सूत्रस्यानेकशाखानिर्णायकत्वान्नानाशाखागतविचार-विधायकबहुवाक्यव्याख्यारूपत्वादेवमुक्तम् । एकस्योदाहरणं तूपलक्षणतयेति भावः ॥ प्रकृतस्येति ॥ बुद्धौ सन्निहितस्येत्यर्थः । ततोऽपि बहिरङ्गात्तत्प्राप्तिमाह ॥ अनुव्याख्यानेति ॥ ‘‘कार्यता च न काचित्स्यात्’’ इत्यादिना वेदस्य कार्यपरत्वादिकं निरस्य सिद्धे व्युत्पत्त्यादिसमर्थनेन ब्रह्मपरत्वं समर्थ्य ‘‘एतत्सर्वं तर्कशास्त्रे ब्रह्मतर्के हि विस्तरात् । उक्तं विद्यापृथक्त्वात्तु संक्षेपेणात्र सूचितम्’’ इत्यादिना ब्रह्मतर्के सिद्धमत इति परामृश्यत इत्युक्तम् । तद्वज्ज्ञानप्रसादद्वारा मोक्षप्रयोजनकत्वं विचारस्य तत्रैव सिद्धमिति ‘अतः’ इति परामर्शोपपत्तिरित्यर्थः ।

ग्रन्थान्तरोक्तस्य ग्रन्थान्तरे कथं परामर्शोऽतिप्रसङ्गादित्यत उक्तम् ॥ मीमांसाङ्गेति ॥ तदङ्गत्वं च ‘‘प्रमाणन्यायसच्छिक्षा क्रियते तर्कशास्त्रतः । मानन्यायैस्तु तत्सिद्धैर्मीमांसा मेयशोधनम्’’ इत्यनुव्याख्यानोक्तरीत्या ध्येयम् । तस्य च सूत्रकृतैव कृतत्वात्तत्रोक्तस्य ‘अतः’ इति परामर्शो युक्त इति भावः । इदानीमन्तरङ्गभूतसूत्रादेव प्रकृतत्वमाह ॥ यद्वा जन्मादीति ॥ वक्ष्यमाणत्वादिति ॥ मोचकत्वेन विष्णुर्जिज्ञास्यश्चेद्बन्धकत्वेना-जिज्ञास्योऽपि स्यादिति प्राप्तेऽप्रसन्नस्य बन्धकत्वं प्रसादहेतोर्जिज्ञासायाः कर्तव्यत्वानु-कूलमेव न तु प्रतिकूलमिति वर्णकान्तरस्य मोक्षदत्वाज्जिज्ञास्यमित्यनुव्याख्यानरीत्या वक्ष्यमाणत्वादित्यर्थः । अथैष इति ॥ ‘‘अथैष ज्योतिरथैष विश्वज्योतिर् अथैष सर्वज्योतिः’’ इत्युक्त्वा ‘‘एतेन सहस्रदक्षिणेन यजेत’’ इत्युच्यते । तत्र ‘‘एषज्योतिः’’ इत्येतच्छब्दो वक्ष्यमाणसहस्रदक्षिणाकयागपरामर्शको यथा तथेत्यर्थः । अत एव द्वितीयस्य द्वितीये ‘‘संज्ञा चोत्पत्तिसंयोगा’’दित्यष्टमेऽधिकरणे अथैष ज्योतिरित्या-द्युदाहृत्य किं प्रकृतज्योतिष्टोम एव ज्योतिरादिशब्दैरुच्यते अथ कर्मान्तरमिति सन्दिह्यै-तच्छब्दस्य प्रकृतगामित्वाज्ज्योतिष्टोम एव तैः शब्दैरुच्यते इति प्राप्ते एतच्छब्दस्य वक्ष्यमाणपरतयाप्युपपत्त्या संज्ञाभेदात्कर्मान्तराण्येवंनामकानीति सिद्धान्तितमिति भावः ॥ अतःशब्देति ॥ अतःशब्दप्रातिपदिकार्थत्वोपपत्तिरित्यर्थः ।

भिन्नसूत्रादप्यन्तरङ्गेणाथशब्देन प्रकृतत्वमाह ॥ यद्वा मुमुक्षेति ॥ एवं चेच्छाविषय-त्वेन लब्धं मोक्षफलत्वं प्रातिपदिकेन परामृश्य विभक्त्या हेतुत्वोक्तौ ‘‘यमेवैषः’’ इत्यादिभाष्योक्तश्रुत्यादिबलाज्ज्ञानजन्यप्रसादद्वारैव तत्सेत्स्यति । यथा यागस्य स्वर्गहेतुत्वं श्रुतमपूर्वद्वारा, यथा वा ‘‘व्रीहिभिर्यजेत’’ इति श्रुतं कारणत्वं प्रोक्षणावघातादिद्वारा निर्वाह्यते तद्वत् । आद्यपक्षे सर्वस्य सामर्थ्यलभ्यत्वमुक्तम् । अत्र तु ज्ञानप्रसादयोरेवेति भाव इति बोध्यम् । उक्तं च सुधायां ‘‘अधिकारिविशेषणत्वेन प्रकृतो मोक्षः सम्बध्यते’’ इति । तत्वप्रदीपे चोक्तं निश्शेषदुःखनिवृत्तिः परमसुखावाप्तिश्चेच्छाविषयत्वेन सदा हृदि कृता अत इत्युच्यत इति ॥

### **चन्द्रिकाबिन्दु**

विभक्त्येति । तसिल् प्रत्ययेनेत्यर्थः । तसिल्प्रत्ययस्य विभक्तिसंज्ञा ‘प्राग्दिशो विभक्तिः’ इति सूत्रात् । ‘यमेवैष वृणुते’ इति श्रुत्या मोक्षस्य प्रसादैक-साध्यत्वकथनेनाध्याहारमन्तरा विचारसाध्यत्वज्ञानासम्भवादिति भावः । ‘‘स्रुवेणावद्यति स्वधितिनावद्यति’’ इत्यादौ श्रुतावपि द्रवद्द्रव्यमांसादि अध्याहृतमित्याह ॥ स्रुवेणेति ॥ अत एवेति ॥ अन्यथा वाक्यं वेत्यंशोदाहरणवैयर्थ्यमिति भावः । अश्रुतवाक्या-ध्याहारपूर्वकं प्रकृतत्वकल्पनापेक्षया प्रामाणिकत्वाद् बुद्धिसन्निहितत्वेनोक्तार्थस्य अत इति परामर्शो जन्मादिसूत्रन्यायेन युक्तो ऽध्याहारदोषाभावादित्यभिप्रेत्य पक्षान्तरमाह ॥ यद्वेति ॥ अत्रापि भाष्यकारीयज्ञापकमाह । अत एवेति ॥ एतत्सूत्रविषयवाक्येन सूचितस्य विचारवाक्यगतमोक्षप्रयोजनकत्वस्यात इति परामर्शः पूर्वोक्तापेक्षया स्वरस इत्यभिप्रेत्याह ॥ यद्वेति ॥ व्याख्येयापेक्षया स्वाङ्गस्यान्तरङ्गत्वमङ्गसाहित्याभावे सूत्रस्य व्याख्यानत्वासिद्धेरित्यभिप्रेत्य स्वाङ्गब्रह्मतर्कप्रकृतविचारस्य मोक्षप्रयोजनकत्वं दर्शयति ॥ यद्वेति ॥ तृतीयाध्यायोक्ते तच्छास्त्रान्तर्गते जन्मादिसूत्रार्थमपेक्ष्य प्रकृतत्वोपपादनम् अत्यन्तस्वरसमित्यभिप्रेत्याह ॥ यद्वेति ॥ एतत्सूत्र एवाथशब्देन प्रकृतत्वमित्यभिप्रेत्याह ॥ यद्वेति ॥

### **पाण्डुरङ्गि**

इदानीं स्वीयेऽतःशब्दव्याख्यानेऽनुपपत्तिमाशङ्क्य परिहरति ॥ नन्विति ॥ विभक्त्योक्त्ययोगादिति ॥ प्रत्ययानां प्रकृत्यर्थान्वितस्वार्थाभिधायकत्वादिति भावः ॥ प्रयोजनाभावप्रयुक्तेति ॥ विषयाभावप्रयुक्तप्रयोजनाभावशङ्काया विषयसमर्पकब्रह्मशब्देन निरासेऽपि ‘‘एवं सत्यपि विषय’’ इत्यादिवक्ष्यमाणस्वतन्त्रप्रयोजनाभावप्रयुक्ता-नारम्भणीयत्वशङ्कानिरासहेतोः’’ अतःशब्दान्यसौत्रपदस्य तत्सूचितयुक्तेर्वा भावाद् अतःशब्दस्यैवापेक्षितश्रौतस्याध्याहार्यत्वादिति भावः । अत्र शब्दतः प्रकृतत्वस्य बुद्धिप्रकृतत्वापेक्षया बहिरङ्गत्वात्प्रथमतस्तस्य, अनन्तरं तु बुद्धिप्रकृतत्वस्योक्तिः । प्रामाणिकत्वेन बुद्धिस्थत्वस्य प्रमाणाकाङ्क्षस्य प्रथमसूत्रनिर्णेयविचारविधिवाक्योप-स्थितत्वापेक्षया बहिरङ्गत्वात्तदनन्तरं तस्योक्तिः । कारणीभूतविचारविधिवाक्यप्रकृतत्वा-पेक्षया मीमांसाङ्ग एव प्रकृतत्वस्य मुख्यत्वात्तदनन्तरं तस्योक्तिः । अङ्गप्रकृतत्वापेक्षया अङ्गिप्रकृतत्वं मुख्यमित्यभिप्रायेण तदनन्तरं तस्योक्तिः । उत्तरसूत्रप्रकृतत्वापेक्षयाऽ-स्मिन्सूत्र एवार्थतो लब्धत्वात्तदनन्तरं तस्योक्तिः । अर्थतो लब्धत्वापेक्षया साक्षादथ-शब्देनैवोपस्थापितत्वस्य मुख्यत्वात्तदन्ते तदुक्तिरिति पूर्वापेक्षयोत्तरोत्तरस्यान्तरङ्गत्वाभि-प्रायेण पक्षभेद इति ध्येयम् ॥ लब्धं मोक्ष(स्य) प्रयोजनत्वमिति ॥ विचारस्य मोक्षफलकत्वे लब्धे साक्षादसम्भवेनार्थापत्तिसिद्धप्रसादादेरप्यतःशब्देन हेतुत्वोक्तिसम्भवा-न्नास्य पक्षस्य प्रकृतासङ्गतिरिति ।

------------------------------------------------------------------------

न चात्र द्वितीयपक्षेऽधिकार्यादेरप्यतश्शब्देनैव..

## **तात्पर्यचन्द्रिका**

न चात्र द्वितीयपक्षेऽधिकार्यादेरप्यतश्शब्देनैव परामर्शसम्भवादथशब्दादिवैयर्थ्यम् । शमादेरधिकारिविशेषणस्य सिद्धस्य प्रवृत्त्यङ्गत्वं प्रयोजनादेस्त्वसिद्धस्यापि बुद्धिस्थस्य तत्रापि विषयस्य नासिद्धत्वनियमः, प्रयोजनस्य तु तन्नियम इत्यादिविशेषज्ञापनार्थं पृथक्सूचनात् । यद्वा उपनिषद्भाष्यादिरूपसिद्धार्थकथनात्मकोपदेशाधीनवाक्यार्थ-ग्रहणात्मकस्य श्रवणस्य मननरूपजिज्ञासाधिकारिविशेषणत्वात् श्रवणविषयस्य मोक्षप्रसादादिसाध्यसाधनभावस्याथशब्दोपस्थापितत्वाद्धेतुत्वयोग्यत्वाच्चात इति परामर्श इति ॥

अनुव्याख्याने तु

‘‘अतो यथार्थबन्धस्य विना विष्णुप्रसादतः ।

अनिवृत्तेस्तदर्थं हि जिज्ञासाऽत्र विधीयते ।

प्रत्यक्षवच्च प्रामाण्यं स्वत एवागमस्य हि ।

व्युत्पत्तिः प्रथमा तस्माद्वर्तमानेऽगते ततः’’ ।

इत्यादिना ‘बन्धस्य मिथ्यात्वात्तन्निवृत्तेः प्रसादनैरपेक्ष्यान्न भगवत्प्रसादार्था जिज्ञासा मुमुक्षुणा कर्तव्या’ इत्यादिशङ्कानिरासाय प्रयोजनसाधकं जगत्सत्यत्वादिक-मप्यतःशब्देनोक्तम् । विषयसिद्धिहेतुयुक्तिष्वपि स्वप्रकाशप्रत्यगर्थाभिन्नत्वान्न विषयत्वमिति प्रमेये आरोपिताकारशङ्कानिरासकृद्या ब्रह्मपदसूचिता युक्तिस्तदतिरिक्ता ‘शब्दस्य न प्रामाण्यं’ प्रामाण्येऽपि सिद्धार्थे न प्रामाण्यमित्यादिका प्रमाणा-रोपिताकारशङ्कानिरासकृद्युक्तिरप्यतःशब्देनैव सूचिता ।

### **प्रकाशिका**

न चात्रेति ॥ बहुपक्षेषु मध्ये । यद्वा सूत्र इत्यर्थः ॥ अधिकार्या-देरिति ॥ अधिकारिविषयप्रयोजनानां त्रयाणामपि मन्दमध्योत्तमत्वेनेत्यादिभाष्योक्तप्रमाणेन सिद्धत्वादतो जिज्ञासेत्येव सूत्रणीयं स्यादिति भावः । बुद्धिस्थस्य प्रवृत्त्यङ्गत्वमित्यन्वयः । तत्रापि विषयप्रयोजनयोरपि ॥ नासिद्धत्वनियम इति ॥ धर्मस्यासिद्धस्य ब्रह्मणः सिद्धस्य विषयत्वदृष्टेरिति भावः । यद्यप्येषा शङ्का तदनन्तरमेव कर्तव्या तथापि यथाऽधिकारि-विशेषणेच्छाविषयत्वेन मोक्षस्य प्रयोजनत्वं लब्धं, तथा ब्रह्मज्ञानफलं नित्यमन्यफल-मनित्यमित्येवम्भूतनित्यानित्यवस्तुविवेकरूपाधिकारविशेषणविषयत्वेन ब्रह्माख्यविषय-स्याप्युपस्थापितत्वात् ‘अतः’ इति परामर्शे पृथग् ब्रह्मपदं नोपाददीतेति शङ्काया अपि निरासात् । तथा सप्तमेऽपि श्रवणविषयतया ब्रह्मणोऽथशब्देनोपस्थापनेनैवंविधशङ्काया-स्तत्राप्युदयेन तन्निरासार्थत्वाच्चात्र कृता । अत एवान्त्योपान्त्ययोर्मध्य एवैतच्छङ्का-समाधानमित्याहुः । ‘इत्यादिविशेष’ इत्यादिपदेन स्वरूपाधिक्यमङ्गलार्थकत्वविषयवाक्य-विशेषसूचनादिविशेषपरिग्रहः । यद्वा ‘‘तदेवं स्वर्गादिसाधने’’ इत्यादिनाऽथादिपदानां भिन्नभिन्नशङ्कानिरासकत्वरूपो वक्ष्यमाणो विशेषो ग्राह्यः । अत इत्यनेनैव हेतुवाचिना त्रयाणां ग्रहणे सिद्धानामेव हेतुत्वमिति सर्वेषां सिद्धत्वमसिद्धत्वमेव वा ज्ञायेतेति भावः ।

प्रसादादेः सर्वस्यापि साक्षादथशब्देन लाभप्रकारमाह ॥ यद्वेति ॥ जिज्ञासैव श्रवण-मिति मते तस्याधिकारिविशेषणत्वायोगात्तत्स्वरूपमुक्तम् उपनिषद्भाष्यादीत्यादिना । सिद्धार्थेति मननाद्भेदोक्तिर् न्यायनिर्णीतार्थेत्यर्थः । श्रवणविषयाणामनेकेषामथशब्देनोप-स्थापितत्वादत इति परामर्शस्स्यादित्यत उक्तम् ॥ हेतुत्वयोग्यत्वाच्चेति ॥ नेतरत्तद्योग्य-मित्याशयः । एवं भाष्योक्तं ज्ञानजन्यप्रसादद्वारा मोक्षप्रयोजनकत्वरूपमतःशब्दार्थं सप्तधा समर्थ्याधुना ‘‘सूत्रे भाष्येऽनुभाष्ये च’’ इति प्रतिज्ञातार्थसिद्धयेऽनुव्याख्यानोक्तं फल-साधकहेतुविषयसाधकहेतुद्वयपरामर्शपरत्वमप्यनुव्याख्यान एव विक्षिप्य समर्थितं सङ्गृह्य स्पष्टीकरोति ॥ अनुव्याख्याने त्वित्यादिना मतान्तरमुक्तमित्यन्तेन ॥ अतो ऽसत्यत्वे बाधकात्सत्यत्वे साधकसत्वाद्वेत्यर्थः । तदर्थं विष्णुप्रसादार्थम् । अत्र आद्यसूत्रे । प्रत्यक्षादिवदागमस्य प्रामाण्यं, स्वत एव संशयविपर्ययाजनकत्वे सति ज्ञानजनकत्वा-देवेत्यर्थः । तस्माद् वर्तमानार्थव्युत्पत्तेः कारणत्वादनागताद्यर्थव्युत्पत्तेः कार्यत्वात् । वर्तमाने सिद्धे व्युत्पत्तिः प्रथमा । ततः पश्चात् । अगते अनागते व्युत्पत्तिरित्यर्थः । त्रीण्यपि वचनानि भिन्नभिन्नस्थानानि अतो नान्योन्यमसङ्गतिर्दोषाय । यद्यपि व्युत्पत्तिरिति वाक्यं पूर्वं, प्रत्यक्षवच्चेति पश्चात्तनम् । तथापि वक्ष्यमाणदिशोपपादनसौकर्याय व्यत्यासे-नोपन्यास इति न दोषः । ‘इत्यादिना’ इत्यस्य अतःशब्दोनोक्तं, अतःशब्देनैव सूचिता, इत्युक्त्वा, इत्यन्वयः । आद्यश्लोकस्याभिप्रायवर्णनं बन्धस्येत्यादि । उत्तरार्धयोर्विवरणं विषयसिद्धीत्यादि । शब्दस्य न प्रामाण्यमिति शङ्कानिरासः प्रत्यक्षवच्चेत्यनेनोपपदितः । व्युत्पत्तिरित्यनेन सिद्धार्थे प्रामाण्यं नेति शङ्कानिरास इति विवेकः ।

प्रसादनैरपेक्ष्यादिति ॥ शुक्तिरूप्यादिनिवृत्तौ तथोपलम्भादिति भावः । न केवलं प्रयोजनमित्यपेरर्थः । सत्यस्यापि निवर्त्यत्वमादिपदार्थः । विषयसिद्धिहेतुयुक्तिषु गुणपूर्ति-वेदप्रामाण्यसिद्धार्थबोधकत्वादिरूपासु मध्ये या ब्रह्मपदसूचिता तदतिरिक्ता युक्तिरतः-शब्देनैव सूचितेत्यन्वयः । सङ्क्षिप्योक्तेत्यर्थः । ‘‘तदतिरिक्ता’’ इत्युक्त्या न ब्रह्मपद-वैयर्थ्यमिति भावः । एतेन सिद्धार्थे व्युत्पत्त्या प्रामाण्योपपादकानुव्याख्यानावतारिका-सुधायां ‘‘एवं मीमांसाप्रयोजनसमर्थनार्थत्वेनातःशब्दं द्वेधा व्याख्याय विषयसमर्थन-

परतयापि व्याख्याति’’ इत्युक्तत्वादतश्शब्देनैव विषयसिद्धेर्ब्रह्मेति व्यर्थमिति शङ्का निरस्ता ।

### **चन्द्रिकाबिन्दु**

उक्तार्थस्य साक्षादथशब्दार्थत्वमित्यभिप्रेत्याह यद्वेति ॥ अथ श्रवणानन्तरमित्युक्ते विचारस्य मोक्षसाधनत्वज्ञानानन्तरमिति लभ्यते । तज्ज्ञानस्य श्रवण-रूपत्वादिति भावः । अनुव्याख्याने त्विति ॥ अस्य ‘‘मतान्तरमुक्तम्’’ इत्यनेन सम्बन्धः । प्रसादनैरपेक्ष्यादिति ॥ अभीष्टानपायात्मज्ञानादेव तन्निवृत्तिसम्भवादिति भावः । ‘‘इत्यादिना’’ इत्यस्य अतश्शब्देनोक्तम्’’ इत्यनेन सम्बन्धः । विषयसिद्धिहेतु-युक्तिष्वपीति । पूर्वं प्रयोजनसिद्धिहेतूक्तः प्रमेय इति ब्रह्मणि अविषयत्वाद्यारोपिताकार-शङ्कानिरासार्थमित्यर्थः ।

### **पाण्डुरङ्गि**

न चात्रेति ॥ यद्यपि द्वितीयपक्षानुपपत्तिशङ्कातत्परिहारौ तत्रैव सङ्गतौ तथापि तेनैव न्यायेन षष्ठेऽप्यनुपपत्तिशङ्कापरिहारौ ‘‘तदेवम्’’ इति वक्ष्यमाणन्याये ज्ञेयाविति सूचयितुं षष्ठानन्तरं तदुक्तिरिति ज्ञेयम् । भाष्यानुव्याख्यानयोरर्थसाङ्कर्य-शङ्कानिरासार्थभेदमाह ॥ अनुव्याख्याने त्विति ॥ अनुव्याख्याने इत्युक्त्वा इति मतान्तरमुक्तमिति सम्बन्धः । अनुव्याख्यानोक्तशब्दार्थविशेषमाह ॥ अनुव्याख्याने त्विति इति वा ॥

