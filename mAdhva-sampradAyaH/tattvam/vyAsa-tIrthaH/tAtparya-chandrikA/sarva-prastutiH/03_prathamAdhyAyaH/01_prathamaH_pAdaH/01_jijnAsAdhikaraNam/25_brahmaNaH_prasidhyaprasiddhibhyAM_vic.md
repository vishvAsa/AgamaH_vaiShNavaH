+++
title = "२५ ब्रह्मणः प्रसिध्यप्रसिद्धिभ्यां विचार्यत्वासम्भवशङ्कासमाध्योरद्वैत्युक्तयोः परामर्शः"

+++


## यदपि परैर्ब्रह्मणो जिज्ञास्यत्वार्थमेव

**ब्रह्मणः प्रसिध्यप्रसिद्धिभ्यां विचार्यत्वासम्भवशङ्कासमाध्योरद्वैत्युक्तयोः परामर्शः**

## **तात्पर्यचन्द्रिका**

यदपि परैर्ब्रह्मणो जिज्ञास्यत्वार्थमेव प्रत्यगर्थेऽहमस्मीति प्रत्यक्त्वरूपेण सामान्येन प्रतिपत्तिः । चार्वाकादीनामहमर्थे देहेन्द्रियमनःशून्यब्रह्मत्वादिविप्रतिपत्तेर् विशेषविप्रतिपत्तिश्चेत्युक्तम् । तद्व्यधिकरणम् । प्रत्यगर्थ एव ब्रह्मेति चेदस्तु तावत् । तथापि न तावद्बिम्बं ब्रह्मजिज्ञासाधर्मि । प्रतिबिम्बे तु सामान्यप्रतिपत्त्यादीति युक्तम् । प्रतिबिम्बमात्रे विप्रतिपत्त्या बिम्बे जिज्ञासाऽदर्शनेन ब्रह्मोद्दिश्य प्रत्यगर्थाभेदादि-विधानाय ब्रह्मण्येव तयोर्वक्तव्यत्वात् । नापि देहत्वादिना विप्रतिपन्नः प्रतिबिम्बः प्रत्यगर्थ एव जिज्ञासाधर्मी प्रतीचो ब्रह्मत्वेन जिज्ञासा च ब्रह्मजिज्ञासेति युक्तम् । लोके निश्चितेन धर्मिणेवानिश्चितेन प्रकारेण विशिष्य विचारपदाप्रयोगेण सूत्रेऽश्रुतप्रत्यक्पदकल्पनापातात् । धर्मजिज्ञासेत्यादाविव श्रुतस्य ब्रह्मपदस्य कस्य कथं विचार इति प्रथमाकाङ्क्षितप्रधानधर्मिपरत्वसम्भवे तत्त्यागेन तद्विपरीतप्रकार-परत्वायोगेन श्रुतहानापाताच्च । विरुद्धांशत्यागेन मुखमात्रस्येव चिन्मात्रस्यैवाभेद-स्वीकारेण विशिष्टयोर्बिम्बप्रतिबिम्बयोरभेदाभावेन ब्रह्माभेदविधानाय तस्योद्देश्यत्वा-सम्भवाच्च ।

किञ्च धर्मिण्यतदारोपनिवृत्त्यर्थत्वाल्लक्षणस्योत्तरसूत्रे प्रत्यगर्थ एव ब्रह्मत्वेन लक्षणीयं स्यात् । न हि वस्तुतः पुरुषे इदंत्वादिना ज्ञायमाने स्थाणुत्वाद्यारोपः करचरणादिमान् पुरुष इति पुरुषलक्षणोक्त्या निवर्तते किन्त्वयं पुरुष इत्याद्युक्त्या । न च जिज्ञासुना प्रतीचो ब्रह्मत्वं निश्चितम् । येन ब्रह्मणि लक्षिते प्रतीचिब्रह्मलक्षण-विरोध्याकारो मिथ्येति ज्ञायेत । नापि लक्षणं प्रतीचो साधारणधर्मतया तेन निश्चितम् । येन ब्रह्मणि तत्कथनमुखेन ब्रह्माभेदो ज्ञाप्येत । त्वत्पक्षेऽपि ‘‘शारीरश्चोभयेऽपि हि भेदेनैनमधीयते । प्राणभृच्च । अधिकं तु भेदनिर्देशात्’’ इत्यादौ जन्मादिसूत्रोक्तलक्षणस्य जीवे निषेधात् ।

### **प्रकाशिका**

ननु च यदि ब्रह्म प्रसिद्धं न जिज्ञासितव्यमथाप्रसिद्धं तर्हि न जिज्ञासितुं शक्यमित्याशङ्क्य जिज्ञासाधर्मिणि तदुपयुक्तसामान्यप्रतिपत्तिसिद्धिविशेष-विप्रतिपत्ती स्वमतेन दर्शयिष्यन्परोक्ते अनूद्य निरस्यति ॥ यदपीति ॥ देहमात्रं चैतन्यविशिष्टमहमर्थ इति चार्वाकाः । इन्द्रियाण्येवेत्यपरे । मन एवेत्यन्ये । शून्यमेवेत्येके । ब्रह्मैवेति कश्चित् । एवं बहूनां नानात्वेन विप्रतिपत्तेरित्यर्थः ॥ तद्व्यधिकरणमिति ॥ अहमर्थे त्वंपदार्थे सामान्यप्रतिपत्तिविशेषविप्रतिपत्त्योः सत्त्वेऽपि जिज्ञास्यब्रह्मणि तत्पदार्थे तयोरप्रदर्शनादिति भावः । नन्वत एव परभाष्ये ‘‘आत्मा च ब्रह्मे’’त्युक्तमित्याशङ्कते ॥ प्रत्यगर्थ एवेति ॥ उक्तं च भामत्यां ‘‘तत्पदार्थस्य शब्दतस्त्वम्पदार्थस्य प्रत्यक्षतः प्रसिद्धेस्त्वंपदार्थस्य तत्पदार्थब्रह्मभावावगमः’’ इति । प्रत्यगर्थस्य ब्रह्माभेदो यद्यपि सौत्रब्रह्मपदेनैव निरस्तः । तथाप्यङ्गीकृत्य दूषयति ॥ अस्त्विति ॥

तत्त्वम्पदार्थयोस्तत्त्वमसीत्यनेनाभेदावगमो हि त्रेधा । तत्पदार्थं बिम्बभूतं ब्रह्मोद्दिश्य त्वम्पदार्थप्रत्यगर्थाभेदविधानेन वा त्वम्पदार्थमुद्दिश्य तत्पदार्थाभेदविधानेन वोभयत्र विरुद्धांशत्यागेनैक्यमात्रविधानेन वा । तत्राद्ये जिज्ञासाधर्मी तत्पदार्थो ब्रह्मैव । तस्य प्रत्यगभिन्नत्वेन जिज्ञासा ब्रह्मजिज्ञासा । द्वितीये प्रत्यगर्थो जिज्ञासाधर्मी । तस्य ब्रह्मत्वेन जिज्ञासा ब्रह्मजिज्ञासा । तृतीये बिम्बमेव जिज्ञासाधर्मिविशेष्यमेकमिति तज्जिज्ञासा ब्रह्मजिज्ञासेति पक्षत्रयं हृदि निधायाद्यं निरस्यति ॥ तथापीति ॥ अभेदाङ्गीकारेऽपि वैयधिकरण्यमेवेत्यर्थः । तयोः सामान्यप्रसिद्धिविशेषविप्रतिपत्त्योः ।

द्वितीयमनूद्य निरस्यति ॥ नापीति ॥ प्रतीचः प्रत्यक्चैतन्यस्य । जिज्ञासाधर्मित्वेन निश्चितत्वात्पुरोवृत्तिजिज्ञासा धर्मजिज्ञासेत्यादिवत्प्रत्यग्जिज्ञासेत्येव सूत्रं स्यान्न तु ब्रह्म-जिज्ञासेति । ब्रह्मत्वप्रकारस्यानिश्चितत्वादित्यर्थः ॥ श्रुतेति ॥ प्रकारार्थस्य ब्रह्मपदस्य हानिः स्यादित्यर्थः । किञ्चास्मिन्पक्षे प्रत्यगर्थं विशिष्टमुद्दिश्य विशिष्टब्रह्माभेदो विधेयः । न चैवं युक्तम् । चिन्मात्रैक्याङ्गीकारादित्याह ॥ विरुद्धेति ॥ तस्य प्रत्यगर्थस्य । तथा च प्रत्यगर्थे विशेष्यभूतं चिन्मात्रमेवोद्देश्यमिति तत्रैव सामान्यप्रसिद्ध्यादि दर्शनीयं न तु विशिष्ट इति तत्र तत्प्रदर्शनं व्यधिकरणमिति भावः । अयं दोष आद्यपक्षेऽपि समः । तत्रापि विशिष्टस्य ब्रह्मण उद्देश्यत्वासम्भवस्य वक्तुं शक्यत्वात् । तथा च ब्रह्माभेदेत्युप-लक्षणम् । प्रत्यगभेदविधानायेत्यपि ग्राह्यम् । तस्येत्यस्य ब्रह्मण इत्यर्थः । तथा च तच्छब्देन तस्य प्रसिद्ध्युपदर्शनं व्यधिकरणमित्यपि ध्येयम् ।

एवं द्वितीये पक्षे ब्रह्मपदास्वारस्यमुक्त्वा द्वितीयसूत्रास्वारस्यमाह ॥ किञ्चेति ॥ जिज्ञास्येऽतदाकारारोपनिवृत्त्यर्थं लक्षणं प्रत्यगर्थश्च जिज्ञास्य इति तत्राब्रह्मत्वारोपनिवृत्तये प्रत्यग्ब्रह्मेति लक्षणसूत्रं स्यात् । न तु जन्मादिकारणत्वेन ब्रह्मलक्षणीयम् । तस्य व्यधिकरणत्वादित्यर्थः । ननु प्रत्यगर्थस्यैव वस्तुतो ब्रह्मत्वाद् ब्रह्म लक्षणोक्त्या प्रतीच्य तदाकारनिवृत्तिर्ज्ञायत इत्याशङ्क्य वैयधिकरण्यमेव दृष्टान्तेनाह ॥ न हीति ॥ तथा च प्रतीचिप्रत्यगर्थेऽहंत्वादिना ज्ञायमाने देहेन्द्रियाद्यात्मकत्वारोपो जगत्कारणं ब्रह्मेत्याद्युक्त्या न निवर्तते । किन्तु प्रत्यक् ब्रह्मेत्युक्त्येति भावः । तेन जिज्ञासुना ॥ ब्रह्मणीति ॥ प्रत्यगसाधारणधर्मतया ज्ञातस्य ब्रह्मणि कथने प्रत्यग्ब्रह्मणि कथने प्रत्यग्ब्रह्मणोरैक्यं ज्ञाप्येतेति भावः । प्रत्यगसाधारणधर्मत्वेनानिश्चितत्वे हेतुमाह ॥ त्वत्पक्षेऽपीति ॥

### **चन्द्रिकाबिन्दु**

व्यधिकरणमिति ॥ जिज्ञासाधर्मित्वं हि, ब्रह्मणि सामान्येन प्रतिपत्तिर् विप्रतिपत्तिश्च इति जीवे वैयधिकरण्यान्न सामान्यप्रतिपत्त्यादेर्जिज्ञासोपपाद-कत्वमिति भावः । यद्यपि प्रत्यगर्थस्य ब्रह्मत्वं निराकर्तुं शक्यते तथाप्यङ्गीकृत्याह । अस्तु तावदिति ॥ न तावदविप्रलम्भादितत्पक्षाणामित्यत्र निरसिष्यमाणत्वात्तावच्छब्दः । बिम्बमिति ॥ जीवस्य प्रत्यगर्थस्य बिम्बभूतं यद्ब्रह्म तज्जिज्ञासाधर्मि प्रतिबिम्बे जीवे सामान्यप्रतिपत्तिर्विप्रतिपत्त्यादीति न युक्तमित्यर्थः । प्रतिबिम्बे सामान्यप्रतिपत्त्यादेर्बिम्बे जिज्ञासाजनकत्वमपि लोके न दृष्टमित्याह । प्रतिबिम्ब इति । तयोः सामान्य-प्रतिपत्तिविप्रतिपत्त्योः ।

प्रत्यगर्थस्यैव जिज्ञासाधर्मित्वाङ्गीकारे अथातो ब्रह्मजिज्ञासेति कथमुक्तमित्यत आह । प्रतीच इति ॥ प्रकारसमर्पकब्रह्मपदस्येति भावः । अनिश्चितेनेति ॥ इदं च हेतुगर्भं विशेषणम् । निश्चितस्यैव विचारविशेषकत्वं, धर्मी तु निश्चितः । अतस्तदुपादानेन भवितव्यमित्याह । अश्रुतेति ॥ प्रथमाकाङ्क्षितेति ॥ कस्य विचार इति आदौ स्वरूपा-काङ्क्षा । तथा च स्वरूपसमर्पणसामर्थ्याभावाद्ब्रह्मपदस्य प्रकारपरत्वाद् बहिष्कारः कर्तव्य इति भावः । विरुद्धांशत्यागेन मलिनत्वादिलक्षणविरुद्धांशत्यागेन । ब्रह्माभेदेति ॥ तस्य प्रत्यगर्थस्य बिम्बाभेदविधानार्थम् उद्देश्यत्वं न सम्भवति । अभेदासम्भवादिति भावः । ब्रह्मणि लक्षणोक्तावपि धर्मिणि प्रत्यगर्थे अतदाकारानिवृत्तिरिति वदन् प्रष्टव्यः । देहेन्द्रियादित्वात्र्येयेधिष्ठानेप्रत्यगर्थे जीवविलक्षणवद्ब्रह्माभेदस्य वस्तुतो विद्यमानत्वाद् ब्रह्मणा भेदोक्त्या प्रत्यगर्थे तदाकारारोपनिवृत्तिर्भवतीत्युच्यते । अवयवलक्षणवद्भह्मा-भेदनिश्चयादतदाकारारोपनिवृत्तिरिति नाद्य इत्याह । न हि वस्तुत इति ॥ द्वितीयं निराह ॥ न चेति ॥ जिज्ञासुनेति हेतुगर्भम् । अभेदनिश्चयस्य जिज्ञासासाध्यत्वादिति भावः । पृथगर्थासाधारणधर्मस्य जगज्जन्मादिकारणत्वस्य ब्रह्मलक्षणत्वेन उक्त्वा इदानीमेव प्रत्यगर्थेऽभेदनिश्चयो भविष्यतीत्याशङ्क्याह । नापीति ॥ त्वयापि प्रत्यगर्थे लक्षण-निराकरणं कृतमित्याह । त्वत्पक्षेऽपीति ॥

### **पाण्डुरङ्गि**

ननु विचारे सामान्यविप्रतिपत्तिर्विशेषविप्रतिपत्तिश्च कारणम् । प्रकृते तदभावात्कथं ब्रह्मणो जिज्ञास्यत्वमित्यतः परोक्तं सामान्यप्रतिपत्त्यादिकं दूषयितुमनु-वदति ॥ यदपि परैरिति ॥ तद्व्यधिकरणमिति ॥ सामान्यप्रतिपत्त्यादेर्जिज्ञास्यत्व-समानाधिकरणस्यैव दृष्टत्वेन जिज्ञास्यब्रह्मण्येव तयोर्वक्तव्यत्वेन प्रत्यगर्थे तदुपपादनस्य व्यधिकरणत्वादित्यर्थः । ननु न वैयधिकरण्यम् । प्रत्यगर्थस्यैव ब्रह्मत्वादित्याशयेन शङ्कते ॥ प्रत्यगर्थ एवेति ॥ अस्तु तावदिति ॥ वैयधिकरण्यपरिहार इति शेषः । प्रत्यगर्थ एव ब्रह्मेति वदतः कोऽभिप्रायः । ब्रह्मण एव जिज्ञासाधर्मित्वेऽपि ब्रह्मप्रत्यगर्थयोर्बिम्बप्रतिबिम्बभावेनैक्यात् प्रत्यगर्थे सामान्यप्रतिपत्त्यादिकं न व्यधिकरण-मिति वा उत प्रत्यगर्थस्यैव जिज्ञासाधर्मित्वेन सामान्यप्रतिपत्त्यादेश्च तत्रैव सत्त्वेन न वैयधिकरण्यमिति अथवा चिन्मात्रे विप्रतिपत्तिर् ब्रह्मण एव जिज्ञासाधर्मित्वमिति वा चिन्मात्रे विप्रतिपत्त्या चिन्मात्रमेव जिज्ञासाधर्मीति वा जिज्ञासाधर्मिणि ब्रह्मण्येव प्रतीचोऽन्यन्न वेति विप्रतिपत्त्या न वैयधिकरण्यमिति वा । नाद्य इत्याह ॥ न ताव-दिति ॥ प्रतिबिम्बमात्र इति ॥ बिम्बभूतब्रह्माभिन्नत्वेनाज्ञात इत्यर्थः ।

अयं भावः । प्रत्यगर्थनिष्ठविप्रतिपत्त्यादेर्ब्रह्मणो जिज्ञास्यत्वोपयुक्तत्वं तदा स्याद् यदि ब्रह्मणः प्रत्यगर्थाभेदो ज्ञायेत । अन्यथाऽतिप्रसङ्गात् । तज्ज्ञापनं च तज्जिज्ञासापूर्वमेव । जिज्ञासा च विप्रतिपत्त्यादिपूर्विका । तथा च तादृशजिज्ञासोपयुक्तविप्रतिपत्त्यादिकं ब्रह्मण्येव वाच्यमिति । न द्वितीय इत्याह ॥ नापीति ॥ देहत्वादिनेति ॥ आदि-शब्देनेन्द्रियत्वादिकं ग्राह्यम् ।

ननु प्रत्यगर्थस्य जिज्ञासाधर्मित्वे ब्रह्मजिज्ञासेत्यनुपपन्नम् । तत्र ब्रह्मणो जिज्ञासा-धर्मित्वस्य प्रतीतेरित्यत आह ॥ प्रतीच इति ॥ तथा च ब्रह्मशब्दो ब्रह्मत्वरूपप्रकारपरो न तु धर्मिपर इति भावः । एवं तर्हि लोके पुरोवर्तिविचारः कर्तव्य इति निश्चित धर्मिपुरस्कारेण विचारपदप्रयोगादनिश्चितप्रकारपुरस्कारेण विचारपदप्रयोगाभावेन ब्रह्मत्व-रूपप्रकारस्य निश्चितत्वेन प्रत्यक् जिज्ञासेति सूत्रं स्यान्न तु ब्रह्मजिज्ञासेति । तथाऽ-श्रुतकल्पनं स्यादित्याह ॥ लोक इति ॥ न केवलमश्रुतकल्पनं श्रुतहानमपीत्याह ॥ धर्मेति ॥ ननु जीवस्य ब्रह्मत्वाज्जीवमुद्दिश्य तस्य ब्रह्माभेदो बोध्यते । न च सिद्धत्वा-त्तद्बोधनमयुक्तमिति वाच्यम् । जीवत्वोपलक्षितचिन्मात्राभेदस्यासिद्धत्वादित्यत आह ॥ किञ्चेति ॥ ननु प्रत्यगर्थस्य ब्रह्मत्वाद् ब्रह्मलक्षणे उक्ते जीवे धर्मिण्यारोपिता तदाकारनिवृत्तिर्भविष्यतीत्यत आह ॥ न हीति ॥ ननु पुरुषस्य निर्णीतत्वे लक्षणोक्तौ सत्यामभेदारोपनिवृत्तिवत् प्रकृतेऽपि ब्रह्मलक्षणोक्त्या तदारोपनिवृत्तिर्भविष्यतीत्यत आह ॥ न चेति ॥ ननु ब्रह्मलक्षणकथनमुखेन ब्रह्माभेदज्ञानार्थं लक्षणं कथ्यत इत्यत आह ॥ नापीति ॥ न केवलं ब्रह्मलक्षणं जीवेनोपपद्यते । अपि तु त्वयापि ब्रह्मलक्षणं जीवे निषिद्धमित्याह ॥ त्वत्पक्षेऽपीति ॥

