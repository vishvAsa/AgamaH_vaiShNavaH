+++
title = "०६ स्वमतेन पूर्वपक्षः"

+++


## अत्र वेदार्थनिर्णायकन्यायग्रथनात्मकमिदं

**स्वमतेन पूर्वपक्षः**

## **तात्पर्यचन्द्रिका**

अत्र वेदार्थनिर्णायकन्यायग्रथनात्मकमिदं शास्त्रमनारम्भणीयमुतारम्भणीयमिति चिन्ता । तदर्थं न्यायानुसन्धानरूपविचारो न कर्तव्य उत कर्तव्य इति । तदर्थं विचार विधेर्विषयादिकं न सम्भवत्युत सम्भवतीति । तदर्थं विषयभूतं ब्रह्म किं प्रत्यगर्थ-भूतजीव एव उत तदन्यदिति । यदि ब्रह्म प्रत्यगर्थ एव तदा तस्य निश्चितत्वेन विषयाद्यसम्भवाच्छास्त्रमनारम्भणीयमिति पूर्वपक्षे फलफलिभावः । यदि तु ब्रह्म प्रत्यगर्थादन्यत्तदा प्रत्यगर्थस्य जीवस्य निश्चितत्वेऽपि ब्रह्मणो विषयत्वसम्भवाच्छास्त्र-मारम्भणीयमिति सिद्धान्ते फलफलिभावः । एवमुत्तरत्रापि फलफलिभाव ऊह्यः । यत्र त्वस्पष्टस्तत्र वक्ष्यते ।

### **प्रकाशिका**

अत्रेति ॥ एतदधिकरण इत्यर्थः । शास्त्रमित्यन्तं विषयः । अत्र सर्वत्र पूर्वोक्ता पूर्वपक्षकोटिः । पश्चात्तनी सिद्धान्तकोटिरित्यवसेयम् । यद्यपि टीकायां जिज्ञासा विषय इत्येवोक्तं न तु शास्त्रमिति तथापि सुधायां किमिदमारम्भणीयं न वेति शास्त्रं विषयतया स्वीकृत्य तादर्थ्येन जिज्ञासा कर्तव्या न वेत्युक्तत्वाट्टीकायामपि प्रारिप्सिततया चित्तसङ्गतशास्त्रे प्रवर्तनीयेत्यनेन प्रथमतः शास्त्र एव कर्तव्यत्वादिकोटिकसन्देहस्य सूचितत्वात् पूर्वपक्षोपसंहारे चातो न ब्रह्मजिज्ञासा कर्तव्येति नैतच्छास्त्रमारम्भणीयमिति जिज्ञासाया अकर्तव्यत्वस्य शास्त्रानारम्भहेतुत्वोक्त्या शास्त्रानारम्भोपसंहाराच्चैवमुक्तम् । जिज्ञासायाः साक्षाद्विषयत्वोक्तिस्तु टीकायां सूत्रे तस्या एव प्राधान्येनोपादानात् । सूत्रे च श्रुत्यनुसारात्सैवोपात्ता । भाष्ये च तस्या एव कर्तव्यत्वसमर्थनाच्चेति । इदं प्रारिप्सिततया चित्तसङ्गतम् । वेदार्थेत्यादि तु वक्ष्यमाणनिर्विषयत्वरूपहेतुविशदीकरणायेति ध्येयम् । पूर्वपक्षादिप्रमेयस्य निष्कृष्टतया हृद्यारोहाय तदर्थचिन्तामाह ॥ तदर्थमिति ॥ यद्यप्ययं सन्देहो न ग्रन्थकर्तुः । सर्वज्ञत्वात्तस्य । नापि परस्य । शास्त्रस्यैवानाकलनात् । तथापि शास्त्रनिर्वृत्त्यनन्तरं, तद्दृष्ट्वा परः सन्दिहीतेति तदीयसन्देहप्रदर्शनमेतदिति सुधाया-मेवोक्तम् । विचारविधेस् तद्विजिज्ञासस्वेत्यादिविधेरित्यर्थः ।

विषयादीत्यादिपदेन फलाधिकारसम्बन्धा ग्राह्याः ॥ विषयभूतं ब्रह्मेति ॥ विचार-विधौ ब्रह्मपदश्रवणान्निर्धारणोक्तिः । पूर्वपूर्वकोटिद्वयं प्रत्युत्तरोत्तरकोटिद्वयस्य हेतुत्वमाह ॥ यदीति ॥ ननु तदर्थं विषयभूतं ब्रह्मेत्यत्र तदर्थं प्रयोजनभूतो मोक्षश्च किं कर्मसाध्य उत ज्ञानसाध्यः । यदि कर्मसाध्यस्तदा ज्ञानहेतुविचारो न कर्तव्यः । यदि ज्ञानसाध्यस्तदा विचारः कर्तव्य इति सापि कुतो नोपदर्शितेति चेद् विषयचिन्तोक्त्यैव सोक्तप्रायेति वा स्पष्टत्वाद्वा, विद्यैव त्वित्यादावग्रे तद्विचारस्य सेत्स्यमानत्वाद्वा सा नोक्ता । यद्वा यथा कर्मसाध्यत्वे विचारो व्यर्थस् तथा ज्ञानसाध्यत्वेऽपि वक्ष्यमाणरीत्या ज्ञाने सत्यपि तदभावात्सा नोक्तेति । वस्तुतस्तु ब्रह्मपदव्यावर्त्यपूर्वपक्षेऽतःपदव्यावृत्त्यौपयिकत्वात्सा न वाच्यैवेति ।

### **पाण्डुरङ्गि**

अधुना नैतच्छास्त्रमारम्भणीयमिति पूर्वपक्षोपसंहारटीकासूचितां, सुधायां किमिदं शास्त्रमारम्भणीयं न वेति कण्ठोक्तां मूलचिन्तामाह ॥ अत्र अधिकरणे वेदार्थनिर्णायकेत्यादि ॥ वेदत्वोपहितः सर्वोऽपीह विचार्यः । न तु परमत इवोपनिषद्भाग एवेति भावेन वेदार्थेत्युक्तम् । यद्यप्ययं संशयो न परस्य भवितुं युक्तः परेण शास्त्रस्याद्याप्यनुपलब्धेः। अनुपलब्धे च धर्मिणि संशयानुदयात् । नापि सूत्रकर्तुः । तस्य विशेषनिर्णयात् । अन्यथा निर्णायकसूत्रप्रणयनानुपपत्तेः । तथापि शास्त्रनिष्पत्त्यनन्तरं यदीदं शास्त्रं परेणोपलभ्येत तदा विशेषस्मृतिमता एवं सन्दिह्येतेति सूत्रकर्तुरेव स्वस्मि-न्परकीयसंशयाहरणोपपत्तेरित्यन्यत्र विस्तरः । उपक्रमे टीकोक्ता तु तदर्थचिन्तेत्याह ॥ तदर्थमिति ॥ सन्देहटीकास्थो जिज्ञासाशब्दो भामतीमत इव नेच्छापरः किन्तु विचारपर इति दर्शयितुं विचारपदम् । विचारोऽपि विवरणमत इव न श्रवणं किन्तु मनन-मित्याशयेनोक्तः ॥ न्यायानुसन्धानरूपेति ॥ टीकायां पूर्वं निर्दिष्टत्वात्कर्तव्यत्वं पूर्वपक्ष इति मन्दाशङ्कां निरस्यति ॥ न कर्तव्य उत कर्तव्य इति ॥

------------------------------------------------------------------------

पूर्वपक्षस्तु न शास्त्रमारम्भणीयम्

## **तात्पर्यचन्द्रिका**

पूर्वपक्षस्तु । न शास्त्रमारम्भणीयम् । न्यायानुसन्धानात्मकविचाररूपजिज्ञासाया एवाकर्तव्यत्वात् । तदकर्तव्यत्वं च निर्विषयत्वादिहेतुभ्यः । तत्र तावद्विषय-त्वेनाभिमतं ब्रह्म न जीवचैतन्याद्भिन्नं, मानाभावात् । कर्मकाण्डस्य कर्मपरत्वात् । वेदान्तैश्चोपक्रमोपसंहारादिभिरद्वैतिरीत्याऽखण्डप्रत्यगात्ममात्रप्रत्यायनात् । तस्य चाहमिति स्वप्रकाशतया भासमानत्वात् । अन्यस्य च सत्यस्याभावात् । आत्म-नश्चास्वप्रकाशत्वे तत्प्रकाशः किं तार्किकरीत्या मानसानुभवेन, किं वा प्राभाकर-रीत्या स्वप्रकाशसंविदाश्रयतया । नाद्यः । तस्यापि परप्रकाश्यत्वेनानवस्थानात् । कस्यचिदनुभवस्य स्वप्रकाशत्वे च लाघवादात्मन एव तदस्तु । न च ज्ञानं जिज्ञासितग्राह्यम् । जिज्ञासा च न सर्वत्रेति नानवस्थेति वाच्यम् । ज्ञानस्य सुख-दुःखादिवज्जिज्ञासाभावेऽप्यनुभवात् । अन्यथा जिज्ञासाया ज्ञानाख्यधर्मिज्ञान-साध्यत्वानुभवादनवस्था स्यात् ।

### **प्रकाशिका**

पूर्वपूर्वस्योत्तरोत्तरफलत्वं व्यञ्जयन्पूर्वपक्षटीकां विवरितुमाह ॥ पूर्वपक्ष-स्त्विति ॥ निर्विषयत्वादीति ॥ विषयप्रयोजनाधिकारिसम्बन्धशून्यत्वरूपेभ्यष्टीकोक्तेभ्य-श्चतुर्भ्यो हेतुभ्य इत्यर्थः । तत्राद्यहेतुमुपपादयितुं विषयभूतं ब्रह्म जीवाद्भिन्नमभिन्नं वेति विकल्पौ हृदि कृत्वाऽऽद्यं निरस्यति ॥ तत्रेति ॥ मानाभावमुपपादयितुं प्रत्यक्षानुमान-योस्तत्राप्रवृत्तेः प्रवर्तमानो वेदश्च कर्मकाण्डो ब्रह्मकाण्ड इति द्विविध इति हृदि निधायाद्यं निराह ॥ कर्मकाण्डस्येति ॥ द्वितीये त्वाह ॥ वेदान्तैरिति ॥ ‘औतिरीत्या’ इति प्रतिपादनाक्लेशायोक्तम् । अनेन ‘‘प्रमाणाभावेने’’त्यादि टीका विवृता । यद्यप्यत्र कृत्स्नस्यापि वेदस्य कार्यपरत्वान्न जीवातिरिक्तब्रह्मणि मानमित्यपि वक्तुं शक्यम् । सुधायां तथैवोक्तेः । तथापि सौत्रब्रह्मपदेन जीवभेदकपरेण व्यावर्त्यपूर्वपक्षस्यावश्यकतयैवमुक्तम् । सुधायां तथा प्रवृत्तेर्गतिर्वक्ष्यते ।

ननूपक्रमादिभिर्वेदान्तानामखण्डप्रत्यगात्मपरत्वसमर्थनपरस्य कस्यचिच्छास्त्रस्यानङ्गी-कारे तत्सिद्धिरेव न स्यात् । तदङ्गीकारे तु तादृशं शास्त्रमङ्गीकृत्य विषयाभावेन पुनस्तस्यानारम्भणीयत्वेन पूर्वपक्षो व्याहत इति चेन् मैवं तादृशशास्त्रानङ्गीकारेऽपि वेदान्तानामुपक्रमादिभिर्वस्तुत आपाततो जातां जीवचैतन्यमात्रपरत्वप्रतीतिमुपेत्य पूर्वपक्ष-सम्भवेन व्याघाताप्रसक्तेः । जीवस्य चेत्यादेरर्थस्तस्य चेति ॥ प्रत्यगात्मन इत्यर्थः । तथा चासन्दिग्धत्वान्न शास्त्रवेद्यतेति भावः । एतेनाभिन्नमिति द्वितीयोऽपि निरस्तः ।

ननु तस्य भानेऽपि ततोऽन्यदेव जडं वेद्यं स्यादित्यत आह ॥ अन्यस्य चेति ॥ अन्यथा शास्त्रस्यातत्त्वावेदकत्वेनाप्रामाण्यं स्यादिति भावः । यत्तु अहमित्यात्मनि भासमानेऽपि वेदान्तवेद्यं शुद्धं न भातीति मूर्खप्रलपनं तन्न । अहंप्रत्यये शुद्धो न भातीति कोऽर्थ इत्यादिना भामतीमतनिरासप्रस्ताव एवास्य निरासात् । यदपि स्वप्रकाशस्याप्य-विद्यावशान्न भानमिति, यच्च स्वप्रकाशत्वात्स्फुरतीत्यादि चोद्यं तदपि तत्रोक्तरीत्यैव निरसनीयम् । अत एवास्य पूर्वं प्रपञ्चः । एतेनाक्षस्य बलवत्त्वात्तद्बाधिता वेदान्ता नाखण्डचैतन्यं वेदयितुमलमिति निरस्तम् । औतिमते तदभावात्तदाच्छादनेनापि पूर्वपक्ष-सम्भवाच्च । अत एव तत्सिद्धप्रामाण्याच्छादनेन पूर्वपक्षोऽग्रे स्फुटः ।

अत्र यद्यहंधीविरुद्धं शुद्धं प्रत्यगात्मानं बोधयेयुर्वेदान्तास्तर्हि बाधितार्था न विचार्या इत्यपि पूर्वपक्षयितुं शक्यम् । अत एव सुधायां ‘‘नन्वहं कर्ता भोक्ता दोषसंसर्गी चाहंप्रत्यये प्रकाशते तद्विपरीतस्तु श्रुतिप्रतिपादितः प्रतिपत्तव्योऽतो जिज्ञासेति चेदेवं तर्हि जरद्गवादिवाक्यवत्पावकशैत्यानुमानवच्च प्रतीतिविरोधेन श्रुतिजिज्ञासयोराभासतापात’’ इत्युक्तम् । तथा च बाधितार्थत्वेन निर्विषयत्वं सूपपादम् । शुद्धो न भातीति कोऽर्थ इत्याद्यनुसन्धानेनासन्दिग्धत्वोपपादनक्लेशोऽपि नास्ति । अक्षप्राबल्यं चानुकूलितं भवति । तथाप्यद्वैतिरीत्या प्रवृत्तन्यायविवरणानुसारिटीकानुसारेणैवमुक्तम् । सुधायास्तु कथमपि न विचार आरम्भणीय इत्यभिप्रायः । ‘‘न चात्मनः स्वप्रकाशत्वे विवदितव्यम्’’ इत्यादि-टीकां विवृणोति ॥ आत्मनश्चेति ॥ तार्किकेति ॥ अनेन ‘‘न चायं मानस’’ इत्यादि-स्तार्किकमतनिरासपर इत्युक्तं भवति । ‘‘प्राभाकर’’ इत्येतत् ‘‘न च स्वप्रकाश-संविदाश्रयतया’’ इत्यस्य विवरणम् । तस्यापीत्यादेरर्थस्तस्यापीति । ज्ञानान्तरान्वेषणेनेति शेषः ।

कस्यचिदित्यादेर्युक्तिं वदन्नर्थमाह ॥ कस्यचिदिति ॥ जिज्ञासायामेवेति शङ्काग्रन्थं विवृणोति ॥ न चेति ॥ न सर्वत्रेति ॥ धर्मिज्ञानाद्यभावादिनेति भावः । अनुभव-विरोधादिति हेतुवाक्यं विवृणोति ॥ ज्ञानस्येति ॥ घटज्ञानानन्तरं घटज्ञानं ज्ञास्यामी-तीच्छाया अभावेऽपि घटमहं जानामीत्यनुभवादित्यर्थः । अनुभवे विवदमानं प्रति बाधकमाह ॥ अन्यथेति ॥ जिज्ञासितग्राह्यत्व इत्यर्थः । जिज्ञासा हि ज्ञानेच्छा सा यद्विषयिणी तज्ज्ञानसाध्या । धर्मिज्ञानसाध्यत्वात्तस्याः । धर्मि चेह ज्ञानमेव । तथा च धर्मिभूतज्ञानस्य ज्ञाने सति जिज्ञासा, तच्च ज्ञानं जिज्ञासापूर्वं, सा च ज्ञानपूर्वेति पूर्वपूर्व-जिज्ञासाज्ञानव्यक्तिपरम्परया त्वदभिमतजिज्ञासितग्राह्यत्वमपि न स्यादिति मूलक्षतेरनव-स्थेत्यर्थः । ज्ञानसाध्यत्वानुभवादित्युक्त्याऽनवस्थानिरासाय ज्ञानपूर्वकत्वानङ्गीकारेऽनुभव-विरोधादित्यपि टीकागतहेतुवाक्यार्थ उक्तो भवति ।

### **चन्द्रिकाबिन्दु**

पूर्वपक्षस्त्विति । अनेन न कर्तव्येति पूर्वःपक्ष इति वाक्यं, पूर्वपक्षस्तु न कर्तव्येतीति योजितम् । निर्विषयत्वादिहेतुभ्य इति ॥ अनेन अधिकारि-विषयप्रयोजनसम्बन्धशून्यत्त्वादित्यत्राधिकार्याद्यभावः प्रत्येकं हेतुरिति सूचितं बहुवचन-प्रयोगात् । टीकायामधिकार्यादीति अधिकारग्रहणं सूत्रे प्रथममथशब्देन अधिकारस्य सूचनादिति स्वामिनः ।

टीकोक्तं प्रमाणाभावेनेत्यमुमंशमुपपादयति ॥ कर्मकाण्डस्येत्यादिना ॥ आत्मन एव तदस्त्वित्यत्रापेक्षितं विनिगमकं दर्शयति । लाघवादिति ॥ अनुभवविरोधादित्येतद्व्याचष्टे ॥ ज्ञानस्येति ॥

### **पाण्डुरङ्गि**

पूर्वपक्षस्त्वित्यनेन नकर्तव्येति पूर्वः पक्ष इति वाक्यं पूर्वपक्षस्तु नकर्तव्येतीति योजितं भवति । टीकोक्तमधिकार्यादिचतुष्टयशून्यत्वं न समुदितं हेतुः, एकैकस्याव्यभिचारात् । किन्तु प्रत्येकमित्याह ॥ हेतुभ्य इति ॥ अधिकारिणः प्राधान्येऽपि निरधिकारिकत्वादेर्निर्विषयत्वाधीनत्वस्य वक्ष्यमाणत्वात्पूर्वपक्ष-न्यायविवरणोक्तत्वाच्च निर्विषयत्वादीत्युक्तम् । सूत्रे प्रथममथशब्देनाधिकारस्य सूचनाट्टीकायामधिकार्यादीत्यधिकारिणः प्रथमं ग्रहणमिति गुरवः । ‘‘न तावद्ब्रह्म विषयः’’ इति टीकायां ब्रह्माब्रह्मणोर्मध्ये ब्रह्म तावन्न विषय इत्यर्थो भाति । न चासावुपपद्यते । उत्तरत्र अब्रह्मणो(ऽ)विषयत्वानिरासादित्यत आह ॥ तत्र तावदिति ॥ तत्र विषयप्रयोजनयोर्मध्ये विषयस्तावन्न युक्त इत्येव टीकार्थः । ब्रह्मशब्दस्तु ब्रह्मण एव विषयत्वेनाभिमतत्वादिति भावः । ‘‘जीवव्यतिरिक्तेश्वराभावात्’’ इति न्यायविवरणोक्त-हेतुसाधनाय टीकोक्तः प्रमाणाभावोऽसिद्धः । प्रत्यक्षानुमानयोस्तत्राप्रवृत्तावपि मीमांस्यस्य वेदस्यैव प्रमाणत्वसम्भवादित्यतः वेदोऽपि किं कर्मकाण्डरूपो वा तत्र प्रमाणमुत ब्रह्मकाण्डरूपो वेति विकल्पं मनसि निधाय क्रमेण दूषयति ॥ कर्मकाण्डस्येत्यादिना ॥ कथं भूयसां वाक्यानां निर्विशेषैकात्मबोधकत्वं सङ्गच्छत इत्यत उक्तम् ॥ औति-रीत्येति ॥ युक्त्यसहमपि परैः सिद्धान्तितत्वादस्माभिः पूर्वपक्षितम् । न हि परेषां सिद्धान्तोऽस्मत्पूर्वपक्षत्वमपि नार्हतीत्यर्थः । जीवस्य चेति टीकायां जीवशब्दो न तद्वाच्यविशिष्टपरस् तस्यास्वप्रकाशत्वात् किन्तु तल्लक्ष्यचिन्मात्रपर इति दर्शयितुं प्रकृतात्म-मात्रपरामर्शकस्तस्येति तच्छब्दः । टीकायामसन्दिग्धत्वादिति हेतुर्ब्रह्म जीवाभिन्नमिति द्वितीयपक्षसिद्धवत्करणेनैवोक्तः विपर्यस्तत्वादिविरोधिभासमानत्वस्योपलक्षकश्चेति दर्शयितुं द्वितीयपक्षदूषणपरा जीवस्येति या टीका तद्व्याख्यानरूपे तस्य चेति वाक्य एव भासमानत्वादित्युक्तम् ।

ननु टीकोक्तं शुद्धचितः प्रकाशमानत्वमयुक्तम् । तस्याः स्वप्रकाशत्वेऽप्य-विद्यावृतत्वादित्यत आह ॥ अहमिति भासमानत्वादिति ॥ अहमर्थस्य चिदचित्संवल-नात्मकत्वात्तद्भाने चिदपि भाति । अन्यथा तदधीनमचितोऽपि भानं न स्यादिति भावः । एतेन अहमित्युत्तरटीकाऽत्रापि हेतुत्वेन योजितेति ज्ञातव्यम् ।

ननु स्वरूपेण प्रतीयमानोऽप्यात्मा अद्वितीयत्वादिना सन्दिग्धोऽस्तीत्यत आह ॥ अन्यस्य च सत्यस्याभावादिति ॥ अनेन टीकास्थसत्यरूपवस्तुवाचिनोऽर्थशब्दस्य तात्पर्यमुक्तमिति ज्ञेयम् । स्वप्रकाशत्वाभावोऽपि द्वेधा । प्रकाशस्यैवाभावेन परप्रकाश्यत्वेन वा । तत्राद्योऽहमित्यनुभवादिति टीकानुवादरूपेण तत्प्रकाशस्य सिद्धवत्करणेन निरस्तः । द्वितीयदूषणपरां न चायं मानस इत्यादिटीकां विकल्पमुखेन व्याख्याति ॥ किं तार्किक-रीत्येत्यादिना ॥ टीकोक्तं ज्ञायमानत्वं परप्रकाश्यत्वमेव । अन्यथाऽनवस्थायोगादित्याह ॥ परप्रकाश्यत्वेनेति ॥ अस्तु आत्मन एव तदिति टीकायां हेत्वनुक्तिमाशङ्क्य एवेत्यनेन ज्ञानान्तरं तस्मिन्स्वप्रकाशत्वं चेति कल्पनात्क्लृप्ते आत्मनि स्वप्रकाशत्वमात्रकल्पनं लध्विति हेतुः सूचित इत्याह ॥ लाघवादिति ॥ जिज्ञासायामेवेति टीकोक्ता शङ्का न युक्ता । जिज्ञासाया अपि सार्वत्रिकत्वेऽनवस्थातादवस्थ्यादित्याशङ्क्य एवेत्यनेन तस्या असार्वत्रिकत्वं सूचितमित्याह ॥ जिज्ञासा च न सर्वत्रेति ॥ ज्ञानस्य सुखदुःखादि-वदित्यादि ॥ अत्र जिज्ञासाभावेऽप्यनुभवादित्यनेन अनुभवविरोधादिति टीका– जिज्ञासाभावेऽपि ज्ञानानुभवविरोधादिति, धर्मिज्ञानसाध्यत्वानुभवादित्यनेन जिज्ञासाया धर्मिज्ञानसाध्यत्वानुभवविरोधादिति, तादृशजिज्ञासाया अननुभवादित्यनेन अहं ज्ञानी न वेत्यादिजिज्ञासाभावानुभवविरोधादिति, त्रेधा व्याख्याता भवति । अनवस्था स्यादित्यनेन त्वनुभवान्तरान्वेषणेनावस्थानादिति पूर्वटीकातोऽनवस्थानादित्यस्यानुभवविरोधादित्य-त्रानुषङ्गो दर्शित इति ज्ञातव्यम् । अन्यथेति ॥ ज्ञानस्य जिज्ञासितग्राह्यत्वे ज्ञानरूप-धर्मिणो ज्ञानेन ज्ञानविषयकजिज्ञासा, तस्यां च सत्यां धर्मिभूतज्ञानस्य ज्ञानम् अत्र व्यक्ति-

द्वयाङ्गीकारे अन्योन्याश्रयः । त्रयाङ्गीकृतौ चक्रकम् । परम्पराङ्गीकारे अनवस्थेति द्रष्टव्यम् ॥

