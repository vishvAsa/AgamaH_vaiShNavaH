+++
title = "११ स्वरीत्या अथशब्दस्य अधिकारानन्तर्यार्थत्ववर्णनम्"

+++


## टीकायां तत्फलतयेति पाठः साधुः

**स्वरीत्या अथशब्दस्य अधिकारानन्तर्यार्थत्ववर्णनम्**

## **तात्पर्यचन्द्रिका**

टीकायां तत्फलतयेति पाठः साधुः । न तु तत्परतयेति । विघ्नोत्सारणासाधारण-कारणरूपस्य विष्णुस्मरणाथशब्दोच्चारणादेर्मङ्गलस्याशब्दार्थत्वेन तत्परत्वायोगात् । प्रशस्तरूपमङ्गलात्मकस्य ब्रह्मणोऽथशब्दावयवाकारार्थत्वेऽपि तस्येहाप्रस्तुतत्वात् । ‘‘तस्याभिधेयमर्थमाह’’ इत्युत्तरग्रन्थाननुगुणत्वात् । ‘‘मङ्गलप्रयोजनक’’ इति सुधाग्रन्थविरोधाच्च । ‘‘मङ्गलोक्त्यादेः’’ इति टीकाया अपि विघ्ननिवर्तक-शब्दोच्चारणादेरित्येवार्थः । अन्यथा ‘‘शङ्खवीणावेणुध्वनिवत् श्रुतितो माङ्गलिक-त्वात्’’ इति सुधाविरोधात् । तत्परतयेति पाठेऽप्ययमेवार्थोऽनुसन्धेयः । एवं च ‘अथशब्दो मङ्गलार्थः’ इति भाष्यस्य, अथशब्दो विघ्नोत्सारणासाधारणकारणा-त्मकानुष्ठेयविष्णुस्मरणाथशब्दोच्चारणरूपमङ्गलप्रयोजनकः, प्रशस्तरूपाननुष्ठेय-रूपविष्ण्वभिधायकश्चेत्यर्थद्वयं द्रष्टव्यम् ।

द्वितीयमाक्षिपतीति ॥ अवश्यवक्तव्यार्थत्वार्थाधिक्ययोस्तदभावयोश्च लोके शब्दान्तरेषु दर्शनादथशब्दे तत्सन्देहेन प्रश्नमात्रमाद्यतृतीययोः । द्वितीये तु स्वरूपाधिक्यस्य शब्दान्तरेष्वदर्शनादथशब्दे तदाक्षेप इति भावः ।

कथंशब्दमाक्षेपपरतया व्याख्याय प्रश्नपरतयापि व्याचष्टे ॥ तृतीयेऽपि पृच्छतीति ॥ इति न्याय इति ॥ सामान्यव्याप्तिरेवानुसन्धेया । यथा देवेषु चतुर्मुख इति दृष्टान्तसम्भवात् । न तु यः शब्द इति विशेषव्याप्तिः । दृष्टान्ताभावादिति भावः । अत इत्यस्यातःशब्दपरत्वं, हेतुपरत्वम्, असकृदावृत्तिं ‘तृतीयः, उदाहृत’ इत्यनयोरावृत्तिं प्राथमिकावित्यस्य वचनव्यत्ययेनानुषङ्गं चाभिप्रेत्य व्याचष्टे ॥ अतश्च तृतीयतयेति ॥ महतश्चतुर्मुखादिति ॥ महत्तत्वाभिमानिनश्चतुर्मुखादित्यर्थः ॥

अयं वै लोकः प्रथमा महानाम्नीति ॥ ‘‘विदामघवन्’’ इत्यादिका ऋक् पृथिवीलोकस्थविष्णुवाचिकेत्यर्थः ॥ अरुच्येति ॥ सच्छूद्रस्य देहान्तरे वैदिकब्रह्मविद्याधिकारेऽपि नैतद्देहेऽधिकारः । देहान्तरेऽधिकारश्च नेदानीं प्रवृत्त्युप-योगीत्यरुच्येत्यर्थः । अध्ययनबललब्धाऽपीति ॥ ‘‘अवैष्णवस्य वेदेऽपि ह्यधिकारो न विद्यत’’ इत्यादेरित्यर्थः ॥ अन्याय्याध्ययनेति ॥ अभक्तानधिकारि-कृतत्वमन्यायत्वम् । भक्तिपूर्वकाध्ययन(वत्त्व)मिति ॥ शमादिकमप्यत्र विवक्षितम् ॥ उत्तरोक्ताप्राचुर्येणेति ॥ पूर्वपूर्वस्मिन्निति शेषः । ततश्चायमर्थः समानाधि-करणानां वेदाध्ययनशमादिविष्णुपादैकसंश्रयत्वादीनां मध्ये यस्य शमादिविष्णु-पादैकसंश्रयत्वादिके अप्रचुरे अध्ययनं तु प्रचुरं सोऽधमः । यस्य विष्णुपादैकसंश्रय-त्वादिकमेवाप्रचुरमध्ययनशमादिके तु प्रचुरे स मध्यमः । यस्य तु विष्णुपादैक-संश्रयत्वादिकं प्रचुरमध्ययनशमादिके त्वप्रचुरे स उत्तम इति ॥ यतो नारायण-प्रसादमृते न मोक्ष इत्यादि ॥

### **प्रकाशिका**

एवमथशब्दार्थं समर्थ्य ‘‘यतो नारायणप्रसादमृते न मोक्ष’’ इत्यन्ताथशब्दार्थप्रपञ्चनपरभाष्यटीकाक्षराणि दुर्घटार्थानि योजयति ॥ टीकायामिति ॥ तत्परतयेति क्वाचित्कपाठस्य लेखकदोषत्वं मन्वान आह ॥ तत्फलतयेति ॥ योगरूढि-गौणलक्षणाभेदभिन्नमुख्यामुख्यवृत्तिव्यतिरेकेण तात्पर्यवृत्त्यभावस्य कर्मनिर्णयादौ समर्थितत्वेन शब्दवृत्तिविषयस्यैव तात्पर्यवृत्तिविषयतया मङ्गलस्य पूर्वोक्तरीत्या शब्दार्थत्वाभावेनाथशब्दस्य तत्परताऽसम्भवादित्यर्थः ।

ननु ‘‘अकारः परब्रह्माभिधायकः’’ इति भाष्योदाहृतस्मृतेरकारस्य विष्णुवाचित्वा-त्तस्य च ‘‘मङ्गलानां च मङ्गल’’ इति स्मृत्या परममङ्गलरूपत्वात्तत्परतयेति पाठ उपपद्यत इत्यत आह ॥ प्रशस्तेति ॥ नन्वेवं सिसृक्षोरिति भाष्यावतारिकायां मङ्गलोक्त्यादे-रित्ययुक्तम् । तत्र मङ्गलस्योक्तिरभिधानं तस्य शब्दान्तरेणापि सम्भवादित्यर्थप्रतीतेरित्यत आह ॥ मङ्गलोक्त्यादेरिति ॥ इति पाठेऽपीति ॥ तन् मङ्गलं परं मुख्यं फलं यस्य तत्त्वेनेत्यर्थ उक्तो भवति । भाष्ये उदाहरिष्यमाणप्रमाणानुसारान्मङ्गलार्थ इति भाष्यं द्वेधा व्याचष्टे ॥ एवं चेति ॥ मङ्गलस्य फलत्वे सतीत्यर्थः ॥ अनुष्ठेयेति ॥ अथशब्देन जायमानविष्णुस्मृत्यादेः कृतिसाध्यत्वादिति भावः ॥ अननुष्ठेयेति ॥ विष्णोरकृति-साध्यत्वादिति भावः । विष्णुवाचित्वोक्तिश्च मङ्गलफलकत्वोपपादनायेति ध्येयम् ।

उक्तं च तत्वप्रदीपे ‘‘अथशब्दः श्रवणकीर्तनाभ्यां मङ्गलफलः । विष्णोः परम-मङ्गलस्य वाचकत्वेनातिप्रियत्वात्’’ इति । एतेन क्वचित्तत्परतयेति पाठस्य मङ्गल-रूपविष्णुपरतयेति अर्थः क्वचित्तत्फलतयेति पाठस्य मङ्गलफलकतयेत्यर्थ उक्तो भवतीति केचिदाहुः । एतेन यत्तु केनचिदुक्तं भाष्ये ‘‘मङ्गलार्थोऽधिकारानन्तर्यार्थश्च’’ इति चशब्दोऽनुपपन्नः । तुल्यार्थे हि समुच्चयः । यथा गोशब्दः सास्नावदर्थो जलार्थश्चेति । न चेह मङ्गलं वाच्यम् । येन चकारोपपत्तिः । मङ्गलफलक आनन्तर्यवाचक इत्येतावत एव सामञ्जस्यादिति तन्निरस्तम् । मङ्गलरूपविष्ण्वर्थकत्वस्यापि वर्णनात् । सकृत् श्रुतस्याप्यथशब्दस्य तन्त्रावृत्त्येकशेषाणामन्यतमाश्रयणेनार्थद्वयोपपत्तेः । न केवलं मङ्गलफलकः किं त्वानन्तर्यवाचकश्चेति चशब्दोपपत्तेश्चेति । आद्यतृतीययोराक्षि-पतीत्यनुक्त्वा द्वितीये तथोक्तौ को हेतुरत आह ॥ अवश्येति ॥ ‘‘कथमुत्तमता’’ इति भाष्यस्थ कथंशब्दस्याक्षेपार्थत्वेन व्याख्यानात् ‘‘तृतीये पृच्छति’’ इति कस्यार्थ इति न ज्ञायते अत आह ॥ कथंशब्दमिति ॥ ‘‘सिसृक्षोः’’ इति भाष्यव्याख्यानावसरे ‘‘यत्स्वजातौ प्रथमं हरेर्निस्सरति तत्तत्रोत्तममिति न्यायोऽनुसन्धेयः’’ इत्युक्तम् । तत्रैवमेव व्याप्त्यनुसन्धानविधानेऽभिप्रायमाह ॥ इति न्याय इतीति ॥ ‘‘तद्धेतुत्वं वदंश्चापि तृतीयोऽत उदाहृतः’’ इति भाष्येऽतश्च तृतीयोऽपि प्राथमिक इति टीकोक्ताशेषार्था-प्रतीतेराह ॥ अत इत्यस्येति ॥ यद्यप्यत इत्यस्यातःशब्दपरत्वं हेतुपरत्वं चेति सकृदावृत्तिरेव भाति तथापि यतस्तृतीयतयोदाहृत इत्यत्र, उत्तम इत्यत्र च विशेष्या-काङ्क्षायामतश्शब्दपरस्यात इत्यस्यान्वयादसकृदावृत्तिमित्युक्तम् ॥ वचनेति ॥ एक-वचनान्तत्वेनेत्यर्थः ।

महतो महत्त्वगुणयुक्तादिति भ्रान्तिं निरस्यति ॥ महत्तत्वेति ॥ यद्यपि ‘‘आन्महतः समानाधिकरणजातीययोः’’ इति स्मृतेर्महातत्वेति वाच्यं तथापि प्रमेयदीपिकायां ‘‘महत आदिति स्थानिनः पूर्वमुद्देशे कार्ये आन्महत इति निर्देशाद्वा, जातीयसमानाधिकरणयो-रित्यल्पाच्तरस्य पूर्वमुद्देशे कार्ये व्यत्यासेन निर्देशाद्वा ज्ञापकादात्त्वमनित्यम्’’ इत्युक्ततया वा, द्वितीये चक्षिङः ख्याञ् इत्यत्र सञ्ज्ञाच्छन्दसोर्बहुलमिति वचनाद्वा महत्तत्वेति साधु । तथैव सुधोक्तेः । वाच्यवाचकभावस्य स्फुटमप्रतीतेराह ॥ विदामघवन्नित्यादिकेति ॥ परमैश्वर्यादिसम्पन्नमहार्थप्रतिपादकत्वेन महच्छब्दितेन्द्रादिनामास्यामस्तीति महानाम्नी संज्ञिता विदामघवन्नित्यादिका ऋक्, अयं लोकशब्दाभ्यामभिधीयमानविष्णुवाचिकेति भावेन ‘‘अयं वै लोकः प्रथमा महानाम्नी’’ इत्यादिब्राह्मणं प्रवृत्तमित्यर्थः । सच्छूद्रस्य मोक्षहेतुज्ञानावश्यंभावेन ब्रह्मविद्याधिकारित्वात्कथमरुचिरित्यत आह ॥ सच्छूद्रस्येति ॥ देहान्तरे विप्रदेहे । कथमध्ययनेन विष्णुभक्तेर्लाभ इत्यत आह ॥ अवैष्णवस्येति ॥ भक्तिपूर्वकाध्ययनमुपलक्षणमित्याह ॥ शमादिकमिति ॥ आकाङ्क्षितं पूरयति ॥ पूर्वपूर्वस्मिन्निति ॥ निष्कर्षति ॥ ततश्चेति ॥

### **चन्द्रिकाबिन्दु**

विष्णुस्मरणाथशब्देति । एतच्चानुष्ठेयं मङ्गलम् । अशब्दार्थ-त्वादिति ॥ शब्दार्थत्वाभावादित्यर्थः । प्रशस्तरूपेति ॥ ब्रह्मणो मङ्गलत्वं प्रशस्तरूपत्वेन न तु विघ्नोत्सारणसाधारणकारणत्वेन । तस्यासाधारणकारणत्वादिति भावः । अप्रस्तुत-त्वादिति ॥ मङ्गलमाचरतीति मङ्गलाचरणस्य कर्तव्यत्वादिना अनुष्ठेयमङ्गलस्यैव प्रस्तुत-त्वेन प्रशस्तब्रह्मलक्षणमङ्गलस्य टीकायामविवक्षितत्वादित्यर्थः । भाष्यस्यार्थद्वयमभिप्रेत्याह ॥ एवं चेति ॥ ‘‘मङ्गलार्थः’’ इत्यत्रार्थशब्दः प्रयोजनाभिधेयवाचक इति भावः । विष्ण्वभिधायकश्चेति ॥

ननु पूर्वं ‘‘प्रशस्तरूपब्रह्मणः’’ इत्यादिग्रन्थे अप्रस्तुतत्वयुक्त्या विष्ण्वर्थकत्वम् अकारस्य नाङ्गीकर्तव्यमित्युक्तमिति चेत्, अत्र स्वामिनः, टीकानुसारेण अनुष्ठेयमङ्गलस्य प्रस्तुतत्वात्तद्व्यतिरिक्तमङ्गलस्य टीकायामप्रस्तुतत्वादित्युक्तम् । इदानीं तु यथाश्रुतभाष्यानुसारेण अकारस्य विष्णुरूपमङ्गलाभिधायकत्वेऽपि न विरोधः । अत एवात्राननुष्ठेयत्वं मङ्गलविशेषणं दत्तमित्याहुः ।

ननु टीकाकारेण कृतं विष्णुवाचकत्वमकारस्याङ्गीकृत्य तत्स्मरणलक्षणमङ्गलपरतया व्याख्यानं स्वयं किमिति करोतीति चेत्, अत्र स्वामिनः– ‘अकारस्सर्ववागात्मा’ इत्यादिभाष्योदाहृतप्रमाणेनाथशब्दस्यावश्यवक्तव्यार्थत्वप्रतिपादनपरेण विष्णुस्मरणलक्षण-मङ्गलाभिप्रायेण अकाराद्यर्थकथनात् । अन्यथा तत्कथनवैय्यर्थ्यात् । अथशब्द-स्योच्चारणादितो मङ्गलत्वं वदतापि टीकाकारेण अस्य विष्ण्वाद्यर्थकत्वमकारादेरङ्गी-कृतमेव । अन्यथा तदुच्चारणस्य मङ्गलत्वं न वदेदित्याहुः ।

सच्छूद्रस्येति ॥ देहविशेषावच्छिन्नाधिकारस्य प्रवृत्त्युपयुक्तस्य लक्ष्यत्वमिति भावः । अभक्तानधिकारीति ॥ अत्राध्ययनं नाम भक्तिशमदमत्रिवर्णत्ववत्कृतगुरूच्चारणा-नूच्चारणमेव । ‘‘अध्ययनबललब्धापि विष्णुभक्तिः’’ इत्यत्र भक्तिरित्युपलक्षणं, शमदमादिकमपि ग्राह्यमेव । एवं चान्यायाध्ययनलक्षणे तत्प्रति अभक्तानधिकारि-विशेषणम् । अनधिकारित्वं शमादित्रिवर्णत्वरहितत्वमिति भावः । उत्तरोक्ताप्राचुर्ये-णेत्यस्य, उत्तरं च उक्तं च, तयोरप्राचुर्येणेत्यर्थः । तथा च अधमे उत्तरयोः शमादि-विष्णुपादैकसंश्रयत्वयोरप्राचुर्यं, मध्यमे उत्तरस्य विष्णुपादैकसंश्रयत्वस्य अप्राचुर्यं, अध्ययनशमयोस्तु प्राचुर्यम् । उत्तमे उत्तरयोः पूर्वोक्तयोर् अध्ययनशमयोरप्राचुर्यं विष्णुपादैकसंश्रयत्वस्य प्राचुर्यमित्यभिप्रेत्याह समानाधिकरणानामिति ॥ भावबोधे तु प्रकारान्तरेणार्थद्वयमुक्तम् । उत्तरोक्तपदमनन्तरोक्तपदमध्याहृतपदोक्तमपि अनन्तरोक्तत्वा-दुत्तरोक्तमित्याहुः । विष्णुपादैकसंश्रयत्वादीति ॥ आदिपदेन वैराग्यं ग्राह्यम् ।

### **पाण्डुरङ्गि**

अशब्दार्थत्वेनेति ॥ अथेत्युक्ते अथशब्दोच्चारणत्वप्रकारकस्य विष्णुस्मरणत्वप्रकारकस्य बोधस्याजननेन तस्याथशब्दवाच्यत्वाभावेनेत्यर्थः ॥ अकारेति ॥ ‘‘अ इति ब्रह्म’’ इति श्रुतिमभिप्रेत्यैतदुक्तमिति न ‘‘तथौ प्राणात्मकौ प्रोक्तौ’’ इत्यादिविरोधः । तस्य प्रशस्तरूपमङ्गलात्मकस्य विष्णोः । इह ग्रन्थे । विघ्नोत्सारणा-साधारणकारणत्वस्य ग्रन्थारम्भे प्रस्तुतत्वेन प्रशस्तरूपमङ्गलात्मकस्याप्रस्तुतत्वादित्यर्थः । ननु साधारणस्यापि विष्णोर्मङ्गलादिनिष्ठस्य विघ्नोत्सारणासाधारणकारणत्वस्यापि सत्त्वा-त्कथं तस्याप्रस्तुतत्वम् । तथा च तत्परतयेति पाठोऽपि युक्त एवेत्यत आह ॥ तस्याभि-धेयमिति ॥ न तावतापि तस्याभिधेयत्वनिषेधः । विशेषविधेः शेषनिषेधनान्तरीयकत्वं च विष्णावेवाथशब्दार्थत्वप्रतिपादक ‘अः’ इत्यादि श्रुतिविरोधादयुक्तमित्यत आह ॥ मङ्गलप्रयोजनक इतीति ॥ ननु तत्परतयेति पाठः साधुः । टीकायामेवोत्तरत्राथशब्दस्य मङ्गलप्रतिपादकताया वक्ष्यमाणत्वादित्यत आह ॥ मङ्गलोक्त्यादेरिति टीकाया अपीति ॥ नन्वेवं तत्परतयेत्यपि मूलकोशेषु पाठो दृश्यते तस्य का गतिरित्यत आह ॥ तत्परतयेति पाठेऽपीति ॥ अयमेवेति ॥ परशब्द उद्देश्यपर इति भावः ।

नन्वेवं भाष्ये उत्तरत्र ब्रह्मणोऽथशब्दार्थत्वस्य वक्ष्यमाणत्वात्तद्विरोध इत्यतः सुधादे-रनुष्ठेयमङ्गलाभिप्रायकत्वाद् भाष्यस्य चाननुष्ठेयमङ्गलपरत्वान् न विरोध इति भावेनाह ॥ एवं चेति ॥ सुधायां तु प्रसिद्धलौकिकमङ्गलस्यैवाथशब्दवाच्यत्वमभिप्रेतमिति भावः । एवं च ‘‘तथौ प्राणात्मकौ प्रोक्तौ’’ इत्यादि प्रमाणार्थस्यापि ‘‘अथशब्दो मङ्गलार्थः’’ इति भाष्येण, ‘‘परस्य ब्रह्मणो विष्णोः प्रसादात्’’ इति प्रमाणार्थस्यापि ‘‘अतःशब्दो हेत्वर्थः’’ इति भाष्येण सङ्ग्रह इत्यप्युक्तं भवति । शब्दान्तरस्य स्वरूपोत्तमत्वादर्शना-दित्युक्त्या अवश्यवक्तव्यार्थत्वार्थाधिक्ययोर्दर्शनादिति सूचितं तत्स्पष्टयति ॥ अवश्य-वक्तव्यार्थत्वेति ॥ अयं भावः । प्रश्नस्य सन्देहमूलत्वेन सन्देहस्य च कोटिद्वय-प्रसिध्द्यादिमूलकत्वेन शब्दान्तरेऽवश्यवक्तव्यार्थत्वार्थाधिक्ययोस्तदभावयोश्च दर्शनेन कोटिप्रसिद्धिसत्वेन तन्मूलकसन्देहसम्भवेन तन्मूलकप्रश्नसम्भवेऽपि स्वरूपोत्तमत्वतद-भावयोरदृष्टत्वेन कोट्यप्रसिध्द्या सन्देहासम्भवेन तन्मूलकप्रश्नस्यासम्भवेन द्वितीये आक्षेपः, प्रथमतृतीययोः प्रश्नमात्रमिति । मूले कथमित्यस्यैकस्यैव शब्दस्य श्रवणात्तस्य च द्वितीयमाक्षिपतीत्यादिनाऽवतारितत्वात् तृतीये पृच्छतीत्यवतार्यं न प्रतीयते । न च तदेव पुनरपि व्याख्यायत इति वाच्यम् । व्याख्यानान्तरज्ञापकाथशब्दादेरभावादित्यत-स्तदुपपादयति ॥ कथंशब्दमिति ॥

ननु ‘‘यत्स्वजातौ प्रथमं निस्सरति तत्तत्रोत्तमम्’ इति सामान्यव्याप्तिरेवानुसन्धेयेति टीकायामुक्तम् । तत्कुतः । विशेषव्याप्तेरेव सम्भवात् । न च विशेषव्याप्तौ दृष्टान्ताभावः । आगमगम्यव्याप्तौ दृष्टान्तानपेक्षणात् । सामान्यव्याप्त्यभिधावपि तदभावाच्चेत्यतस्तद्वाक्यं व्याचष्टे ॥ सामान्यव्याप्तिरेवेति ॥ महत्तत्वाभिमानिन इति ॥ न चात्र महच्छब्दः पूज्यत्वार्थकः किं न स्यादिति वाच्यम् । तत्वप्रकरणविरोधात् । तत्वोत्पत्त्य-सिद्ध्यापाताच्चेति भावः ॥ नैतद्देह इति ॥ अनेन प्रायिकत्वादित्यत्राधिकारस्येति शेष उक्तो भवति । उत्तरोक्तस्य शमादेरुत्तरस्मिन्मध्यमादौ प्राचुर्यसत्त्वादाह ॥ पूर्वपूर्व-स्मिन्निति ॥ अधमनिष्ठाध्ययनापेक्षया मध्यमादावध्ययनादेः प्राचुर्यात्कथं तस्य तत्रा-प्राचुर्यमित्यत आह ॥ ततश्चेति ॥ एतेन पूर्वस्मिन्नधमे उत्तरोक्तयोः पूर्वस्मिन्मध्यमे उत्तरोक्तस्योत्तरस्मिन्नुत्तमे चोक्तयोः पूर्वोक्तयोर् अप्राचुर्यमिति उत्तरोक्तात् पूर्वोक्त-योरप्राचुर्यमिति वा तन्त्रेण योजनोक्ता भवति । अत्रोत्तरोक्तेति ग्रन्थस्वारस्येनास्यार्थ-स्याभिधानादधमोत्तमयोस्तत्रोक्तमात्रप्राचुर्येऽपि सङ्गृहीताद्यप्राचुर्येण, मध्यमे तु सङ्गृहीतो-क्तयोः प्राचुर्येणानुत्कृष्टस्याप्राचुर्येण वचनमुपपन्नमिति द्रष्टव्यम् । एवमथशब्दस्य परोक्तार्थनिरासेन भाष्यकृदुक्तोऽर्थः साधितः ।

