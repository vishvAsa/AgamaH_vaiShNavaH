+++
title = "२६ भास्करीयमतपरीक्षणम् अधिकरणोपसंहारश्च"

+++


## एतेन भास्करीयं जगत्कारणे प्रधानत्वादिविप्रतिपत्तिप्रदर्शनं निरस्तम्

**भास्करीयमतपरीक्षणम् अधिकरणोपसंहारश्च**

## **तात्पर्यचन्द्रिका**

एतेन भास्करीयं जगत्कारणे प्रधानत्वादिविप्रतिपत्तिप्रदर्शनं निरस्तम् । आद्यसूत्रे कारणपदस्योत्तरसूत्रे तल्लक्षणस्य च कर्तव्यत्वप्रसङ्गात् । किञ्च–

ज्ञातं सामान्यतोऽज्ञातं विशेषेण विचार्यते ।

ज्ञाताज्ञातविभागस्तु निर्विशेषे न युज्यते ।

उक्तं चानुव्याख्याने ‘‘इदमित्थम् इति ज्ञानं जिज्ञासायाः प्रयोजन’’मिति । तस्माद्वेदान्तादिनाऽऽपातप्रतीते ब्रह्मणि सगुणनिर्गुणाल्पगुणत्वादिना विप्रतिपत्ते-र्जिज्ञास्यत्वमिति । तदुक्तमनुव्याख्याने

‘‘तस्माच्छास्त्रेण जिज्ञास्यमस्मदीयं गुणार्णवम् ।

 वासुदेवाख्यमद्वन्द्वं परं ब्रह्माखिलोत्तमम्’’ इति ॥

टीकाशेषाक्षरार्थस्तु ‘‘नामानि सर्वाणि’’ इति श्रुतावनृतस्येत्यनेन ऋतशब्द-वाच्याद्विष्णोरन्यद्विवक्षितमित्याह ॥ विष्ण्वितरस्येति ॥ लक्ष्म्या ब्रह्मादीनां स्वाधीनत्वोक्तेरिति ॥ अस्य सूक्तस्याम्भ्रणीदेवताकत्वाद् अम्भ्रण्याश्च लक्ष्मी-मूर्तित्वादिति भावः ॥ हरिवंशत्रयेति ॥ हरिवंशे भागत्रयं विवक्षितम् । नटनं वंचनं वेति ॥ विद्यमानाकाराच्छादनेनाविद्यमानाकारान्तरप्रदर्शनं नटनम् । वञ्चनं त्वविद्यमानकथनम् । क्वाप्यविद्यमानलिङ्गमूलान्वेषणादिकम् अतथ्यम् । विष्ण्वादौ विद्यमानं रुद्रादिनिष्ठतयोच्यमानं स्वातन्त्र्यादिकं वितथ्यम् । शिष्टं सुगमम् । इति श्रीमद्ब्रह्मण्यतीर्थपूज्यपादशिष्यश्रीमद्व्यासतीर्थमुनिविरचितायां **तात्पर्यचन्द्रिका**यां जिज्ञासाधिकरणं सम्पूर्णम् ॥

### **प्रकाशिका**

कारणजिज्ञासेत्येव स्याद् द्वितीयसूत्रेऽपि, जिज्ञास्यस्य कारणस्यैव लक्षणं स्यान्न तु ब्रह्मण इत्यर्थः । विप्रतिपत्त्यभावाच्चिन्मात्रे न जिज्ञासेत्युक्तं, इदानीं सामान्यज्ञानविशेषज्ञानाभ्यां जिज्ञासा । न च ते निर्धर्मिके स्त इत्याह ॥ किञ्चेति ॥ विशेषेणाज्ञातमित्यन्वयः ॥ इदमित्थमिति ॥ इदमिति सामान्यज्ञानमित्थमिति विशेषज्ञानं वदता ज्ञानं सामान्यत इत्यादि सूचितमिति भावः । एवं परमते जिज्ञासोपयुक्तसामान्य-प्रसिद्ध्यादि निरस्य स्वमतेन तदाह ॥ तस्मादिति ॥ आपातेति ॥ विचारात्प्रागेव सिद्धार्थबोधकोपनिषद्भाष्यादिना प्रतीत इत्यर्थः ॥ तदुक्तमिति ॥ ईक्षत्यधिकरण इति ध्येयम् । गुणार्णवमित्युक्त्या सगुणत्वादिप्रतिपत्तिः । वासुदेवमित्युक्त्या शिवत्वादि-विप्रतिपत्तिः सूचिता । एवं पदान्तरैरपि द्रष्टव्यम् । दुर्गमानि कानिचिद्वाक्यानि व्यनक्ति ॥ टीकाशेषाक्षरार्थस्त्विति ॥ व्याख्यातावशिष्टाशेषेत्यर्थः । शेषाक्षरार्थ इति वा ॥ नामानीति ॥ विश्वेत्यस्यार्थानुवादः सर्वाणीति ॥

॥ इति श्रीमद्राघवेन्द्रतीर्थपूज्यपादविरचिते **तात्पर्यचन्द्रिका**प्रकाशे

जिज्ञासाधिकरणं सम्पूर्णम् ॥ १ ॥

### **चन्द्रिकाबिन्दु**

दूषणान्तरं दर्शयति । किञ्च ज्ञातमिति ॥

### **पाण्डुरङ्गि**

आद्यसूत्रे कारणेति ॥ लोके निश्चितेन धर्मिणेवानिश्चितेन प्रकारेण विशिष्यविचारपदाप्रयोगेण सूत्रे अश्रुतकारणपदकल्पकापातात् ॥ उत्तरसूत्र इति ॥ धर्मिण्यतदारोपनिवृत्त्यर्थत्वाल्लक्षणस्योत्तरसूत्रे कारणमेव ब्रह्मत्वेन लक्षणीयं स्यादित्यर्थः । तथा च ब्रह्मलक्षणकथनमसङ्गतमिति भावः । किञ्च सामान्यतो ज्ञातस्य विशेषतोऽज्ञातस्य विषयत्वेन त्वन्मते सामान्यविशेषभावाभावान्न तस्य जिज्ञास्यतेत्याह ॥ किञ्चेति ॥ न च जिज्ञासाया निर्विशेषज्ञानसाधनत्वाज्जिज्ञासाऽऽवश्यकीति वाच्यम् । तत्तच्छब्दसमन्वयेन गुणविशेषलाभेन विशेषज्ञानस्यैव साधनत्वं न तु विशेषज्ञानस्येत्यत्रानुव्याख्यानसम्मतिमाह ॥ उक्तं चेति ॥ ननु परोक्तसामान्यप्रतिपत्तिविशेषप्रतिपत्त्योर्दूषितत्वेन तयोरभावात् प्रयोजकाभावेन भवन्मते कथं विचारारम्भ इत्यत उपसंहारव्याजेन ते दर्शयति ॥ तस्मादिति ॥ अत्रानुव्याख्यानसम्मतिमाह ॥ तदुक्तमिति ॥ श्रुतिस्थानृतशब्दस्य मिथ्यात्वमर्थः प्रतीयते तद्वारणाय टीकायामनृतस्य विष्ण्वितरस्येति व्याख्यातं तत्कथं शब्दलभ्यमित्यत आह ॥ नामानीति ॥ ऋतशब्देति ॥

ऋगताविति धातोस्तु पूर्वावगतवत्सदा ।

स्थितेर्ब्रह्मर्तमित्युक्तमनृतं परिणामतः ॥

इति वचनादिति भावः । ननु ब्रह्मादीनां लक्ष्म्यधीनत्वं कुतः । सूक्तद्रष्टृ-देवताधीनत्वमेव किं न स्यादित्यत आह ॥ अस्येति ॥ भागत्रयमिति ॥ खिलाखिलपारिजातविवक्षयेत्यर्थः। नटनवंचनशब्दिते अतथ्यवितथ्ये त्वर्थनिष्ठे इति भेद इति द्रष्टव्यम् ॥

इति श्रीमद्गुरुराजानुग्रहपात्रभूतपाण्डुरङ्गीकेशवाचार्यविरचिते **तात्पर्यचन्द्रिका**भावदीपे जिज्ञासाधिकरणं सम्पूर्णम् ॥ १ ॥

