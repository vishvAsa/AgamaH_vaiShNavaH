+++
title = "१६ ब्रह्मशब्दस्य स्वरीत्या विष्णुवाचित्वं, अद्वैतमतपरीक्षा च"

+++


## ब्रह्मशब्दश्च ‘‘अथ कस्मादुच्यते ब्रह्मेति बृहन्तो ह्यस्मिन्गुणाः’’

**ब्रह्मशब्दस्य स्वरीत्या विष्णुवाचित्वं, अद्वैतमतपरीक्षा च**

## **तात्पर्यचन्द्रिका**

ब्रह्मशब्दश्च ‘‘अथ कस्मादुच्यते ब्रह्मेति बृहन्तो ह्यस्मिन्गुणाः’’ इत्यादि श्रुतिबलाद्गुणपूर्त्यर्थः । परपक्षेऽखण्डस्य ब्रह्मपदलक्ष्यस्यैव जिज्ञास्यत्वात् श्रुतिसूत्रस्थब्रह्मपदस्यैव मुख्यार्थत्यागः । यच्च परैर्ब्रह्मणो जीवाद्भेदे तद्रूपविकल-त्वेनाल्पत्वं स्यादिति निरङ्कुशमहत्त्वासिद्धेस्त्रिविधपरिच्छेदाभावरूपमहत्त्वार्थेन ब्रह्म-पदेनैव जीवाभेदसिद्धिरित्युक्तम् । तन्न । तेनैव घटाद्यभेदप्रसङ्गात् । जीवस्वरूपस्य तात्विकत्वाद्घटादेश्चातथात्वाद्वैषम्यमिति चेन्न । देशकालयोरतात्विकत्वेऽपि गगनादाविव घटादौ तात्विकस्य वा स्वतुल्यसद्रूपस्य वा देशाद्यपरिच्छेदस्या-भावेनाल्पत्ववदभेदस्यापरिच्छेदरूपत्वे वस्तुनो घटादेरतात्त्विकत्वेऽपि ब्रह्मणि तात्त्विकस्य स्वतुल्यसद्रूपस्य वा वस्त्वपरिच्छेदस्याभावेनाल्पत्वप्रसङ्गात् । न च परिच्छेदकस्य देशादेर्घटतुल्यसद्रूपत्वाद्घटादेर्देशतोऽल्पता । ब्रह्मणि तु परिच्छेदकस्य घटादेर्वस्तुनः स्वतुल्यसद्रूपत्वाभावात्तदभेदाभावेऽपि न वस्तुतोऽल्पता । जीवस्य तु ब्रह्मतुल्यसद्रूपत्वात्तदभेदाभावे वस्तुतोऽल्पता स्यादिति वाच्यम् । तत्वतः सद्रूपे ब्रह्मणि व्यवहारतः सद्रूपदेशादिना परिच्छेदेऽपि महत्त्वसिद्धिप्रसङ्गात् । स्वतुल्यसद्रूपघटाद्यनात्मकेऽपि गगनादावल्पत्वबुद्ध्यभावाच्च । अन्यथा काला-परिच्छिन्नेऽपि परमाण्वादौ देशपरिच्छेदेनाल्पत्वबुद्धिवदुभयापरिच्छिन्नेऽपि गगनादौ भेदमात्रेण परिच्छिन्नत्वबुद्धिः स्यात् ।

### **प्रकाशिका**

एवम् ‘ओमथातः’ शब्दान् सम्यग्व्याख्याय द्वयोरपव्याख्यां च प्रत्याख्याय क्रमप्राप्तस्य ब्रह्मशब्दस्य परोक्तमर्थं निरसितुं भगवत्पादोक्तमर्थमाह ॥ ब्रह्मशब्दश्चेति ॥ ‘‘ब्रह्मशब्देन पूर्णगुणत्वोक्तेः’’ इति न्यायविवरणोक्तेरिति भावः । यद्यपि देशकालापरिच्छेदोऽपि ब्रह्मपदार्थस् तथापि तत्राविवादाद्वा गुणपूर्त्युक्त्यैव तस्यापि गुणस्य लाभाद्वा ‘‘देशतः कालतश्चैव’’ इत्युपसंहाराद् उपलक्षणत्वाद्वा न दोषः ॥ अखण्डस्येति ॥ ‘‘अस्ति तावद् ब्रह्म नित्यशुद्धबुद्धमुक्तस्वभावम्’’ इत्यादि परभाष्यादौ वर्णनादिति भावः । लक्ष्यत्वे हेतुरखण्डत्वम् । तच्च मुख्यार्थत्यागे । यद्यप्यत्र ब्रह्मशब्दस्य शिवादिपरत्वं प्रच्याव्य विष्णुपरत्वमपि समर्थनीयं तथापि भाष्यानुभाष्यादौ भगवत्पादैरेव बहुप्रमाणैः समर्थितत्वान्नेह तत्र पराक्रान्तम् । यद्वा निरङ्कुशगुणपूर्त्यर्थत्वोक्त्यैव भाष्या-द्युदाहृतश्रुतिस्मृतिशतैरतादृशविवादिप्रहाणेन तादृशविष्णुपरत्वसिद्धेरेवमुक्तम् । यद्वा गुण-पूर्त्यर्थत्वोक्तिमात्रेण जीवाद्भेदसिद्ध्या विषयसिद्धेस्तदेवोक्तम् । यद्वा लक्षणसूत्र एव तस्य व्युत्पाद्यत्वाच्च भाष्यादौ तदुक्तिः शिष्यहितायेत्याद्यूह्यम् ।

श्रुतीति ॥ ‘‘तद्विजिज्ञासस्व तद् ब्रह्म’’ इति श्रुतिस्थस्येत्यर्थः । एवं ब्रह्मपदा-स्वारस्यमुक्त्वा यद् ब्रह्मपदस्य देशकालवस्तुपरिच्छेदलक्षणत्रिविधपरिच्छेदाभावरूप-महत्त्वमर्थ इत्युक्तं तदपि नेत्याह ॥ यच्चेति ॥ यद्वा न ब्रह्मशब्दमुख्यार्थत्यागः । अखण्डचैतन्यस्यैव ब्रह्मशब्दस्वरसार्थत्वादित्यतस्तदनूद्यैव निराह ॥ यच्चेति ॥ तेनैवेति ॥ उक्तरूपमहत्त्वार्थेन ब्रह्मपदेनैवेत्यर्थः । अन्यथा तद्रूपविकलत्वेन निरङ्कुशमहत्त्वासिद्धेः । न चेष्टापत्तिः । ब्रह्मणि जगद्व्यावृत्त्यभिलापादिति भावः ॥ वैषम्यमिति ॥ तात्विकेना-भेदाभाव एव महत्त्वासिद्धिरिति भावः । वैषम्यमप्रयोजकमित्याह ॥ देशेति ॥ यथा गगनादावतात्विकदेशकालाभ्यामपरिच्छेदस्य सत्त्वेन महत्त्वं तथा घटादौ तदपरिच्छेदस्या-भावेनाल्पत्वं दृष्टं तद्वदतात्विकादपि घटादेरभेदरूपस्यापरिच्छेदस्य ब्रह्मण्यभावे निरङ्कुशमहत्त्वासिद्ध्याऽल्पत्वं स्यादित्यर्थः ॥ तात्विकस्येति ॥ सप्रकारकज्ञाना-बाध्यस्येत्यर्थः । यद्येवंविधमपि घटाद्यपरिच्छेदं ‘सर्वं खल्विदं ब्रह्म’ इति श्रुतेर्वैयात्या-त्कश्चिदङ्गीकुर्यात्तदाह ॥ स्वतुल्येति ॥ ननु देशादेर्घटसमसत्ताकत्वाद्देशाद्यपरिच्छेदाभावे तस्याल्पत्वं युक्तम् । न तु ब्रह्मणि । तस्य घटादेश्च भिन्नसत्ताकत्वाज्जीवब्रह्मणोश्च समसत्ताकत्वेन महत्त्वसिद्ध्यै जीवापरिच्छेद एव वक्तव्यो न तु घटाद्यपरिच्छेद इत्याशङ्क्याह ॥ न चेति ॥ परिच्छेदकस्य घटादिनिष्ठपरिच्छेदनिरूपकस्य ।

घटतुल्येति ॥ द्वयोर्व्यावहारिकत्वादिति भावः । घटादेरित्यनन्तरं देशाद्य-परिच्छेदाभाव इति योज्यम् ॥ न वस्तुतोऽल्पतेति ॥ न वस्त्वभेदाभावकृतमल्पत्व-मित्यर्थः ॥ ब्रह्मतुल्येति ॥ द्वयोस्तात्विकत्वादिति भावः । वस्तुतोल्पतेत्युक्तार्थम् । स्वतुल्यसद्रूपनिरूपितापरिच्छेद एव महत्त्वप्रयोजको न तु भिन्नसत्ताकनिरूपित इत्ययं कल्पो न युक्तोऽन्वयव्यतिरेकव्यभिचारादिति भावेनाह ॥ तत्वत इति ॥ स्वभिन्न-सत्ताकनिरूपितापरिच्छेदस्य महत्त्वाप्रयोजकत्वोक्तेरिति भावः । घटाद्यनात्मके घटाद्यपरिच्छेदरहिते । स्वतुल्यसद्रूपवस्त्वपरिच्छेदस्य महत्त्वप्रयोजकत्वे तत्राल्पत्व-बुद्धिस्स्यात् । न चैवमस्ति । अतस्तद्वज्जीवानात्मकेपि ब्रह्मण्यल्पत्वबुद्ध्यभावोपपत्तिरिति भावः । ननु गगनादौ देशकालापरिच्छेदमात्रेण महत्त्वबुद्धिर्युक्तेत्यतस्तुल्यं ब्रह्मण्यपीति भावेन तदुपपादयति ॥ अन्यथेति ॥ स्वतुल्यसद्रूपवस्त्वपरिच्छेदाभावेनाल्पत्व इत्यर्थः ॥ भेदेति ॥ घटादिपरिच्छेदमात्रेणेत्यर्थः ।

### **चन्द्रिकाबिन्दु**

‘‘बृहन्तो ह्यस्मिन् गुणाः’’ इति श्रुतिरियं कल्पितेति केचित् । तदुपेक्ष्यम् । श्रुतिमङ्गीकृत्यापि अनया श्रुत्या गुणानामेव बृहत्त्वं प्रतिपाद्यते सामानाधि-करण्येनेति कश्चित् । तदसत् । ‘‘उदकपूर्णः कलशः’’ इत्यत्र उदकेनापि कलशे पूर्तिलाभादिति स्वामिनः । परपक्षे अस्वारस्यं सूचयति । परपक्ष इति ॥ लक्षणाङ्गीकारे निमित्तमाह । अखण्डस्येति ॥ तद्रूपविकलत्वेनेति ॥ जीवापरिच्छेदाख्यरूपविकलत्वेन जीवरूपविकलत्वेनाल्पत्वं स्यात् । वस्त्वपरिच्छेदो हि तन्मते जीवापरिच्छेदपर्यवसन्नः । वस्त्वपरिच्छेदो नाम सकलवस्त्वपरिच्छेद इत्यभिप्रेत्याह तेनैवेति ॥ शङ्कते ॥ जीवस्वरूपस्येति ॥ तात्त्विकवस्त्वपरिच्छेदाभाव एवाल्पत्वम् अतात्त्विकघटादिवस्त्व-परिच्छेदाभावेऽपि नाल्पत्वमिति भावः । देशकालयोरिति ॥ तात्त्विकवस्त्वपरिच्छेदाभाव एवाल्पत्वमिति नियमाङ्गीकारे घटादौ देशाद्यपरिच्छेदाभावनिमित्तम् अल्पत्वं न स्याद्देशकालयोरतात्त्विकत्वात् । एवञ्चातात्त्विकत्वेऽपि देशकालयोर्यथा तत्कृतापरिच्छेदा-भावमात्रेण घटादावल्पत्वम् । एवं घटादेरतात्त्विकत्वेऽपि ब्रह्मणि तदपरिच्छेदाङ्गीकारे अल्पत्वं स्यात् । अतात्त्विकापरिच्छेदाभावो यत्र तत्राल्पत्वं यथा घट इति हि व्याप्तिः । इयं चानुपपन्ना । अतात्त्विकदेशकालाख्यवस्त्वपरिच्छेदस्य प्रातिभासिकस्य घटे सत्त्वेन तदभावाभावादित्यत उक्तं तात्त्विकस्येति अपरिच्छेदविशेषणम् । प्रातिभासिकापरिच्छेद-सत्वेऽपि तात्त्विकापरिच्छेदाभावेनाल्पत्वं युक्तम् । तात्त्विकवस्तुप्रतियोगिकतात्त्विका-परिच्छेदाभावस्याप्रयोजकत्वे गगनेऽल्पत्वप्रसङ्गः । तत्रातात्त्विकदेशाद्यपरिच्छेदस्य आकाशस्थितस्यातात्त्विकत्वेन विशिष्टाभावस्य सत्त्वात् । अतः स्वतुल्यसद्रूपस्य वेत्युक्तम् । यस्मिन्नपरिच्छेदस् तत्तुल्यसत्ताक इत्यस्यार्थः । एवं चाकाशे स्वतुल्यसत्ताकस्य देशाद्यपरिच्छेदस्यैव सत्त्वेन तदभावाभावान्नाल्पत्वम् ।

ननु अपरिच्छेदाभावो नामासम्बन्धित्वाभावः । सम्बन्धित्वमेव । एवं च घटाद्य-परिच्छेदाभावे घटादिसम्बन्धित्वेन ब्रह्मणोऽल्पत्वं परिमाणोत्कर्षादिना महत्त्वोपपत्तेरित्यत उक्तम् । अभेदस्यापरिच्छेदरूपत्व इति ॥ न परिणामोत्कर्षापरिच्छेदः । ब्रह्मणि तदनङ्गीकारात् । किन्त्वभेद एवेति पक्षे घटाद्यभेदस्यापरिच्छेदानङ्गीकारेऽल्पत्वं स्यादेव । जीवाभेदस्यापरिच्छेदानङ्गीकारादेवेति भावः । देशकालयोरिति वाक्ये स्वामिभिरुक्तं स्वारस्यं बहुविस्तृतत्वान्न लिखितम् । ननु स्वतुल्यसत्ताकवस्तुनिरूपितापरिच्छेदा-भावोऽल्पता । अत एव घटे घटतुल्यसत्ताकदेशकालापरिच्छेदाभावेनाल्पता । तथा च ब्रह्मणः स्वतुल्यसत्ताकजीवापरिच्छेद एवाङ्गीकर्तव्यः । अन्यथाऽल्पत्वप्रसङ्गादित्याशङ्क्य परिहरति । न चेति ॥ परिच्छेदकस्यापरिच्छेदप्रतियोगिपरिच्छेदनिरूपकस्य देशकालयो-र्ब्रह्मसमसत्ताकत्वाभावात् तदपरिच्छेदो न वक्तव्य इत्यर्थः । स्वतुल्यसद्रूपवस्त्वपरिच्छेदा-भावो ऽल्पत्वबुद्धिजनको नासत्यपि तस्मिन् गगने तद्बुध्द्यभावादित्याह । स्वतुल्य-सद्रूपेति ॥ अन्यथा उक्तस्याल्पबुद्धिप्रयोजकत्वे । ननु उक्तापरिच्छेदाभावस्याल्पत्व-बुद्धिजनकस्य विद्यमानत्वेऽपि उभयविधापरिच्छेदस्य विद्यमानत्वान्महत्त्वबुद्धिरित्यत उक्तम् । कालापरिच्छिन्नेऽपीति ॥ परमाणुत्वादाविति ॥ एकविधापरिच्छेदसत्त्वेन परमाणुर्महानिति बुद्धिः स्यादिति भावः ।

### **पाण्डुरङ्गि**

ननु ब्रह्मशब्देन विषयं सूचयामासेत्ययुक्तं ब्रह्मशब्दस्य गुणपूर्त्यर्थत्वा-भावेन विषयसूचनाऽसम्भवादित्यत आह ॥ ब्रह्मशब्दश्चेति ॥ ब्रह्मशब्दोऽपि स्वमत एव स्वरसो न तु परमत इत्याह ॥ ब्रह्मशब्दश्चेति ॥ परोक्तां ब्रह्मशब्देनैव जीवाभेदसिद्धिमनूद्य दूषयति ॥ यच्च परैरिति ॥ तद्रूपविकलत्वेनेति ॥ जीवापरिच्छेदविकलत्वेनेत्यर्थः ॥ तेनैवेति ॥ ब्रह्मणो घटादिभ्यो भेदे घटापरिच्छेदविकलत्वेनेत्यर्थः । अन्यथा निरङ्कुश-महत्त्वं न स्यादिति भावः ॥ वैषम्यमिति ॥ तथा च घटाभेदाभावेऽप्यल्पत्वाभावेन निरङ्कुशमहत्त्वसिद्धेर्घटाद्यभेदसाधकस्तर्कोऽन्यथासिद्धः । जीवाभेदसाधकस्त्वनन्यथासिद्धः। तात्विकप्रतियोगिकाभेदाभावस्यैवाल्पत्वप्रयोजकत्वादिति भावः । तात्विकप्रतियोगिका-भेदाभावस्याल्पत्वे प्रयोजकत्वे देशादेरतात्विकत्वेनातात्विकदेशाद्यभेदाभावस्य गगनादौ सत्त्वेन तस्याप्यल्पत्वापत्त्या तात्विकप्रतियोगिकाभेदाभावस्याल्पत्वप्रयोजकत्वासम्भवेन स्वतुल्यसद्रूपस्यापरिच्छेदस्यैव महत्त्वे तदभावस्यैवाल्पत्वे प्रयोजकत्वेन वक्तव्यतया तत्र च स्वतुल्यसद्रूपप्रदेशाद्यपरिच्छेदस्य गगनादाविव घटादावभावेन तस्याल्पत्ववद् ब्रह्मणि स्वतुल्यसद्रूपस्य घटाद्यपरिच्छेदस्याभावेऽल्पत्वापत्त्या घटाद्यभेदोऽवश्यमङ्गीकार्य एवेत्याह ॥ देशकालयोरिति ॥

ननु भवत्पक्षे घटाद्यपरिच्छेदाभावेऽपि ब्रह्मणोऽल्पत्वाभावाद्व्याप्त्यभावो ऽन्यथाऽनेनैव न्यायेन घटाद्यभेदापात इति शिष्यशङ्कानिरासायोक्तमभेदस्यापरिच्छेदरूपत्व इति । ब्रह्मण्यपि घटाद्यारोपस्य सत्वात्तात्विकस्येत्युक्तम् । स्वमतेन परं प्रति व्याप्त्यभावशङ्का-परिहारायोक्तं स्वतुल्यसद्रूपस्येति । उभयरीत्या गगनादाविवेत्युत्तरार्धम् अत्र दृष्टान्त-त्वेनोक्तम् । घटाद्यभेदाभावे प्रसक्तस्याल्पत्वस्य परिहारो द्वेधा । अभेदस्यापरिच्छेदत्वे घटाद्यभेदाङ्गीकारेण अभेदस्यापरिच्छेदत्वत्यागेन वेति । घटादिभेदाङ्गीकार इव जीवभेदेप्यल्पत्वाप्रसक्तेर्नोक्तजीवाभेदसिद्धिरिति विपर्यये पर्यवसानं द्रष्टव्यम् । तथा च स्वतुल्यसद्रूपस्य घटाद्यपरिच्छेदस्याभावेन तद्रूपविकलत्वेऽस्याल्पत्वं स्यादेवेति भावः ।

ननु स्वतुल्यसद्रूपस्याऽपरिच्छेदस्याभावो नाल्पत्वे हेतुः । येन घटादेः स्वतुल्यसद्रूपस्य देशाद्यपरिच्छेदस्याभावेनाल्पत्ववद् ब्रह्मणोपि स्वतुल्यसद्रूपस्य घटाद्यपरिच्छेदस्याभावे-नाल्पत्वं स्यात् । न चैवम् । किन्तु स्वतुल्यसद्रूपप्रतियोगिकपरिच्छेदाभावस्यैव तत्र प्रयोजकत्वम् । तथा च घटादौ स्वतुल्यसद्रूपदेशादिप्रतियोगिकपरिच्छेदस्य सत्त्वेन घटादे-रल्पत्वेऽपि घटादेर्ब्रह्मतुल्यसद्रूपत्वाभावेन तत्कृतपरिच्छेदसत्त्वेऽपि ब्रह्मणो नाल्पत्वम् । जीवस्य तु ब्रह्मतुल्यसद्रूपत्वात्तत्कृतपरिच्छेदेऽल्पत्वं स्यादिति जीवाभेदाभावेऽल्पत्व-प्राप्तावपि घटाद्यपरिच्छेदाभावेऽपि नाल्पत्वमिति भावेनाह ॥ न चेति ॥ तथा च घटादेरल्पत्वे स्वतुल्यसद्रूपदेशाद्यपरिच्छेदाभावस्य प्रयोजकत्वात् स्वतुल्यसद्रूपस्य घटाद्य-परिच्छेदस्याभावेऽपि न ब्रह्मणोऽल्पत्वापत्तिरिति भावः ।

घटादेर्ब्रह्मतुल्यसद्रूपत्वाभावेन तत्कृतपरिच्छेदेऽपि तस्य स्वतुल्यसद्रूपत्वाभाव-मात्रेणाल्पत्वानापादकत्वे ब्रह्मणि देशादिपरिच्छेदेपि तस्य ब्रह्मतुल्यसद्रूपत्वाभाव-मात्रेणैवाल्पत्वाभावसम्भवेन ब्रह्मणोऽपि देशादिपरिच्छेदोऽपि स्यादित्याह ॥ तत्वत इति ॥ स्वतुल्यसद्रूपत्वरूपविशेषाभावाद् विशिष्टाभाव इत्यर्थः । किञ्च गगनादेः स्वतुल्यसद्रूपघटादिपरिच्छेदस्यैव सत्त्वेनाल्पत्वं स्यादित्याह ॥ स्वतुल्यसद्रूपेति ॥ अनेन परिच्छेदकस्य घटादेर्वस्तुनः स्वतुल्यसद्रूपत्वेपि तदपरिच्छेदाभावेऽपि गगनादेरनल्पत्ववद् ब्रह्मणोऽपि जीवस्य स्वतुल्यसद्रूपत्वेऽपि तदपरिच्छेदाभावेऽप्यल्पत्वाप्रसङ्गाज् जीवाभेदा-

सिद्धिः । अन्यथा गगनादेर्घटाद्यभेदोप्येवं स्यादित्युक्तं भवति । अल्पत्वबुद्ध्यभावादिति ॥ अन्यथाऽल्पत्वं स्यादित्यर्थः । तदेवोपपादयति ॥ अन्यथेति ॥ देशाद्यपरिच्छेदेऽपि स्वतुल्यसद्रूपवस्त्वपरिच्छेदाभावमात्रेण ब्रह्मणोऽल्पत्व इत्यर्थः । तस्मात्स्वतुल्यसद्रूप-प्रतियोगिकापरिच्छेदाभावस्याल्पत्वप्रयोजकत्वासम्भवेन स्वतुल्यसद्रूपस्यापरिच्छेदस्याभाव एवाल्पत्वप्रयोजक इति जीवाभेदवद्घटाभेदस्याप्यभावेऽल्पत्वं स्यादिति भावः ।

