+++
title = "२३ भामतीमतकौमुदीमतयोः परीक्षा"

+++


## भामत्यां तु न जिज्ञासा नाम विचारः

**भामतीमतकौमुदीमतयोः परीक्षा**

## **तात्पर्यचन्द्रिका**

भामत्यां तु न जिज्ञासा नाम विचारः । इच्छायां सन्विधानात् । न च शास्त्र-प्रवृत्त्यङ्गविषयप्रयोजनसूचनेन स्वार्थपरत्वोपपत्तेर्विचारे लक्षणा युक्ता । एवं च मुमुक्षानन्तरं ब्रह्मजिज्ञासा भवितुं युक्तेत्येव श्रौतोऽर्थः । विचारस्त्वार्थिकोऽर्थः । ज्ञातुमिच्छा हि सन्दिग्धे विषये निर्णयाय भवति । निर्णयश्च विचारसाध्य इतीच्छानिमित्तेन विचाराक्षेपात् । आर्थिके चास्मिन्नर्थे कर्तव्यपदाध्याहारादित्युक्तम् । तदपि न । विचारे रूढेरुक्तत्वात् । व्याकरणस्य च साधुत्वमात्रपरत्वात् । उक्तं हि–

‘‘यत्रार्थस्य विसंवादः प्रत्यक्षेणोपलभ्यते ।

स्वरसंस्कारमात्रार्था तत्र व्याकरणस्मृतिः’’ ॥ इति ।

‘‘भवति’’ इत्याद्यध्याहारस्य स्वतःसिद्धत्वेऽप्यनुवादत्वप्रसङ्गात् । तद्विजिज्ञासस्वेति श्रुत्यनुसारिणा च सूत्रेणेच्छाया अविधेयत्वेन लक्षणयापि विचारस्य विधेयत्वात् । विषयाद्यभावादिच्छाभावं वदन्तं प्रतीच्छया विषयादि-सूचनोक्त्ययुक्तेश्च । किञ्चैवं सति तावन्मात्रेण नैराकाङ्क्षान्नार्थिकविचारकर्तव्यतापरता युक्ता । शास्त्रारम्भवत्तस्य फलत्वेनैव सिद्धेः । कथं च विचारं विनेच्छाया अनुपपत्तिः । येन विचाराक्षेपकता । न हि कारणस्य कार्यं विनानुपपत्तिः । न चेच्छाविचारसामग्री । फलेच्छायां सत्यामपि साधनाननुष्ठानदर्शनात् । तस्मा-द्भामत्युक्तमयुक्तम् । तदेतदाह ॥ भवतीत्यादिकथनस्य वैयर्थ्यादित्यादिना ॥

एतेन कौमुद्यां यस्मादधिकारिणां ब्रह्मज्ञानेच्छा सम्पन्ना तस्माद् ब्रह्मविचारः कर्तव्य इत्यवान्तरवाक्ये श्रुत्येच्छापरत्वेऽपि महावाक्ये लक्षणया विचारपर इत्युभयपरो जिज्ञासाशब्दः । अत एव विचारे लाक्षणिकोऽपि विषयादिसूचक इति यदुक्तं तदपि निरस्तम् । युगपद्वृत्तिद्वयप्रसङ्गात् । उक्तरीत्या विषयफलयोरन्यथैव सूचनसम्भवेन जिज्ञासाशब्दस्येच्छापरत्वे मानाभावाच्च । अध्याहारसापेक्षावान्तर-वाक्यभेदादिकल्पनानुपपत्तेश्च । तस्माज्जिज्ञासाशब्दो विचारपरः नेच्छापर इति ॥

### **प्रकाशिका**

लक्षणया विचारोऽत्र किं न स्यादित्यत आह ॥ न चेति ॥ तत्सूचनाप्रकारः प्रागेवोक्तः । कल्पतरूक्तं सूत्रार्थनिष्कर्षमनुवदति ॥ एवं चेति ॥ विचारस्यार्थिकताप्रकारं कल्पतरूक्तमेवाह ॥ ज्ञातुमिति ॥ इच्छामुखेनेति भामत्युक्त-मनुवदति ॥ इच्छानिमित्तेनेति ॥ इच्छारूपनिमित्तेनेत्यर्थः ॥ रूढेरिति ॥ तथा च विचारार्थकत्वेऽपि न स्वार्थपरित्याग इति भावः । तर्हि ‘‘धातोः कर्मणः समानकर्तृका-दिच्छायां वा’’ इतीच्छार्थकसन्विधायकव्याकरणस्मृतिविरोध इत्यत आह ॥ व्याकरण-स्येति ॥ घटं जिज्ञासते घटं बुभुत्सत इत्यादाविच्छार्थकत्वेन सनः सावकाशत्वादत्र चेच्छाबोधं विनैव विचारबोधेनार्थविसंवादस्य प्रागेव दर्शितत्वात् । ब्रह्मजिज्ञासा–धर्मजिज्ञासेत्यादौ साधुत्वमात्रपरत्वं व्याकरणस्येत्यर्थः । यदपि ‘‘एवं च’’ इत्यादिना श्रौतार्थवर्णनं तदपि नेत्याह ॥ भवतीत्यादीति ॥ यदपि शास्त्रप्रवृत्त्यङ्गेत्यादि तदपि नेति प्रागुक्तं स्मारयति ॥ विषयादीति ॥ यदपि विचारस्त्वार्थिकोऽर्थ इत्यादि तदपि नेत्याह ॥ किञ्चेति ॥ यदपीच्छया विचाराक्षेप इति प्रागुक्तं तदपि नेत्याह ॥ कथं चेति ॥ इच्छाया विचारसाध्यज्ञानगोचरत्वेन तं प्रति कारणत्वेन कार्यरूपविचारं विनानुपपत्त्या तदाक्षेप उत सामग्रीत्वेन । आद्य आह ॥ न हीति ॥ केवलं दण्डे सत्यपि घटानुदयादिति भावः ॥ द्वितीय आह ॥ न चेच्छेति ॥ भामतीमतनिरासं टीकारूढं करोति ॥ तदेतदिति ॥ एतेन धर्मविचारानन्तरं शिवाराधनरूपधर्मानुष्ठानविशुद्धचित्तस्य विवेकादिसम्पत्त्या ब्रह्मज्ञानेच्छा भवतीति श्रौतोऽर्थः । तदिष्यमाणं ब्रह्मज्ञानं विचारमन्तरेण न भवतीति तत्स्वरूप-प्रमाणादिविचारस्तदाक्षिप्तोऽर्थ इति शिवार्कमणिदीपिकोक्तं निरस्तमिति ध्येयम् । विस्तरस्तु न्यायमौक्तिकमालायां ध्येयः ।

एतेनेति ॥ भामतीमतदूषणेनेत्यर्थः ॥ इच्छापरत्वेऽपीति ॥ जिज्ञासाशब्दस्येति शेषः । अधिकारिणां ब्रह्मज्ञानेच्छा भवतीत्यवान्तरवाक्यम् । यस्मादित्यादि महावाक्य-प्रदर्शनम् । अत एव मुख्यार्थस्यापि सत्त्वादेव ॥ वृत्तिद्वयेति ॥ नन्ववान्तरवाक्ये विषयादिसूचनार्थं मुख्यवृत्तिरपि जिज्ञासाशब्दो महावाक्य आवर्तमानो लाक्षणिकोपि न दूष्यतीत्यनुशयेनाह ॥ उक्तेति ॥ यद्वा अगत्या गङ्गायां मीनघोषावित्यादाविव वृत्ति-द्वयमपि सह्यमित्यत आह ॥ उक्तेति ॥ अस्माभिरिति शेषः ॥ अध्याहारेति ॥ यस्मादित्यध्याहारेत्यर्थः । एवं सूत्रावयवपदानामर्थः सविस्तरं निरूपितः । सूत्रतात्पर्यं च निरूपितम् ।

### **चन्द्रिकाबिन्दु**

न च शास्त्रेति ॥ ब्रह्मजिज्ञासेत्यस्य ब्रह्मज्ञानेच्छार्थकत्वेऽपि विषयफलादिलाभेन एतदर्थं स्वार्थपरित्यागेन लक्षणा न युक्तेति भावः । आर्थिकत्वं दर्शयति । ज्ञातुमिच्छा हीत्यादिना ॥ जिज्ञासा नाम न विचार इत्यनेन जिज्ञासाशब्दस्य प्रवृत्तिरेव नास्तीत्युक्तं भामतीकारेण । तमंशं निराकरोति । विचार इति ॥ इच्छायां सन्विधानादित्यनेन विचारस्य सन्नन्तशब्दवाच्यत्वं न सम्भवति । विचारार्थकत्वे सनो वैयर्थ्यादित्यभिप्रेतम् । तमंशं निराकरोति व्याकरणस्य चेति ॥ ब्रह्मजिज्ञासा भवितुं युक्तेत्यनेन भवतीत्याद्यध्याहारस्य क्लृप्तत्वमभिप्रेत्य स्वारस्यं स्वपक्षे उक्तं तमंशं खण्डयति । भवतीत्यध्याहारस्येति ॥ एवमपि लक्षणाऽवश्यकीत्याह तद्विजिज्ञासस्वेति ॥ आर्थिकार्थोक्तिं खण्डयति । किञ्चैवं सतीति ॥ तर्हि विचारकर्तव्यत्वं कथं सिध्द्यतीत्यत आह । शास्त्रारम्भवदिति ॥ आरम्भणीयत्ववद् अधिकरणफलतया सिध्द्यतीति भावः । जिज्ञासापदस्य आवृत्तिमभिप्रेत्य एकस्येच्छार्थकत्वमपरस्य लक्षणया विचारार्थकत्वमुक्तं कौमुद्यां, तदपि निराकृतमित्याह । एतेनेति ॥ उक्तेन वक्ष्यमाणेन चेत्यर्थः । विषयादिसूचक इति ॥ ज्ञानेच्छार्थकः सन्निति शेषः ।

### **पाण्डुरङ्गि**

ननु जिज्ञासाशब्दस्य विचारे रूढिर्लक्षणा वा न स्वीकर्तव्या । आक्षे-पादेव तल्लाभ इति भामतीमतं दूषयितुमनुवदति ॥ भामत्यां त्विति ॥ जिज्ञासाशब्दस्य विचारे योगो लक्षणा रूढिर्वा । नाद्य इत्याह ॥ इच्छायामिति ॥ ‘‘धातोः समानकर्तृकादिच्छायां वे’’ति सूत्रादित्यर्थः । न द्वितीय इत्याह ॥ न चेति ॥ ननु स्वार्थपरत्वे वैयर्थ्यमित्यत उक्तम् ॥ शास्त्रप्रवृत्त्यङ्गेति ॥ कल्पकाभावात्तृतीयोऽपि नेत्याशयः । ननु प्रवर्तके सूत्रेऽवश्यमध्याहर्तव्यकर्तव्यपदान्वयार्थं युक्ता विचारे लक्षणेत्यत आह ॥ एवं चेत्यादिना ॥ इच्छानिमित्तेनेति ॥ इच्छालक्षणनिमित्तेन नैमित्तिक-विचाराक्षेप इति भावः । इच्छामुखेनेति पाठपक्षे इच्छोपदर्शनमुखेनेत्यर्थः । नन्वाक्षिप्तस्य विचारस्य केनान्वय इत्यत आह ॥ आर्थिके चेति ॥ ननु रूढिपक्षेऽपीच्छायां सन्विधायकव्याकरणविरोध इत्यत आह ॥ व्याकरणस्य चेति ॥ किञ्च विचारे लक्षणाऽवश्यमङ्गीकर्तव्या । अन्यथा अध्याहृतकर्तव्यपदान्वयानुपपत्तेः । न च तदध्याहार

एव मास्त्विति वाच्यम् । तथा सति वाक्यस्य साकाङ्क्षत्वेनापूर्णत्वापत्त्या तस्यावश्यकत्वात् ।

नन्वस्तिभवत्योः सर्वत्र सम्बन्धेन न सूत्रस्य साकाङ्क्षत्वमित्युक्तमिति चेत्तत्राह ॥ भवतीत्याद्यध्याहारस्येति ॥ किञ्च जिज्ञासाशब्दस्य विचारलक्षकत्वमावश्यकम् । तद्विजिज्ञासस्वेति श्रुताविच्छाया अविधेयत्वाज्जिज्ञासाशब्दस्य विचारपरत्वस्यैव वक्तव्य-त्वेन तदनुसारिसूत्रेऽपि तस्यैव विधेयतया वक्तव्यत्वात् । अन्यथा श्रुतिसूत्रयोर्भिन्नविषयत्वं स्यादिति भावेनाह ॥ तद्विजिज्ञासस्वेतीति ॥ ननु शास्त्रप्रवृत्त्यङ्गविषयप्रयोजनसूचनेनैव जिज्ञासाशब्दस्य स्वार्थभूतेच्छापरत्वोपपत्तौ किमर्थं विचारे लक्षणेत्यत आह ॥ विषयाद्यभावादिति ॥ इच्छया विचार आक्षिप्यत इत्येतद्दूषयति ॥ कथं चेति ॥ ननु इच्छाया विचारसामग्रीत्वात्तदभावे विचारानुपपत्तिरित्यत आह ॥ न चेति ॥ स्वोक्तं टीकारूढं करोति ॥ तदेतदिति ॥ ननु जिज्ञासापदस्य रूढलाक्षणिकार्थमात्रस्वीकरण-मयुक्तम् । यौगिकार्थस्यापि सम्भवात् । न च यौगिकार्थस्य लाक्षणिकेनान्वय इति वाच्यम् । अवान्तरमहावाक्यविवक्षयाऽन्वयोपपत्तेरिति कौमुद्युक्तं दूषयितुमनुवदति ॥ एतेनेति ॥ श्रुत्या अवयवशक्त्येत्यर्थः ॥ अत एवेति ॥ इच्छापरत्वादेवेत्यर्थः । ननु मण्युक्तरीत्या युगपद्वृत्तिद्वयविरोधो न दूषणम् । किञ्च विषयादिसिद्ध्यन्यथानुपपत्त्या इच्छापरत्वमावश्यकमित्यत आह ॥ उक्तरीत्येति ॥ ननु जिज्ञासाशब्दस्येच्छापरत्वमवश्यं स्वीकर्तव्यम् । बाधकाभावात् । न चानन्वयः । अवान्तरवाक्यादिविवक्षयान्वयोपपत्तेरित्यत आह ॥ अध्याहारेति ॥ तथा चाध्याहारस्यैव बाधकत्वान्नेयं कल्पना युक्तेति भावः ।

