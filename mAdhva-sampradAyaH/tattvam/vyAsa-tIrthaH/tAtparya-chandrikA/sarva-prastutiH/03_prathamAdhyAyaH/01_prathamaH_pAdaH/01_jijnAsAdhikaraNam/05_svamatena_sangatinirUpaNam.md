+++
title = "०५ स्वमतेन सङ्गतिनिरूपणम्"

+++


## तदेवं मतान्तरीयमधिकरणमयुक्तमिति

**स्वमतेन सङ्गतिनिरूपणम्**

## **तात्पर्यचन्द्रिका**

तदेवं मतान्तरीयमधिकरणमयुक्तमिति हृदि निधाय स्वमतेनाधिकरणमारचयति ॥ तत्रेदमित्यादिना ॥ अध्यायपादसङ्गतिस्त्विति ॥ यद्यप्येतदधिकरणाभावे शास्त्रस्येव तदेकदेशयोरध्यायपादयोरप्यारम्भासम्भवस् तथापि सिद्धे शास्त्रारम्भे पुनरध्यायाद्यारम्भाक्षेपस्यानेनासमाधानाच्छास्त्रेणेव न ताभ्यामौपोद्धातिकी सङ्गति-रित्यर्थः । यद्वा यथा तद्विजिज्ञासस्वेत्यादिब्रह्मविचारविधायकवाक्यार्थनिर्णायक-न्यायव्युत्पादकत्वाद् ब्रह्मविचाररूपेण शास्त्रेणान्तर्भावलक्षणा सङ्गतिर् न तथाऽध्यायपादाभ्याम् । समन्वयतद्विशेषाप्रतिपादकत्वादित्यर्थः । यथोक्तम् । सङ्गतिस्तावद्द्विविधा । अन्तर्भावलक्षणा आनन्तर्यलक्षणा चेति । अत एवोक्तं सुधायां ‘‘अत एवास्य सूत्रस्य न शास्त्रबहिर्भावः’’ इति । एतेन प्रथमसूत्रस्य समन्वयाद्यशेषविचारहेतुत्वाच्छास्त्रप्रथमाध्यायप्रथमपादसङ्गतय इति कल्पतरूक्तं निरस्तम् ।

द्वितीयाध्यायतो व्यावृत्तस्य शास्त्रसङ्गत्यतिरिक्तस्य प्रथमाध्यायादिना सङ्गतिविशेषस्यानुक्तत्वेनाध्यायपादपीठत्वमात्रस्य न्याय्यत्वात् ।

### **प्रकाशिका**

ननु टीकाव्याख्यार्थं प्रवृत्तस्यादावेव किं परमतनिरासेनेत्यतस्तदुपयोगं दर्शयंष्टीकामवतारयति ॥ तदेवमित्यादिना ॥ आदिसूत्रस्येति पदं हित्वा इदंशब्दप्रतीक-ग्रहणं तु मतान्तरीयाधिकरणमयुक्तमिति ग्रन्थकर्तुर्हृदयमिति ज्ञापनाय । अस्य सूत्रस्य समन्वयाद्यशेषविचारहेतुत्वात्कथमध्यायाद्यसङ्गतिरित्याक्षिप्य सङ्गतिशब्दस्यार्थद्वयमभिप्रेत्य समाधत्ते ॥ यद्यपीत्यादिना ॥ औपोद्घातिकीति ॥ अनेन टीकायां शास्त्रसङ्गतिरित्यस्य शास्त्रेणैवौपोद्घातिकीत्यर्थ उक्तः । ननु विचारकर्तव्यतासमर्थनेन शास्त्रारम्भसिद्धावपि समन्वयाध्यायो नारम्भणीय इति शङ्काया जीवभेदकगुणपूर्तिवाचिब्रह्मशब्देन समाधान-मस्ति । अन्यथा गुणपूर्त्यर्थकसमन्वयानारम्भः स्यात् । तथा च कथमध्यायासङ्गतिरिति चेन्न । तथासत्युक्तरीत्याऽविरोधाध्यायारम्भप्रयोजकत्वस्यापि सत्त्वेन ततो व्यावृत्तस्याद्या-ध्यायेन सङ्गत्यन्तरस्याभावात् पादचतुष्टयद्वारैवाध्यायचतुष्टयारम्भप्रयोजकत्वेन तदात्मक-शास्त्रारम्भप्रयोजकत्वादस्य च न शास्त्रसङ्गत्यतिरिक्ताध्यायसङ्गतिरस्तीति सुधानुसारेण सङ्गतिपदमन्यथा व्याचष्टे ॥ यद्वेति ॥ न्यायेति ॥ अधिकारिप्रयोजनविषयसत्त्वरूपन्याय-व्युत्पादकत्वादित्यर्थः ॥ यथोक्तमिति ॥ सुधायामाद्यस्य तृतीये पादे उक्तमित्यर्थः । अत्रान्तर्भावसङ्गतिष्टीकाभिमतेत्यत्रोपष्टम्भकमाह ॥ अत एवोक्तमिति ॥ अत एवास्येति ॥ जिज्ञासाविधायकवाक्यार्थनिर्णायकन्यायव्युत्पादकत्वादेवेत्यर्थः । टीकास्थतुशब्दसूचितं परमतदूषणं व्यनक्ति ॥ एतेनेति ॥ औपोद्घातिकी सङ्गतिर्नेत्यर्थकथनेनेत्यर्थः । एतच्छब्दार्थं व्यनक्ति । द्वितीयाध्यायत इति ॥

### **चन्द्रिकाबिन्दु**

हृदि निधाय । अन्यथा इदं सङ्गत्यादीति न ब्रूयात्, सङ्गत्या-दीत्येव ब्रूयादिति भावः । पुनरध्यायाद्यारम्भाक्षेपस्येति ॥ शास्त्रस्याध्यायाद्यात्मकत्त्वेन तदेकदेशेऽध्यायादौ पुनराक्षेपस्यैवानुदयादिति भावः । औपोद्घातिकीति ॥ तथा चास्मिन् पक्षे शास्त्रसङ्गतिरिति वाक्यम् उपोद्घातसङ्गतिपरतया व्याख्येयम् उपोद्घातत्वमुपपादयितुम् । अन्यथा शास्त्रस्येति वाक्यं योजनीयमिति भावः । अन्तर्भावलक्षणेति ॥ अतो ऽस्मिन् पक्षे शास्त्रसङ्गतिरिति पदम् अन्तर्भावलक्षणपरम् । शास्त्रारम्भणीयत्वसमर्थनं चैतदधिकरण-फलमिति । अन्यथा शास्त्रस्येति ‘वाक्याभिप्रायो द्रष्टव्यः’ । शास्त्रसङ्गत्यतिरिक्तस्येति ॥ शास्त्रसङ्गतिरूपैवाध्यायादिसङ्गतिर् न तु विशेषाकारेणाध्यायसङ्गतिरिति भावः ।

### **पाण्डुरङ्गि**

टीकाव्याख्यानं प्रतिज्ञाय परमतखण्डनं कथं नासङ्गतमित्यतस्तस्योप-योगमाह ॥ तदेवमिति ॥ हृदि निधायेति ॥ अन्यथा सङ्गत्यादीत्येव वक्तव्यतया इदं सङ्गत्यादीति न ब्रूयादिति भावः ॥ तथापि सिद्धे शास्त्रारम्भ इत्यादि ॥ अत्र ब्रह्मजिज्ञासायाः कर्तव्यतासमर्थनादस्ति शास्त्रादिसङ्गतिरिति पूर्वटीकास्थेन ब्रह्मजिज्ञासा-शब्देनोक्तस्य विचारस्याकारद्वयमस्ति ‘प्रारिप्सितशास्त्रे वर्तिष्यमाणत्वेन विचारकर्तव्यता-साधकाद्यसूत्रसापेक्षत्वं, तद्विजिज्ञासस्वेति ब्रह्मविचारविधायकवाक्यार्थनिर्णायकतया ब्रह्मविचारत्वं चेति । अत्राद्याकारविवक्षायां टीकास्थः सङ्गतिशब्द उपोद्घातपरः। ‘‘अन्यथा शास्त्रस्यानारम्भणीयत्वप्रसङ्गात्’’ इति टीकाप्युपोद्घातोपपादिका । द्वितीयाकारविवक्षायां तु सङ्गतिशब्दोऽन्तर्भावपरः । अन्यथेत्यादिटीकाप्यधिकरण-प्रयोजनोक्तिपरा । तत्राद्यपक्षविवक्षया शास्त्रेणेव न ताभ्यामौपोद्घातिकी सङ्गतिरित्युक्तम् । द्वितीयपक्षविवक्षया तु यथा शास्त्रेणान्तर्भावलक्षणा सङ्गतिर्न तथाध्यायपादाभ्या-मित्युक्तमिति ध्येयम् ॥

यथोक्तमिति ॥ आद्यस्य तृतीये ‘‘अधिकारश्च तद्धानि’’रित्येतद्व्याख्यानावसरे सुधायामुक्तमित्यर्थः ॥ आनन्तर्यलक्षणा चेतीति ॥ उपोद्घातादिकं तु तद्विशेष इति भावः । अन्तर्भावसङ्गतेष्टीकाभिमतत्वे उपष्टम्भकमाह ॥ अत एवेति ॥ अत एवास्येति ॥ तद्विजिज्ञासस्वेति ब्रह्मविचारविधायकवाक्यार्थनिर्णायकतया ब्रह्मविचाररूपत्वादेवेत्यर्थः । टीकास्थतुशब्दसूचितं परमतदूषणं प्रकटयति ॥ एतेनेति ॥ औपोद्घातिकी सङ्गतिर्नेत्यर्थ-कथनेनेत्यर्थः । एतेनेत्युक्तं व्यनक्ति ॥ द्वितीयाध्यायत इति ॥ शास्त्रसङ्गत्यतिरिक्त-स्येति ॥ शास्त्रसङ्गतिरूपैवेयमध्यायादिसङ्गतिः । न तु विशेषाकारेणेयमध्यायादि-सङ्गतिरिति भावः ।

------------------------------------------------------------------------

एतेनैव श्रोतव्यादिवाक्यानां स्वार्थे समन्वयस्य..

## **तात्पर्यचन्द्रिका**

एतेनैव श्रोतव्यादिवाक्यानां स्वार्थे समन्वयस्य, तद्द्वारेण विचार्यमाण-वेदान्तवाक्यानामपि ब्रह्मणि समन्वयस्य च निमित्तत्वादाद्यं सूत्रं समन्वयेन सङ्गतमिति विवरणोक्तं निरस्तम् । तत्तद्वाक्यस्य स्वार्थे समन्वयप्रतिपादनमात्रेण समन्वयाध्यायसङ्गतौ तृतीयाध्यायादेरपि समन्वयसङ्गतिप्रसङ्गात् । विचारकर्तव्यता- प्रतिपादनेन ब्रह्मणि समन्वयनिमित्तत्वस्येवाविरोधादिनिमित्तत्वस्यापि सत्त्वेन द्वितीयादितो व्यावृत्तस्य प्रथमेन सङ्गतिविशेषस्यासिद्धेश्च । पादसङ्गत्यनुक्तेश्च ।

ननु तथाप्यानन्दमयाधिकरणमारभ्येति कथम् । समन्वयसूत्रे साक्षात्समन्वयोक्तेः ‘‘समन्वयसूत्रेणाध्यायशेषस्य प्रपञ्चप्रपञ्चकभावसङ्गतिः’’ इति सुधाग्रन्थाच्च तत्राध्यायसङ्गतेः सत्त्वात् । ईक्षत्यधिकरणे समन्वयासाधारणहेतुवाच्यत्वसमर्थनेन तस्मिन्नपि तस्याः सत्त्वात् । न चेक्षतौ वचनवृत्त्या जगत्कारणत्वादिना शास्त्रैकजन्यप्रमागोचरत्वरूपशास्त्रयोनित्वे अवाच्यत्वरूपं बाधकमेवोद्धृतं न तु समन्वये(य) हेतुरुक्त इति वाच्यम् । ‘‘तदभावे कुतोऽन्वय’’ इत्यनुव्याख्याने वाच्यत्वस्य समन्वयहेतुत्वेनोक्तत्वादिति । उच्यते । वैदिकशब्दानां ब्रह्मण्युप-क्रमादिलिङ्गप्रमाणकः शक्तितात्पर्यलक्षणः सम्बन्धः समन्वयः । स च न समन्वयसूत्रव्युत्पाद्यः । तत्र तत्प्रमाणस्यानुक्तेः । किन्तु व्युत्पादयिष्यमाणः स शास्त्रयोनित्वे हेतुत्वेन सिद्धवदुपन्यस्तः । ईक्षताववाच्यत्वप्रयुक्तसमन्वयासम्भवाशङ्कैव निरस्ता, समन्वयस्तु न व्युत्पादित इति न तयोरध्यायपादाभ्यामन्तर्भावलक्षणा सङ्गतिः । यद्वा आनन्दमयाधिकरणमारभ्य सङ्गतिद्वयम् । ततोऽर्वाक्समन्वयेक्षत्योः पादमात्रेण सङ्गत्यभावः । अन्येषु त्वध्यायेनापीति सङ्गत्योरभावः पञ्चाधि-करणीसाधारणः । अत एवाध्यायपादसङ्गतिरिति समुदायैकवचनं प्रयुक्तमिति ॥

### **प्रकाशिका**

एतेनैवेति ॥ औपोद्घातिकी अन्तर्भावलक्षणा वा सङ्गतिर्नेत्यर्थ-कथनेनेत्यर्थः ॥ स्वार्थ इति ॥ श्रोतव्यादिवाक्यस्य ब्रह्मज्ञानाय वेदान्तविचारः कर्तव्य इति विचारकर्तव्यतारूपस्वार्थप्रतिपादकत्वरूपसमन्वयस्येत्यर्थः । स्वार्थे समन्वयेन समन्वयाध्यायसङ्गतिरिति पक्षमतिप्रसङ्गेन दूषयित्वा ब्रह्मणि वेदान्तसमन्वयस्य निमित्त-त्वादितीममंशमपि दूषयति ॥ विचारेति ॥ एवमपि पादसङ्गतिर्नोक्तेत्याह ॥ पादेति ॥ आद्याधिकरणस्याध्यायाद्यसङ्गतिमङ्गीकृत्यानन्दमयाधिकरणमारभ्येत्येतत्सुधाविरुद्धमिति भावेनाक्षिपति ॥ नन्विति ॥ तत्रेति ॥ समन्वयाधिकरणेऽध्यायान्तर्भावरूपसङ्गतेः सत्त्वादित्यर्थः । नन्वीक्षत्यधिकरणे ब्रह्मणोऽवाच्यत्वात्कथं तत्र शास्त्रयोनित्वमिति चोद्यमेव निरस्तम् । अत एव सूत्रे अशब्दमवाच्यं नेत्येवोक्तमित्याशङ्क्य निरस्यति ॥ न चेति ॥ कारणत्वादिनेति प्रकारे तृतीया । अनेन प्रकारेण शास्त्रजन्यप्रमागोचरत्वेत्यर्थः ॥ तदभाव इति ॥ शब्दगोचरत्वाभाव इत्यर्थः ।

शास्त्रयोनित्व इति ॥ शास्त्रजन्यप्रमाविषयत्वे साध्ये समन्वयादित्यनेनोपक्रमादि-प्रमाणकशक्तितात्पर्यलक्षणसम्बन्धादिति सिद्धवदुपन्यस्त इत्यर्थः । इदं तु सुधोक्तं सूत्रार्थ-मभिप्रेत्येति ध्येयम् । प्रपञ्च्यप्रपञ्चकभावकथनसुधावाक्यं तु हेतुविवरणाभिप्रायमिति भावः ॥ असम्भवाशङ्केति ॥ वाच्यत्वं समन्वयसम्भावकमेवोक्तम् । न तूपक्रमादिभिः स व्युत्पादितः । नापि तत्रोपक्रमादिहेतुर्निरूपितः । ‘तदभावे कुतोऽन्वयः’ इत्यनुव्याख्यानं तु कुतोऽन्वयसम्भावनेत्येवम्परम् । अत एवेक्षतौ पूर्वपक्षटीकायां ‘‘तच्च वाच्यत्व एव सम्भवती’’ति सम्भवशब्दप्रयोग इति भावः । यद्यप्यध्यायसङ्गतिरेव पूर्वपक्षिता तथापि यथा न पादेन सङ्गतिस्तथाऽध्यायेनापीति दृष्टान्ततयाऽध्यायपादाभ्यामिति तदुक्तिः । उत्तरप्रस्थानानुरोधात्परिहारान्तरमाह ॥ यद्वेति ॥ पञ्चाधिकरणीति ॥ ‘‘द्विगोः’’ इति ङीप् । उक्तार्थे टीकासम्मतिमाह ॥ अत एवेति ॥ यतो द्वैरूप्यं पञ्चस्वधिकरणेष्वत एवेत्यर्थः । यद्यध्यायपादसङ्गती इति द्विवचनप्रयोगः स्यात्तदा पञ्चस्वधिकरणेषु ते न स्त इति धीस्स्यात् । सङ्गतिरित्युक्तौ तु ततोऽर्वाक् त्रिषूभयसङ्गत्यभावः द्वयोः पादमात्र-सङ्गत्यभाव इति ज्ञातुं शक्यत इति सङ्गतिद्वयसमुदायाभिप्रायेणैकवचनं प्रयुक्तमित्यर्थः ।

### **चन्द्रिकाबिन्दु**

द्वितीयव्याख्यानेन निरस्तं विवरणपक्षं दर्शयति एतेनैवेति ॥ एतत्सर्वं निराकरणीयम् । ग्रन्थान्तरे सङ्गत्यन्तरस्योक्तत्वेऽपि ‘‘शास्त्रसङ्गतिः, अध्याय-पादसङ्गतिस्तु’’ इत्यादिना ग्रन्थेनैकसङ्गतिप्रदर्शनपरेण सूचितमित्यनुसन्धेयम् । तद्द्वारेण, श्रोतव्य इति वाक्यसमन्वयसिद्धिद्वारेण । अविरोधादिनिमित्तत्त्वस्येति ॥ विचारकर्तव्य-ताया असमर्थने अविरोधाध्यायस्याप्यप्रवृत्तेरिति भावः । पञ्चाधिकरणीसाधारण इति ॥ सङ्गतिद्वयाभावस्य सर्वत्र सत्त्वादिति भावः ।

### **पाण्डुरङ्गि**

यद्वेति व्याख्यानं विवरणमतनिरासार्थमित्यभिप्रेत्य तदनूद्य दूषयति ॥ एतेनैवेति ॥ स्वार्थ इति ॥ श्रोतव्यादिवाक्यानां ब्रह्मज्ञानाय वेदान्तविचारकर्तव्यता-रूपार्थप्रतिपादकत्वरूपसमन्वयस्येत्यर्थः । श्रोतव्यादिवाक्यानां स्वार्थे समन्वयेन समन्वयाध्यायसङ्गतिपक्षं तावन्निराकरोति ॥ तत्तद्वाक्यस्येति ॥ ब्रह्मणि वेदान्तसमन्वयस्य निमित्तत्वादित्युक्तमप्यंशं निरस्यति ॥ विचारेति ॥ अविरोधादिनिमित्तत्वस्यापीति । विचारकर्तव्यताया असमर्थने अविरोधाध्यायस्याप्यप्रवृत्तेरिति भावः । ननु मास्तु द्वितीयादिव्यावृत्तसङ्गतिलाभः । तत्साधारण्येनैव प्रथमाध्यायसङ्गतिरस्त्वित्यत आह ॥ पादेति ॥ तथा सत्यविशेषात्कल्पतरुवत्पादसङ्गतेरपि वक्तव्यतया तामनभिधायास्या एव विशेषतो वचने कारणाभावाद्द्वितीयादिव्यावृत्तसङ्गत्यभिप्राये वाच्ये उक्तदोषतादवस्थ्यमिति भावः ।

‘‘अध्यायपादसङ्गतिस्त्वानन्दमयाधिकरणमारभ्यैव गवेषणीया’’ इत्यानन्दमयाधि-करणप्राक्तनानामधिकरणानामध्यायाद्यसङ्गतिवर्णनं सुधाविरुद्धत्वादनुपपन्नमित्याक्षिपति ॥ नन्विति ॥ तत्रेति ॥ समन्वयसूत्र इत्यर्थः ॥ तस्या इति ॥ अध्यायान्तर्भाव-रूपसङ्गतेरित्यर्थः ॥ बाधकमेवोद्धृतमिति ॥ सूत्रे अशब्दं नेत्युक्तत्वात् । अन्यथा वाच्यमित्यवक्ष्यदिति भावः । तदभावे शब्दगोचरत्वाभावे । तत्र समन्वयसूत्रे । तत्प्रमाणस्य उपक्रमादिरूपस्य शक्तितात्पर्यलक्षणसम्बन्धप्रमाणस्य । किन्त्वित्यस्य हेतुत्वेनोपन्यस्त इत्युत्तरेण सम्बन्धः । कथमसिद्धस्य हेतुत्वेनोपन्यास इत्यतोऽसिद्धस्यापि सिद्धत्वविवक्षयेति भावेनोक्तं सिद्धवदिति । अव्युत्पादितस्य कथं सिद्धत्वविवक्षापि, येन तद्विवक्षया हेतुत्वेनोपन्यासः सङ्गच्छेतेत्यतो न व्युत्पादितत्वमेव तद्विवक्षायां प्रयोजकं किं नाम व्युत्पादयिष्यमाणत्वमपि । तदिह समन्वयस्य प्रागव्युत्पादितत्वेऽपि व्युत्पादयिष्य-माणत्वात्तत्प्रयुक्तसिद्धत्वविवक्षाया अप्रत्यूहत्वाद्युक्तस्तद्विवक्षया हेतुत्वेनोपन्यास इत्याशये-नोक्तम् ॥ व्युत्पादयिष्यमाण इति ॥ सुधाकारैरुक्तः प्रपञ्च्यप्रपञ्चकभावोऽपि समन्वयसूत्रे हेतुत्वेनोपन्यस्तसमन्वयविवरणाभिप्रायको द्रष्टव्यः ।

असम्भवाशङ्केति ॥ वाच्यत्वं समन्वयसम्भावकतयैवोक्तम् । न तु हेतुत्वेन । ‘तदभावे कुतोऽन्वयः’ इत्यनुव्याख्यानं तु कुतोऽन्वयसम्भावनेत्येवम्परतया योज्यम् । अत एव पूर्वपक्षटीकायां तद्वाच्यत्व एव सम्भवतीति सम्भवशब्दप्रयोग इति ध्येयम् । ननु ईक्षत्यधिकरणेनान्तर्भावलक्षणसङ्गत्यभावेऽपि समन्वयहेतुभूतवाच्यत्वसाधकत्वादौपोद्धाति कीसङ्गतिरस्त्येवेऽति सङ्गतिमात्रनिषेधिका टीकाऽनुपपन्नेत्यरुच्याऽऽह ॥ यद्वेति ॥ यद्वा ननु समन्वये साधकानां बाधकाभावानां चाग्रे वचनादत्र च तदभावात्पादविशेषा-नन्तर्भावेऽपि समन्वयसूत्रे साक्षात्समन्वयोपयोगितत्प्रतिज्ञायाः कृतत्वात्, ईक्षत्यधिकरणे च साक्षात्साधकवत्तत्सिद्ध्युपयोगिबाधकोद्धारस्य कृतत्वात्समन्वयाध्यायान्तर्भावो वक्तव्य एव । न च प्रतिज्ञाबाधकोद्धारयोर्वक्ष्यमाणसाधकयुक्तिसापेक्षत्वेन तदनपेक्षसाधकत्वा-भावान्न समन्वयसाधकान्तर्भाव इति वाच्यम् । तथा सति एतत्प्रतिज्ञाबाधकोद्धारानुप-जीवनेन वक्ष्यमाणहेतूनामपि समन्वयासाधकत्वेनोत्तरसूत्रसन्दर्भस्यापि तत्रानन्तर्भावा-पातादित्यरुचेराह ॥ यद्वेति ॥ पञ्चाधिकरणीति ॥ द्विगोरित्यनेन ङीपि यस्येति चेत्यकारलोपे पञ्चाधिकरणी शब्दनिष्पत्तिरिति भावः । उक्तार्थस्य टीकाकृत्सम्मततां दर्शयति ॥ अत एवेति ॥ यतस्ततोऽर्वाक्तनाधिकरणपञ्चके समन्वयेक्षत्योः पादमात्रेण सङ्गत्यभावोऽन्येषु त्रिष्वध्यायेनापीति वैरूप्यम् अत एवेत्यर्थः ॥ समुदायैकवचनमिति ॥ अन्यथा नाधिकरणश्रुतिसङ्गती इतिवदध्यायपादसङ्गती इति द्विवचनमेव ब्रूयादिति भावः ।

