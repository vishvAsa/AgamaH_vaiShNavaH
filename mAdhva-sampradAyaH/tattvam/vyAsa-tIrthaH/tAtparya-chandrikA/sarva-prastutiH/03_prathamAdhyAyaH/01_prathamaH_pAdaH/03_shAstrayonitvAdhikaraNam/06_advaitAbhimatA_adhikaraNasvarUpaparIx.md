+++
title = "०६ अद्वैताभिमता अधिकरणस्वरूपपरीक्षा"

+++


## अत्र भामतीविवरणयोः ..

**अद्वैताभिमता अधिकरणस्वरूपपरीक्षा**

## **तात्पर्यचन्द्रिका**

अत्र भामतीविवरणयोः ‘‘जगत्कारणत्वेन सिद्धे सार्वज्ञे शास्त्रयोनित्वं हेत्वन्तरमुच्यते । वेदः स्वविषयादधिकविषयकज्ञानवत्प्रणीतः । वाक्यप्रमाणत्वात् । पाणिन्यादिशास्त्रवत्’’ इत्युक्तम् । तन्न । एकार्थमात्रज्ञेन प्रयुक्तस्यानेकार्थस्य शब्दस्याबाधितानेकार्थबोधकत्वदर्शनात् । नन्वन्योऽर्थो न तात्पर्यविषय इति चेत्तर्हि प्राशस्त्यपरार्थवादप्रतीतवायुक्षेपिष्ठादिसंसर्गज्ञं ब्रह्म न स्यात् । पदार्थज्ञानं विना पदप्रयोगायोगेऽपि संसर्गज्ञानासिद्धेः । मानान्तरप्राप्ते संसर्गेऽवान्तरतात्पर्यस्याप्य-भावात् । किञ्च वेदस्यातत्वे तात्पर्ये प्रामाण्यायोगात्तत्वे चिन्मात्रे तात्पर्याद् ब्रह्मापि तन्मात्रज्ञं स्यात् । किञ्च प्रत्यक्षादिसिद्धस्य घटादेर्निष्प्रयोजनस्य गङ्गावालुकेयत्तादेश्च शास्त्राविषयत्वात्तज्ज्ञं ब्रह्म न स्यात् । अपि च न तावदर्थमुपलभ्य रचयितृत्वं प्रणेतृत्वम् । पौरुषेयत्वापातात् । नाप्यध्यापकवदुच्चारयितृत्वमात्रम् । तेन सार्वज्ञा-सिद्धेः। किञ्च स्वव्यतिरिक्तोपदेश्यपुरुषगोचरस्य भ्रमस्य भ्रान्तिसिद्धशरीरादेश्चाभावे उच्चारणायोगात्तस्य चासार्वज्ञं विनाऽसम्भवाच्छास्त्रयोनित्वमसार्वज्ञ एव हेतुः ।

### **प्रकाशिका**

यथाश्रुतं भाष्यं निरस्य व्याख्यातृमतमनूद्य निराह ॥ अत्रेति ॥ हेत्वन्तरमिति ॥ तथा च पौनरुक्त्यमिति भावः । उक्तं च भामत्यादौ ‘‘न केवलं जगद्योनित्वादस्य भगवतः सर्वज्ञता । शास्त्रयोनित्वादित्यपि बोद्धव्या’’ इत्यादि ॥ कथमनेन सार्वज्ञलाभ इत्यतः कल्पतरूक्तमनुमानप्रकारमनुवदति ॥ वेद इति ॥ स्वस्य वेदस्य यावान्विषयस् तावद्विषयकज्ञानवता ततोऽधिकविषयज्ञानवता च प्रणीत इति साध्यार्थः । प्रमाणवाक्यत्वादिति हेत्वर्थः । यद्यपि तत्र ब्रह्म वेदविषयादधिकविषयज्ञम् । तत्कर्तृत्वात् । यो यद्वाक्यप्रमाणकर्ता स तद्विषयादधिकविषयज्ञो यथा पाणिनिरित्ये-वोक्तम् । न तु वेदपक्षकम् । सुधायामपि तथैवोदाहरणोपनयनिगमनानुवादात् । तथाप्यर्थाभेदाद् बोधसौकर्यायैवमुक्तम् ।

यद्वा यत्तस्यानुमानान्तरम् ‘‘अयं घट एतदन्यासर्ववित्कर्तृकत्वानधिकरणैतदन्यावेद-त्वानधिकरणसकर्तृकान्यः घटत्वाद् घटान्तरवदिति । तस्यापि सङ्ग्रहायोभयानुमान-तात्पर्यलब्धमिदमिति न दोषः । हेतोः सर्वविषयकवेदरूपपक्षधर्मताबलात्सार्वज्ञलाभ इति भावः ॥ एकार्थेति ॥ ‘‘गौरस्त्यक्षमस्ति’’ इत्यादिवाक्यस्येत्यर्थः । साध्याभावात्तत्र व्यभिचार इति भावः । अबाधितेति प्रमाणवाक्यत्वरूपहेतुसद्भावार्थमुक्तम् । ननु यावा-न्स्वतात्पर्यविषयस्तज्ज्ञानवता ततोऽधिकज्ञानवता च प्रणीत इति साध्यार्थो विवक्षितः । उक्तस्थले चैकार्थस्यैव तात्पर्यविषयतया तज्ज्ञानवत्प्रणीतत्वस्य सत्त्वान्न व्यभिचार इति शङ्कते ॥ नन्विति ॥ एवं तर्ह्यर्थवादानां प्राशस्त्य एव तात्पर्यात् संसर्गे तात्पर्याभावा-त्तज्ज्ञानं ब्रह्मणो न स्यात् । तथा च सार्वज्ञासिद्धिरित्याह ॥ तर्हीति ॥ अन्यथानुपपत्त्या तज्ज्ञानसिद्धिः पदार्थज्ञानवदित्यत आह ॥ पदार्थेति ॥

ननु संसर्गज्ञानाभावे आनुपूर्वीविशेषविशिष्टतया पदप्रयोगो न युक्त इति चेन्न । त्वयाऽर्थमुपलभ्य रचितत्वस्यानङ्गीकारात् । बहुकालविरतानुपूर्वीविशेषस्यादिकाल उच्चारणमात्रमित्यङ्गीकारेण तत्र संसर्गज्ञानस्यानुपयोगात् । तात्पर्यविषयेति विवक्षायां सार्वज्ञासिद्धिं प्रकारान्तरेणाह ॥ किञ्चेति ॥ प्रत्यक्षेति ॥ अप्राप्ते शास्त्रमर्थवदिति भावः ॥ गङ्गेति ॥ सप्रयोजनस्यैव शास्त्रार्थत्वादिति भावः । एवं स्वविषयादधिकविषयक-ज्ञानवदित्यंशपर्यालोचनया सार्वज्ञासिद्धिमुक्त्वेदानीं प्रणीतत्वपर्यालोचनेनापि ‘‘किञ्चेदं शास्त्रे’’त्यादि टीकाद्युक्तदिशा तदसिद्धिमाह ॥ अपि चेति ॥ एतेन शास्त्रयोनित्व-मर्थमुपलभ्य रचयितृत्वं चेदसिद्धिः । उच्चारयितृत्वं चेदप्रयोजकमित्युक्तं भवति । टीकाद्युक्तमुपलक्षणमिति भावेन शास्त्रयोनित्वं सार्वज्ञे विरुद्धं चेत्याह ॥ किञ्चेति ॥ असार्वज्ञमिति ॥ विशेषादर्शनजन्यत्वाद्भ्रमस्येति भावः । ‘‘एव’’ इति साध्याभाव-व्याप्तत्वमाह ।

### **चन्द्रिकाबिन्दु**

हेत्वन्तरमिति ॥ तथा च पूर्वोक्तदूषणानां तेषामप्यवकाशो नास्तीति द्रष्टव्यम् । एकार्थेति ॥ तत्र प्रमाणवाक्यत्वमस्ति वाक्यविषयाधिकज्ञान-वत्प्रणीतत्वं नास्ति । प्रयोक्तुरल्पज्ञत्वादिति भावः । नन्वन्योऽर्थ इति ॥ तथा च स्वविषयादधिकज्ञानप्रणीत इत्यस्य वाक्यतात्पर्यविषयज्ञानवत्प्रणीत इत्यर्थः । तथा च न पूर्वोक्तव्यभिचारः । वायुक्षेपिष्ठादीति ॥ तत्संसर्गे तात्पर्याभावादिति भावः । ननु पदार्थतात्पर्याभावेऽपि पदार्थज्ञानमावश्यकमेव । तत्संसर्गज्ञानमप्यावश्यकमेव वक्तुरित्यत आह पदार्थेति ॥ तावता पदार्थज्ञानमेव सिद्ध्यतु न संसर्गज्ञानमिति भावः । मानान्तरेति ॥ वायुक्षेपिष्ठत्वादिसंसर्गस्य मानान्तरप्राप्तत्वादिति भावः । क्रमप्राप्तं प्रणेतृत्वांशं दूषयति । अपि चेति ॥

### **पाण्डुरङ्गि**

ननु नेदं सूत्रं व्यर्थं पूर्वसूत्रोक्तजगत्कारणत्वेन सिद्धसार्वज्ञे हेत्वन्तराभि-धायकत्वादिति भामतीविवरणयोरुक्तं दूषयितुमनुवदति ॥ अत्रेति ॥ कथमनेन हेत्वन्तरमुच्यत इत्यतस्तद्दर्शयति ॥ वेद इति ॥ अत्र वेदो विज्ञानवत्प्रणीत इत्युक्ते न सर्वज्ञ प्रणीततासिद्धिस् तदर्थं ‘स्वविषयात्’ इति विशेषणम् । न च वेदस्य स्वविषया-दधिकतरविषयविज्ञानवत्प्रणीतत्वं बाधितमिति शङ्क्यम् । इक्षुक्षीरगुडादीनां माधुर्यवैशेष्य-स्याभिधानाविषयीकृतत्वेऽपि प्रमाणान्तरविषयत्वं दृष्टम् । ततश्च वेदस्य स्वविषया-दधिकतरविषयज्ञानवत्प्रणीतत्वं सम्भवतीत्यर्थः । वाक्यप्रमाणत्वात् प्रमाणवाक्यत्वा-दित्यर्थः । प्रत्यक्षं व्यावर्तयति ॥ वाक्येति ॥ अनाप्तोक्तिं व्यावर्तयति ॥ प्रमाणत्वादिति ॥ अत्र स्वविषयादधिकज्ञानवत्प्रणीतत्वमात्रं न साध्यम् । तथात्वे यावत्स्वविषयज्ञानत्वं प्रणेतरि न सिद्ध्येत् । न चाधिकज्ञानवत्त्वोक्त्या तत्सिद्धिरिति वाच्यम् । अधिकशब्देन स्वविषयस्यैव गृहीतत्वेन तेन तदलाभात् । किन्तु यावत्स्वविषयादधिकज्ञानवत्प्रणीतत्वमेव साध्यमिति वाच्यम् । तथा च व्यभिचार इत्याह ॥ एकार्थमात्रेति ॥ अयमर्थः । एकार्थमात्रज्ञेन प्रयुक्ते वाक्ये व्यभिचारः । तादृशवाक्यस्य प्रमाणवाक्यत्वेन हेतोस्तत्र सद्भावात् । स्वशब्देनैकार्थमात्रज्ञप्रयुक्तं वाक्यं तस्य ये विषया अनेकेऽर्थास् तदपेक्षया येऽधिकविषया एकार्थमात्रज्ञप्रणीतवाक्याप्रतिपाद्यत्वे सति प्रमाणान्तरवेद्याः । तेषां यज्ज्ञानं तद्वत्प्रणीतत्वं साध्यं च तत्र नास्ति । तस्यैकार्थमात्रज्ञत्वेन यावत्तद्वाक्यार्थ-ज्ञानाभावेनोक्तसाध्यस्य तत्राभावादिति ।

ननु स्वविषयादधिकविषयज्ञानवत्प्रणीतत्वमात्रं न साध्यम् । किन्तु स्वतात्पर्य-विषयादधिकविषयज्ञानवत्प्रणीतत्वमेव । तच्चैकार्थमात्रज्ञप्रयुक्तवाक्ये तिष्ठत्येव । स्वशब्दे-नैकार्थमात्रज्ञप्रयुक्तं वाक्यम् । तद्वाक्याप्रतिपाद्यत्वे सत्यनुभवादिरूपप्रमाणान्तरवेद्योऽर्थः । तज्ज्ञानवत्प्रणीतत्वस्य तत्र सद्भावात् । तथा च न व्यभिचार इति शङ्कते ॥ नन्विति ॥ तर्हि ब्रह्मणो वायुक्षेपिष्ठादिवाक्यसंसर्गज्ञानं न स्यात् । तत्संसर्गस्य वायुक्षेपिष्ठादि-वाक्यतात्पर्याविषयत्वात् । अर्थवादानां लक्षणया प्राशस्त्यप्रतिपादकत्वेन तत्रैव तात्पर्येण संसर्गेऽतात्पर्यात् । न च संसर्गस्य तात्पर्यविषयीभूतार्थापेक्षयाऽधिकविषयत्वेन तज्ज्ञत्वं ब्रह्मणः किं न स्यादिति वाच्यम् । अधिकविषयशब्देन तद्वाक्याप्रतिपाद्यत्वे सत्यनुभवादि-प्रमाणान्तरवेद्यत्वस्यैव विवक्षणेन वायुक्षेपिष्ठादिसंसर्गस्य ‘‘वायुर्वै क्षेपिष्ठा देवता’’ इत्याद्यर्थवादवाक्यप्रतिपाद्यत्वेन तदप्रतिपाद्यत्वाभावेनानुभवादिप्रमाणान्तरवेद्यत्वेनाधिक-विषयत्वाभावेन तेनापि रूपेण ब्रह्मणः संसर्गज्ञानस्य वक्तुमशक्यत्वादित्याह ॥ तर्हीति ॥

ननु च पदप्रयोगान्यथानुपपत्त्यैव ब्रह्मणो वायुक्षेपिष्ठादिवाक्यसंसर्गज्ञत्वं भविष्यति । पदार्थज्ञानपूर्वकत्वात्पदप्रयोगस्य । पदार्थज्ञानाभावे पदप्रयोगायोगादित्यत आह ॥ पदार्थज्ञानं विनेति ॥ पदप्रयोगेण पदार्थाज्ञानमेवानुपपन्नम् । न तु संसर्गाज्ञानम् । तस्य वायुक्षेपिष्ठादिपदार्थत्वाभावादित्यर्थः । ननु शुकादेः पदार्थज्ञानाभावेऽपि पदश्रवणमात्रेण पदप्रयोगदर्शनात्कथमेतत् । अन्यथा वाक्यप्रयोगान्यथानुपपत्त्या वाक्यार्थज्ञानमपि सिद्ध्येदिति चेन्न । पदानां पदार्थज्ञानाभावे स्वतन्त्रप्रयोगानुपपत्तेः । संसर्गज्ञानासिद्धेरिति पदस्य विभक्त्यन्तत्वाद् विभक्तेश्च प्रातिपदिकसंज्ञापेक्षत्वात् तस्याश्चार्थज्ञानसापेक्षत्वादिति बोध्यम् । स्यादेतदेवं यदि संसर्गे सर्वथा तात्पर्याभावं ब्रूमः । प्राशस्त्ये मुख्यतात्पर्य-सद्भावेऽपि संसर्गेऽवान्तरतात्पर्यस्याभ्युपगमात् । तथा च ब्रह्मणः संसर्गज्ञत्वं स्यादेवेत्यत आह ॥ मानान्तरेति ॥ मानान्तरेति हेतुगर्भं विशेषणम् । अन्यथा सिद्धार्थबोधकत्वेन वाक्यस्यानुपादेयत्वं न स्यादिति भावः ।

नन्वर्थवादार्थभूतः संसर्गो मानान्तरप्राप्त इति न नियमः । तदप्राप्तसंसर्गस्यापि सम्भवात् । किञ्च येन रूपेण संसर्गस्य मानान्तरप्राप्तत्वं तदन्येन रूपेण तात्पर्यसम्भवान्न सार्वज्ञालाभ इत्यत आह ॥ किञ्चेति ॥ संसर्गस्यातत्वत्वादिति भावः ॥ तत्व इति ॥ एवं च चिन्मात्रं चिन्मात्रज्ञमित्युक्तं स्यात् । तथा चावेद्यत्वासम्भवस्सार्वज्ञालाभश्चेति भावः । ब्रह्मापीति ॥ स्वशब्देन वेदस् तत्तात्पर्यविषयो ब्रह्म तदपेक्षयाऽधिकज्ञानवद्ब्रह्म, तत्प्रणीतत्वे वेदस्य सिद्धेऽपि ब्रह्मणो न सार्वज्ञं सेत्स्यति । ब्रह्मणो ब्रह्ममात्रज्ञत्वेन सार्वज्ञालाभादिति भावः । नन्वस्ति संसर्गे तात्पर्यम् । न च श्रुतितात्पर्यविषयत्वे सत्यत्वं स्यादिति वाच्यम् । महातात्पर्यविषयस्यैव सत्यत्वेनावान्तरतात्पर्यविषयस्य संसर्गस्य सत्यत्वानापातादित्यत आह ॥ किञ्चेति ॥ ‘‘अतोऽर्थान्तरमुक्तानुपयुक्तम्’’ इति टीकायां केवलं शास्त्रयोनित्वं सार्वज्ञेऽनुपयुक्तमित्येव नाभिप्रेतं किन्तु सार्वज्ञाद्यभावसाधकं चेत्यभि-प्रायेण तद्वाक्यव्याख्यानपूर्वकं तदुक्तां युक्तिमाह ॥ किञ्चेति ॥ तस्य चेति ॥ भ्रमादेरित्यर्थः ।

------------------------------------------------------------------------

विवरणे तु..

## **तात्पर्यचन्द्रिका**

विवरणे तु ‘‘यथा दीपगता प्रकाशनशक्तिस्तदुपादाने वह्नौ तथा वेदगता सर्वप्रकाशनशक्तिस्तदुपादाने ब्रह्मणि । कार्योपादानयोरेकशक्तित्वादित्युक्तम् । तन्न । कारणेऽदृष्टस्यापि शक्तिविशेषस्य कार्ये दर्शनात् । किञ्च त्वन्मतेऽन्धकारदहनादेरपि ब्रह्मोपादानकत्वात्तद्गताप्रकाशनदाहादिशक्तिमद्ब्रह्म स्यात् । अविद्यापि शास्त्रो-पादानमिति सापि सर्वज्ञा स्यात् । किञ्च परिणामिपरिणामयोरेकशक्तित्वेऽपि कथमधिष्ठानाध्यस्तयोस्तत् । एतेनाधिष्ठानस्य ब्रह्मणो विज्ञानशक्तिविवर्तरूपं शास्त्र-मिति निरस्तम् । अविद्याकाशादेरपि तद्विवर्तत्वेन शास्त्रवत्सर्वप्रकाशकत्वापातात् । रज्ज्वामपि भयकम्पादिशक्तेर्ब्रह्मण्यप्यावरणविक्षेपादिशक्तेः प्रसङ्गाच्च । बाह्यागमा-नामपि ब्रह्मविवर्ततया तदर्थज्ञत्वे ब्रह्मणो भ्रान्तत्वप्रसङ्गाच्च । अपि च त्वया कार्योपादानयोरेकशक्तित्वस्योक्तत्वाद्वेदः स्वयमज्ञ एव जीवान्प्रति प्रकाशक इति ब्रह्मापि तथा स्यात् । तथा च सार्वज्ञार्थं यत्नेऽत्यन्ताज्ञत्वमेवापन्नम् । किञ्च जन्मादिकारणत्वे नैवोपलक्षणेनोपलक्ष्यस्वरूपसिद्धेः किं निर्विशेषत्वप्रतिकूलसार्वज्ञ-स्फोरणादिना ।

### **प्रकाशिका**

॥ अदृष्टस्येति ॥ मृत्पिण्डेऽदृष्टस्य जलाहरणसामर्थ्यस्य घटादौ दर्शनादिति भावः । वेदोपादानत्वेन ब्रह्मणः सर्वप्रकाशशक्तिमत्त्वरूपं सार्वज्ञं चेदन्ध-कारोपादानत्वादसार्वज्ञमपि स्यात् । एवं च त्वदुक्तिर्व्याहतेति भावेनाह ॥ किञ्चेति ॥ दाहादीति ॥ तथा च ब्रह्मणो विभुत्वेन सर्वदाहप्रसङ्ग इति भावः । उपादानत्वस्य त्वन्मतेऽधिष्ठानत्वरूपत्वात्तत्र च नैवमुक्तिर्युक्तेत्याह ॥ किञ्चेति ॥ एतेन ‘‘रज्जौ भुजङ्गवद् ब्रह्मण्यारोपितो वेद इति चेत्’’ इति सुधावाक्यात्पूर्वं परिणामपक्षदूषणमपि योज्यमित्युक्तं भवति । ‘‘कथं चैवं सति सार्वज्ञसिद्धिः’’ इत्यादिसुधावाक्यं हृदि कृत्वाऽऽह ॥ एतेनेति ॥ तदेवाह ॥ अविद्येति ॥ विवरणमतेऽपि शास्त्रयोनित्वं सार्वज्ञे विरुद्धमित्याह ॥ ब्रह्मेति ॥ प्रकारान्तरेण विरुद्धत्वमुपपादयन् ‘‘किञ्च वेदे ज्ञानकारणशक्तिः’’ इत्यादिसुधोक्तमाह ॥ अपि चेति ॥

### **चन्द्रिकाबिन्दु**

कारण इति ॥ तन्त्वादावदृष्टस्यापि शीतनिवारकत्वादेः पटादौ दर्शनादिति भावः । कथमधिष्ठानेति ॥ ब्रह्मणश्च शास्त्रारोपाधिष्ठानत्वमेवेति भावः । विज्ञानेति ॥ विज्ञानशक्तिरेव शास्त्रविवर्तोपादानमिति भावः । तद्विवर्तत्वेन ब्रह्मविज्ञानविवर्तत्वाविशेषेण । रज्ज्वामपीति ॥ सर्पाविद्यारोपाधिष्ठानत्वादिति भावः ।

### **पाण्डुरङ्गि**

ननु नैतत्सूत्रवैयर्थ्यम् । प्रकारान्तरेण सार्वज्ञसाधकत्वात् । तत्र हि शास्त्रोपादानत्वं ब्रह्मण उच्यते । उपादानोपादेययोरेकशक्तिमत्वाद् उपादेयगतसर्व-प्रकाशनशक्तेर्ब्रह्मनिष्ठत्वात् सार्वज्ञलाभ इति विवरणमतं दूषयितुमनुवदति ॥ कारण इति ॥ ननु कार्यगतसर्वप्रकाशनशक्तेः कारणनिष्ठत्वाभावे तस्याकस्मिकत्वं स्यादतः कारणनिष्ठत्वमावश्यकमेवेति सार्वज्ञं लभ्यत एवेत्यत आह ॥ किञ्चेति ॥ यदि वेदगता सर्वप्रकाशनशक्तिर्ब्रह्मण्यङ्गीक्रियते कार्यकारणयोरेकशक्तित्वात् तर्हि कार्यकारणयोरेक-शक्तित्वादेवाविद्याया अपि सर्वज्ञत्वमङ्गीकार्यं स्यात् । तत्कार्यभूतशास्त्रस्य सर्वप्रकाश-कत्वात् । अन्यथा ब्रह्मणोऽपि तन्न स्यादित्याह ॥ अविद्यापीति ॥ नन्वविद्याया अचेतनत्वाद्वेदोपादानत्वेऽपि न सार्वज्ञम् । ब्रह्मणश्चेतनत्वात्सार्वज्ञलाभ इत्यत आह ॥ किञ्चेति ॥ अत्र हि ब्रह्मणः शास्त्रं प्रति कारणत्वं न परिणामित्वं, निर्विकारत्वात् किन्त्वारोपाधिष्ठानत्वम् । तथा च शास्त्रारोपाधिष्ठानत्वेऽपि न ब्रह्मणः सर्वज्ञत्वम् । अन्यथा शुक्ते रजतारोपाधिष्ठानत्वेन शुक्तिरजतयोरप्येकशक्तित्वं स्यादित्यतिप्रसङ्गादिति भावः ।

एतेनेति ॥ तथा च सार्वज्ञलाभ इति भावः । एतेनेत्यतिदिष्टं दूषणमाह ॥ अविद्याकाशादेरिति ॥ न च ब्रह्मणि शक्तिद्वयमङ्गीक्रियते । तत्र विज्ञानशक्तिविवर्तरूपं शास्त्रं सच्छक्तिविवर्तरूपमविद्याकाशादीति नाकाशादेः सर्वप्रकाशत्वापात इति वाच्यम् । निर्विशेषत्वाङ्गीकारेण शक्तिद्वयकल्पने प्रमाणाभावादिति भावः । अध्यस्तगतशक्ते-रधिष्ठानगतत्वेऽतिप्रसङ्गमाह ॥ रज्ज्वामपीति ॥ किञ्च यदि ब्रह्मणो वेदोपादानत्वेन वेदार्थज्ञत्वात्सर्वज्ञतासिद्धिस् तर्हि बौद्धागमानामपि ब्रह्मोपादानकत्वात्तदर्थज्ञत्वे भ्रान्तत्वं स्यादित्याह ॥ बाह्यागमानामपीति ॥ ननु बाह्यागमार्थज्ञत्वेऽपि ब्रह्मणो न भ्रान्तत्वम् । विधिरूपतया तदर्थज्ञत्वे हि भ्रान्तत्वं स्यात् । किन्तु निषेध्यरूपतया तदर्थज्ञत्वम् । तथा च न भ्रान्तत्वप्रसङ्गः । किञ्च भ्रान्तिकल्पितजगद्धेतुत्वेऽपि यथा न भ्रान्तत्वं तथा बाह्यागमार्थज्ञत्वेऽपि न भ्रान्तत्वमित्यत आह ॥ अपि चेति ॥ तथा स्यादिति ॥ स्वयमज्ञ एव जीवान्प्रति प्रकाशकमिति स्यात् । ननु वेदस्याचेतनत्वादज्ञत्वेन प्रकाशकत्वेऽपि ब्रह्मणश्चेतनत्वाज् ज्ञत्वेनैव प्रकाशकत्वमित्यत आह ॥ किञ्चेति ॥ तथा च सूत्रवैयर्थ्यं तदवस्थमिति भावः ॥

