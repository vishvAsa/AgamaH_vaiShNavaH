+++
title = "०१ अधिकरणसङ्गतिः, स्मृत्यधिकरणेन गतार्थताशङ्का च"

+++


## उक्तस्य लक्षणस्यातिव्याप्तिनिरासाय प्रमाणमुच्यत..

# **अथ शास्त्रयोनित्वाधिकरणम्**

ॐ शास्त्रयोनित्वात् ॐ ॥ ३ ॥

**अधिकरणसङ्गतिः, स्मृत्यधिकरणेन गतार्थताशङ्का च**

## **तात्पर्यचन्द्रिका**

उक्तस्य लक्षणस्यातिव्याप्तिनिरासाय प्रमाणमुच्यत इत्यनन्तरसङ्गतिः । नन्वेतत् ‘‘स्मृत्यनवकाशदोषे’’ति स्मृत्यधिकरणेन पुनरुक्तम् । तत्रेवात्रापि साङ्ख्य-पाशुपतादिदुरागमानामपि निरासात् । न चेह कर्तृत्वादिकं विष्णोरन्यस्य वेति सन्देहः । तत्र तु विष्णोः कर्तृत्वादिकं युक्तमयुक्तं वेति ततो भेद इति वाच्यम् । एकेनैव सिद्धान्तेन सन्देहद्वयनिरासात् । सन्देहप्रकारभेदमात्रेण चाधिकरणभेदेऽति-प्रसङ्गात् । न च स्मृत्यनन्तर्गतयुक्तिविरोधपरिहारस् तत्राप्यस्ति । एतेन तत्र समयविगानं सन्देहबीजम् अत्र तु पूर्वन्यायप्रसिद्धी इति निरस्तम् । प्रसिद्धेरपि समयमूलत्वात् । न चात्रागमानामर्थान्निरासः, तत्र तु कण्ठत इत्येतावतैवापौन-रुक्त्यम् । अनुमानस्यापि कारणे प्रामाण्यस्य कण्ठतो निषेधायाधिकरणान्तरारम्भ-प्रसङ्गात् । न चेहानुमानस्यापि निरासान्न गतार्थतेति वाच्यम् । आगमांशे गतार्थत्वात् । अनेनाधिकरणेन तस्य गतार्थत्वापरिहाराच्च ।

न चात्र दृष्टफलेषु संवादेन प्रामाण्ये प्राप्ते दृष्टफलेष्वेव विसंवादेनाप्रामाण्यमिति सिद्धान्तः । तत्र तु सर्वज्ञत्वादिना प्रसिद्धप्रणीतत्वात्प्रामाण्ये प्राप्ते प्रबलस्मृत्यादि-विरोधाद्विप्रलम्भमूलमप्रामाण्यमिति सिद्धान्त इति वाच्यम् । ‘‘इतरेषां चानुपलब्धेः’’ इति सूत्रेण विसंवादस्य तत्रैवोक्तेः । न चोक्तसिद्धान्तयोर्विनिमयादपौनरुक्त्यम् । अनुव्याख्यानविरोधात् । अत्र ह्यनुव्याख्यानं ‘‘शैवाद्यागमसम्प्राप्तदृष्टगेन फलेन तु’’ इति । तत्र तु ‘‘आप्तैः प्रत्यक्षतो दृष्ट्वा’’ इति ॥ न चेहानुमानमात्रनिरासाद-गतार्थेतेति वाच्यम् । सौत्रशास्त्रपदेन दुरागमानामपि निरासात् । अस्मि-न्नधिकरणेऽनुव्याख्याने,‘‘तर्हि पाशुपतादिशास्त्रेण रुद्रादेः कारणत्वं स्यात्’’ इत्यादिटीकायां चागमावष्टम्भेनापि पूर्वपक्षयित्वा तन्निरासाच्चेति ।

### **प्रकाशिका**

सङ्गतिफले आह ॥ उक्तस्येति ॥ पूर्वोक्तमुपजीव्यास्य प्रवृत्तेरुप-जीव्योपजीवकभावरूपा वा, एतस्मिन्सति पूर्वप्रमेयसिद्धेर्हेतुहेतुमद्भावरूपा वा, पूर्वोक्त-मतिव्याप्तमित्याक्षिप्य समाधीयत इत्याक्षेपकी वेत्यर्थः । अतिव्याप्तिनिरासश्च फलमित्युक्तं भवति । अतिव्याप्तिप्रकारश्च वक्ष्यत इति भावः । इयं च टीकायाम् ‘‘अन्यनिष्ठत्व-निरासात्’’ इत्युक्त्या सूचिता सुधायां कण्ठोक्ता च । यत्तु न्यायविवरणटीकायाम् ‘‘इतिव्यापकमित्यापाततः । वस्तुतस्तु जीवविशेषे सम्भवान्नालौकिकं कल्पयितुमल’’-मित्यादिना विष्ण्वाख्यधर्म्यपलापेन पूर्वपक्षकरणं तत्तु पक्षान्तरमभिप्रेत्येति ध्येयम् । अत एव तत्र पूर्वतनग्रन्थे ‘‘साधारणं लक्षणम्’’ इत्यतिव्याप्तिरेव प्रदर्शितेति ध्येयम् । नन्वत्र कारणत्वं विष्णोरेव नान्यत्रेत्यत्र सूत्रे न किमपि प्रमाणमुच्यत इति चेन्न । जग-त्कारणेऽनुमानं वा दुरागमो वा न मानं किन्तु शास्त्रशब्दिताः सदागमा एव मानमित्युक्तौ, विष्णुरेव जगत्कारणम् । न शिवादिरित्यतिव्याप्तिनिरासः फलिष्यतीति तात्पर्यात् । तथा च जगत्कारणे शास्त्ररूपं प्रमाणमुच्यत इत्यर्थः । स्मृत्यधिकरणेन द्वितीयाध्यायाद्याधिकरणेनेत्यर्थः । सन्देहभेदाद्वा तद्बीजभेदाद्वा निरसनीयभेदाद्वा पूर्वोत्तरपक्षन्यायभेदाद्वाऽपौनरुक्त्यमाशङ्क्याद्यं निराह ॥ न चेति ॥ इह तत्र टीकायां, तथैव सन्देहोक्तेरिति भावः । एवमग्रेऽपि ध्येयम् ॥

एकेनेति ॥ विष्णोरेवेदं लक्षणमित्यत्रत्येनैकेन सिद्धान्तेनातिव्याप्त्यसम्भवफलक-पूर्वपक्षप्रापकसन्देहद्वयस्यापि निराससम्भवादित्यर्थः ॥ अतिप्रसङ्गादिति ॥ पूर्वनयेऽपि ब्रह्मशब्दोक्तो जीवो विष्णुर्वेतिवद्विष्णौ युक्तो न वेत्यादिसन्देहसम्भवादित्यर्थः । युक्ति-पादत्वात्तत्र युक्तिविरोधः परिह्रियत इत्यत आह ॥ न चेति ॥ स्मृतौ शिवादेः कारणत्वोक्तेरित्यादिरूपाया युक्तेरत्रेव तत्रापि निरासादिति भावः । द्वितीयं प्रत्याह ॥ एतेनेति ॥ पूर्वन्यायेति ॥ पूर्वत्र कारणत्वस्य विष्णावुक्तत्वादिति भावः ॥ प्रसिद्धेरपीति ॥ अत्रापि तदेव बीजमिति भावः ।

तृतीयेऽपि निरसनीयः किमागम एवोतानुमानसमुच्चितोऽथानुमानमात्रम् । नाद्यः । आगमस्यात्रापि निरासादित्युक्तत्वात् । तत्र विशेषमाशङ्क्याह ॥ न चेति ॥ दुरागमानामित्यर्थः । कारणे शास्त्रं प्रमाणमित्युक्त्याऽर्थाद्दुरागमानां निरासः कृतः स्यात् । तत्र तु प्रबलवैष्णवस्मृतीनां निरवकाशतोक्त्या ‘‘इतरेषां चानुपलब्धेः’’ इत्यनेन विसंवादोक्त्या च कण्ठतो निरास इति भावः ॥ कण्ठत इति ॥ इह त्वर्थादिति भावः । ‘‘कामाच्चे’’ति ‘‘तर्काप्रतिष्ठानादि’’त्यत्र च तर्कस्याप्रामाण्यं कण्ठत उच्यत इति, ‘कारणे अधिकरणान्तर’ इति चोक्तम् । तर्ह्यस्तु द्वितीयमित्याशङ्क्य निरस्यति ॥ न चेति ॥ तृतीयस्त्वग्रे निरसिष्यते ।

‘‘शैवाद्यागमसम्प्राप्तदृष्टगेन फलेन तु ।

तद्वाक्योपमयाऽन्यच्च प्रमाणत्वेऽनुमीयते ।

ईशवाक्यत्वत इति चेत्तद्गव्यभिचारिणा ।

अप्रामाण्यानुमा च स्यात्’’

इत्यत्रत्यमनुव्याख्यानं, ‘‘आप्तैः प्रत्यक्षतो दृष्ट्वा’’ इत्यादि तत्रत्यं च हृदि कृत्वा चतुर्थमाशङ्क्य निराह ॥ न चेति । तथा च विसंवादविप्रलम्भमूलत्वादिरूपन्यायभेदाद्भेद इति भावः । ननु तर्हि विसंवादस्तत्र व्युत्पाद्योऽत्र तु विप्रलम्भमूलत्वम् । तावतापि न्यायभेदाद्भेदोऽस्तु । अत एवात्र भाष्यम् । ‘‘अतोऽन्यो ग्रन्थविस्तारो नैव शास्त्रं कुवर्त्म तत्’’ इत्यादीत्याशङ्क्य निराह ॥ न चेति ॥ संवादेन प्रामाण्यमिति प्राप्ते विसंवादेना-प्रामाण्यमित्येतदत्रैवानुव्याख्याने प्रतीयते । तत्र त्वाप्तैरिति पूर्वपक्षानुव्याख्याने ‘‘इति चेद्यद्यशेषज्ञा रुद्राद्या हरिपूर्वकाः । किं नाशेषविदः’’ इति सिद्धान्तानुव्याख्याने च विचार्यमाणे सर्वज्ञत्वात्प्रामाण्यं बलवद्विरोधादप्रामाण्यमित्येव प्रतीयत इति न विनिमयाद-पौनरुक्त्यमित्यर्थः । तथा च न्यायभेदोऽसिद्ध इति भावः । ननु ‘‘अनुमानतोऽन्ये न कल्पनीयाः’’ इत्यत्रत्यभाष्यानुरोधादनुमानमेवेह निरस्यते इति प्रागुक्ततृतीयमाशङ्क्याह ॥ न चेति ॥ सौत्रेति ॥ अनुमानस्य दुरागमानां च निरासाय शास्त्रपदम् । तस्याशास्त्र-मात्रव्युदासकत्वादिति भावः ।

### **चन्द्रिकाबिन्दु**

॥ एकेनैवेति ॥ एतदधिकरणोत्तराधिकरणयोरन्यतरसिद्धान्ते-नेत्यर्थः । ‘ननु तत्राधिकरणे सिद्धान्ते ननु विष्णोरन्यस्यापि लक्षणमस्तु इति एतल्लक्षणातिव्याप्तिशङ्कानिरासो भविष्यति । उत्तरत्रापि विष्णोर्जगज्जन्मादिकारणत्वं न युक्तमिति पूर्वपक्षे विष्णोर्युक्तमिति विष्णोर्लक्षणस्य युक्ततामात्रकथनेनान्यत्राति-व्याप्तिशङ्कानिरासो भविष्यतीत्यत आह । न च स्मृत्यनन्तर्गतेति ॥ अयं भावः । उत्तरत्र स्मृत्यन्तरयुक्तिविरोधः परिह्रियते न केवलं युक्तिविरोधः । पाशुपतादिस्मृत्या रुद्रस्यैव जगत्कारणत्वं युक्तं न विष्णोः । पाशुपतादिस्मृतेः सर्वज्ञप्रणीतत्वेन गुणसम्भवेन प्रामाण्यसम्भवात् । विष्णोस्तु जगत्कारणत्वप्रतिपादकश्रुतेः पिपीलिकालिपिनिभत्वेन अप्रमाणत्वादिति पूर्वः पक्षः । अयं च पूर्वपक्षो ऽतिव्याप्तिशङ्कापर्यवसन्न एव । केवलयुक्त्या पूर्वपक्षिते विष्णोर्जगत्कारणत्वं न युज्यते इत्येव भवेत् । अतिव्याप्तिशङ्का च न कृता भवेत् । एवं पूर्वपक्षिते पशुपतेर्जगत्कारणत्वं न युज्यत इत्येव भवेत् । पाशुपता-द्यागमस्याप्रमाण्यं सिद्धान्तितम् । तेन चातिव्याप्तिनिरास एव कृतो भवतीति ।

वाक्यार्थस्तु तत्र उत्तराधिकरणे स्मृत्यनन्तर्गतयुक्तिविरोधपरिहारमात्रं न चास्ति किन्तु स्मृत्युक्तयुक्तिविरोध एव परिह्रियत इति । न चेहेति ॥ अपिपदेनागमसमुच्चयः ॥ दृष्टफलेष्विति ॥ शैवाद्यागमेष्विति शेषः ॥ सर्वज्ञत्वेति ॥ सर्वज्ञत्वादिना प्रसिद्ध-शिवादिप्रणीतत्वादित्यर्थः । पाठान्तरे अप्रामाण्यमिति ॥ शैवपाशुपतादेरित्यर्थः ॥ अप्रमाणमिति ॥ शैवपाशुपतादिकमित्यर्थः । विसंवादस्य तत्रैव उत्तराधिकरण एव । न चोक्तेति ॥ तत्राधिकरणे सर्वज्ञरुद्रादिप्रणीतत्वेन पाशुपतादेः प्रामाण्यमिति पूर्वपक्षे अप्रामाण्येन सिद्धान्तः । उत्तराधिकरणे तु इष्टत्वसंवादिना प्रामाण्यमिति पूर्वपक्षे विसंवादेन राद्धान्त इति उक्तविनिमय इत्यर्थः । निरासादिति ॥ ‘‘ऋग्यजु-स्सामाथर्वाश्च’’ इत्यादिना दुरागमानां शास्त्रत्वनिरासादित्यर्थः ।

### **पाण्डुरङ्गि**

सङ्गतिरिति ॥ आक्षेपिकीत्यर्थः । एतदिति ॥ अधिकरणमित्यर्थः । नन्वत्रानुमानेन लक्षणस्याप्यतिव्याप्तिमाशङ्क्य निराक्रियते, तत्रागमेन । तथा च कथं तयोः पौनरुक्त्यमित्यत आह ॥ तत्रेवेति ॥ सन्देहप्रकारभेदेनाधिकरणभेद इत्यत आह ॥ सन्देहेति ॥ एवं जिज्ञासाधिकरणेऽपि ब्रह्म जिज्ञास्यं न वा ब्रह्मजिज्ञासा कर्तव्या न वेति सन्देहप्रकारभेदस्य वक्तुं शक्यत्वेन जिज्ञासाधिकरणान्यप्यनेकानि स्युरित्यतिप्रसङ्गा-दित्यर्थः । ननु ऋगादिशास्त्रैकसमधिगम्यत्वात्कारणत्वस्य, तदन्यदुरागमानां न कारणत्वे प्रामाण्यमित्येतदधिकरणसिद्धान्तेन दुरागमादिना रुद्रादेः कारणत्वमित्येतदधिकरणीय-सन्देहनिरासेऽपि कारणत्वं युक्तमयुक्तं वेति सन्देहनिरासाभावात्कथमेकेनैव सिद्धान्तेन सन्देहद्वयनिरास इत्यतः स्यादेतदेवं यदि तत्र स्मृत्यनन्तर्गतयुक्तिविरोधः परिहृतः स्यात् । न चैवं, तासामपि युक्तीनां स्मृत्युक्तत्वे स्मृतीनामप्रामाण्ये तदुक्तयुक्तीनामप्रामाण्यात् स्मृतीनामप्रामाण्यप्रतिपादकेनानेन युक्तः सन्देहद्वयनिरास इत्याह ॥ न च स्मृत्य-नन्तर्गतेति ॥

ननु सन्देहबीजभेदाद्भेद इत्यत आह ॥ एतेनेति ॥ प्रसिद्धेरिति ॥ तथा च तस्य न भेदकत्वमिति भावः । तर्ह्यागमानां कण्ठतो निरासार्थं स्मृत्यधिकरणवदनुमानस्य कण्ठतो निरासायाधिकरणान्तरमपि क्रियेतेत्याह ॥ अनुमानस्यापीति ॥ आगमांश इति ॥ तेनास्येति शेषः ॥ अनेनेति ॥ स्मृत्यधिकरणापेक्षयाऽधिकविषयत्वेन तेनास्य पौनरुक्त्याभावेऽपि एतदपेक्षया तस्याधिकविषयत्वाभावेनैतेनाधिकरणेन तस्य पौनरुक्त्यं स्यादित्यर्थः ॥ विनिमयादिति ॥ स्मृत्यधिकरणे दृष्टफलेषु संवादेन प्रामाण्ये प्राप्ते दृष्टफलेष्वेव विसंवादप्रदर्शनेनाप्रामाण्यमिति सिद्धान्तः । शास्त्रयोनित्वाधिकरणे सर्वज्ञत्वादिना प्रसिद्धप्रणीतत्वात्प्रामाण्यमिति प्राप्ते प्रबलस्मृत्या विरोधाद् विप्रलम्भमूलक-मप्रामाण्यमिति सिद्धान्त इति विनिमयादित्यर्थः । ननु सौत्रशास्त्रपदेनानुमानमेव विवक्ष्यत इत्यत आह ॥ अस्मिन्निति ॥ अन्यथा टीकानुव्याख्यानविरोधः स्यादिति भावः ।

