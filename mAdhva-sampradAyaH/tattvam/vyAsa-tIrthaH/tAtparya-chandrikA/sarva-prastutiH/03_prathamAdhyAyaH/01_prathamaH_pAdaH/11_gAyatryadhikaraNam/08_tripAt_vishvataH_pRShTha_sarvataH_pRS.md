+++
title = "०८ त्रिपात्, विश्वतः पृष्ठ, सर्वतः पृष्ठशब्दानां मतद्वयोक्तार्थनिरासपूर्वकम् अधिकरणोपसंहारः"

+++


## यच्चोक्तं परैर्जागरिते हि जीवस्य शरीरबाह्याकाशः स्थानम्

**त्रिपात्, विश्वतः पृष्ठ, सर्वतः पृष्ठशब्दानां मतद्वयोक्तार्थनिरासपूर्वकम् अधिकरणोपसंहारः**

## **तात्पर्यचन्द्रिका**

यच्चोक्तं परैर्जागरिते हि जीवस्य शरीरबाह्याकाशः स्थानम् । स्वप्ने तु तन्मध्या-काशः । सुप्तौ तु हृदयाकाशः । तथा चावस्थात्रयविशिष्टो जीवस् त्रिपात् । उक्तत्रिविधाकाशं च द्युशब्दार्थ इति । तन्न । जाग्रदाद्यवस्थावतो विश्वादिशब्द-वाच्यस्य ‘‘दक्षिणाक्षिमुखे विश्वो मनस्यन्तस्तु तैजसः’’ इत्यादिश्रुत्या स्थानान्त-रोक्तेः । जागरादौ जीवस्य बाह्यादिपदार्थभोगेऽपि ‘‘हृदि ह्येष आत्मा’’ इति श्रुत्या हृदयस्थस्य जीवस्य बाह्याकाशादिस्थानत्वे मानाभावाच्च । जीवेऽमृतत्वस्या-सम्भवाच्च । दिवि दिव इति वाक्ययोरैकार्थ्यस्य सम्मतत्वेन दिव इति वाक्योक्तस्य ज्योतिषोऽपि जीवत्वापत्त्या ब्रह्मत्वसिद्धान्तहानेश्च । ‘‘त्रिपादूर्ध्व उदैत्पुरुषः’’ इत्यादिश्रुतौ ‘‘सुदर्शनाख्यं स्वास्त्रं तु प्रायुङ्क्त दयितं त्रिपात्’’ इति भागवते भगवत्येव त्रिपाच्छब्दप्रयोगाच्च । यच्चोक्तं परैः ‘‘विश्वतः पृष्ठेषु’’ इत्यत्र विश्वशब्दो सङ्कुचित-वृत्तिरिति दर्शयितुं ‘‘सर्वतः पृष्ठेषु’’ इत्युक्तम् इति । तत्र व्यक्तमेकस्य वैयर्थ्यम् ।

केचित्तु ‘‘तथाऽक्षरात्सम्भवतीह विश्वम्’’ इति श्रुतौ विश्वशब्दः कार्ये प्रयुक्त इत्यत्रापि तत्परः । सर्वशब्दस्तु परिशेषात्कारणपर इत्याहुः । तदपि न । ‘‘स इदं सर्वमसृजत’’ इत्यादौ सर्वशब्दः कार्ये प्रयुक्त इति तत्परः । परिशेषाद्विश्वशब्दः कारणपर इति प्रसङ्गात् । ‘‘सम्भवतीह विश्वम्’’ इत्यत्र च सम्भवतिपदसन्निधानेनैव विश्वशब्दः कार्यपरो न तु स्वतः । अन्यथा ‘‘विश्वतः परमां नित्यं, विश्वात्मानं परायणम्’’ इत्यादावपि कार्यमात्रपरः स्यात् । तस्मात् श्रुतिसूत्रयोरन्योक्तार्थस्या-युक्तत्वाद्भाष्योक्त एवार्थ इति ।

टीकाक्षरार्थस्तु ॥ आदिपदेन वाचोग्रहणमिति ॥ ‘‘वाग्वै गायत्री’’ इति श्रुतौ वाक्शब्दार्थगुणवत्तयोपासनार्थं विष्णुर्वागित्युक्तः । तथा च वाक्त्वमपि न विष्णुत्वबाधकमिति दर्शयितुं भाष्य आदिपदमित्यर्थः ॥ अनुसन्धेयत्वं च सूचयतीति ॥ आदिपदमित्यनुषङ्गः ॥ आदिपदेन या वै सा गायत्रीति ॥ या वै सेत्यादिना गायत्र्याः पृथिव्यभेदमुक्त्वा ‘‘अस्यां हीदं सर्वं प्रतिष्ठितम्’’ इति पृथिव्याः सर्वाधारत्वमुक्तम् । तच्च विष्णोरेव गायत्रीपृथिव्यादिशब्दार्थत्वे युक्तं नान्यथेत्यर्थः ।

### **प्रकाशिका**

त्रिपाच्छब्देन नारायणादिरूपत्रयमिति भाष्यादौ व्याख्यातम् । तत्र परोक्तमनूद्य निरस्यति ॥ यच्चेति ॥ विश्वादेर्जाग्रदाद्यवस्थावज्जीवत्वं पररीत्योपेत्य प्रकृत-प्रमेयं दूषयति ॥ जाग्रदिति ॥ श्रुत्या मण्डूकश्रुत्या ॥ हृदि हीति ॥ द्वितीये ‘‘अवस्थितिवैशेष्यादिति चेन्नाभ्युपगमाद्धृदि हि’’ इति सूत्रोपात्तषट्प्रश्नश्रुत्येत्यर्थः । यत्तु तृतीये ‘‘मुग्धेऽर्धसम्पत्तिः परिशेषात्’’ इत्यस्य भाष्ये ‘‘हृदयस्थात्पराज्जीवो दूरस्थो जाग्रदेष्यति । समीपस्थस्तथा स्वप्नम्’’ इत्यादिस्मृत्या जीवस्य हृदयादन्यत्राक्ष्यादौ स्थितिकथनं तत्तु सन्निधिविशेषाभिप्रायम् । यथोक्तमैतरेयभाष्ये द्वितीयेऽध्याये ‘‘हृदि-स्थमेव हि तस्य स्वरूपम् । जागारितेऽप्यक्षादिषु विशेषसन्निहितं भवति । दीपप्रकाश-वत्’’ इत्यादि । अत एवोक्तं बाह्याकाशादिस्थानत्वे इति ॥ अमृतत्वस्येति ॥ ‘‘त्रिपादस्यामृतं दिवि’’ इत्युक्तस्येत्यर्थः । विश्वतःपृष्ठेष्वित्याद्यन्यथा स्वयं व्याख्याय तत्र परोक्तं निरस्यति ॥ यच्चेति ॥ इति प्रसङ्गादिति ॥ तथा चोभयमुभयत्र ग्राह्यमित्येकस्य वैयर्थ्यमेवेत्यर्थः ।

नन्वेवं कथं विश्वशब्दस्य कार्ये प्रयोग इत्यत आह ॥ सम्भवतीति ॥ ‘परमां’ परमश्चासौ अश्च तमित्यर्थः । छन्दस्सूत्रसिद्धान्तटीकायाम् ‘आदिपदेन वाचोग्रहणम्’ इत्येतद्दुर्गमत्वात्सुगमयति ॥ आदिपदेनेति ॥ ‘अधिकरणान्तरेऽप्येतन्न्यायस्यानुसन्धेयत्वं सूचयति’ इत्यत्र कर्त्राकाङ्क्षायामादिपदेनेति प्रकृतं प्राक्तनं विपरिणामेन सम्बन्धनीयमित्याह ॥ आदिपदमिति ॥ ‘आदिपदेन ‘‘या वै सा गायत्री इयं वाव सा येयं पृथिवी’’ इत्यादेस्सङ्ग्रहः’ इत्येतत्तात्पर्यमस्फुटत्वादाह ॥ या वै सेति ॥ शिष्टं स्पष्टीकृतमुपन्यास-मुखेनेति भावः ।

### **चन्द्रिकाबिन्दु**

श्रुत्या स्थानान्तरेति ॥ परेण एतच्छ्रुत्या जीवस्यैवावस्थात्रय-विशिष्टस्थानकथनमित्यङ्गीकारादिति भावः । जागरादावपि जीवस्य बहिराकाशावस्थानं नास्तीत्याह ॥ जागरादाविति ॥ जीवे अमृतत्वस्येति ॥ अमृतं दिवीति श्रुत्युक्तस्येति शेषः ॥ न तु स्वत इति ॥ तथा चात्र पदविशेषसन्निधानाभावाद् विश्व शब्दः न कार्यपर इति भावः । ‘आदिशब्देन या वै सा’ इत्यादिवाक्यग्रहणे प्रयोजनमाह ॥ या वै सेत्यादिनेति ॥

### **पाण्डुरङ्गि**

वाग्वै गायत्रीति श्रुताविति ॥ गायत्रीशब्दवद्वाक्शब्दस्य साक्षा-त्परपक्षसाधकत्वात् पृथिव्यादिशब्दवद्विष्णुलिङ्गोपेतत्वाभावेन छन्दस्त्वे तद्बाधकत्वाभावाच्च समन्वेतव्यशब्दसमकक्षतयोपादानम् । अत एव पृथिव्यादिशब्दानामप्युपादानमत्र सम्भव-दप्युल्लङ्घ्याग्रिमादिपदेन कृतमिति ज्ञेयम् । आदिपदमित्यनुषङ्ग इति ॥ इदं च ‘अधिकरणान्तरेऽप्येतन्न्यायस्यानुसन्धेयत्वं च सूचयति’ इत्येतत्पाठाभिप्रायेण । तेन हिशब्देनैवास्यार्थस्याभिधानादादिपदानुषङ्गोऽनर्थक इति चोद्यं परिहृतं भवति । चशब्द-रहितहिशब्देनेत्येतच्छिरस्कपाठस्य भावबोध उपादानान्न विरोधः । एवं चात्र पाठे चेतोर्पणार्थं हीति भाष्यगतहिशब्दो, नेति प्रतिज्ञार्थं प्रति चेतोर्पणनिगदादिति सौत्र-पञ्चम्युक्तहेतुत्ववाची । तथा हीतिशब्दस्तु भाष्योदाहृतस्मृतिद्योतक इति द्रष्टव्यम् । आदिपदेनेति ॥ ‘सर्वलोकाभिधो ह्येषः’ इति भाष्योदाहृतस्मृत्यनुरोधेनापि पृथिव्यादेः पृथग्ग्रहणमिति द्रष्टव्यम् ।

**॥ इति गायत्र्यधिकरणम् ॥**

