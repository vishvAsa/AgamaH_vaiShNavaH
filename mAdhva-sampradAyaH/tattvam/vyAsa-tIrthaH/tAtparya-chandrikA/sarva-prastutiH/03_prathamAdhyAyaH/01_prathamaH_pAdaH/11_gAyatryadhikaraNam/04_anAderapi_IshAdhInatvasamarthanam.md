+++
title = "०४ अनादेरपि ईशाधीनत्वसमर्थनम्"

+++


## अनादीनां गुणादीनां यथा गुण्यादितन्त्रता

**अनादेरपि ईशाधीनत्वसमर्थनम्**

## **तात्पर्यचन्द्रिका**

अयं भावः ।

अनादीनां गुणादीनां यथा गुण्यादितन्त्रता ।

तथाऽनादिश्रुतेरस्तु क्षेमायेश्वरतन्त्रता ॥ १ ॥

यथा वैशेषिकमते गगनादिपरिमाणादीनामनादिनित्यानामपि स्वाश्रयगगना-द्यधीनता, यथा चाद्वैतिमतेऽनादेरात्माज्ञानसम्बन्धस्य जीवब्रह्मविभागादेश्च सम्बन्ध्य-ज्ञानाद्यधीनता । यथा वा प्राभाकरमते दुःखप्रागभावस्य मोक्षस्य ज्ञानाधीनता, यथा वा मतान्तरे दुरितप्रागभावस्य निषिद्धाकरणाधीनता । तथा गायत्र्यास्तत्पद प्रवृत्ति-निमित्तस्य चोत्पत्त्यभावेऽपि स्थितौ विष्ण्वधीनता । किञ्च सादेरप्युत्पत्तावन्या-पेक्षायामपि तदनन्तरं स्थितावनादितो न विशेषः । तत्र च सादिर्नकेवलमुत्पत्ता-वीशतन्त्रः किन्तु स्थितावपीति ‘‘प्रकृतैतावत्त्वं हि प्रतिषेधति’’ इत्यत्र वक्ष्यमाण-त्वादनादेरुत्पत्त्यभावेन तत्रान्यानपेक्षायामपि स्थितावीशापेक्षा किं न स्यात् । दृश्यते हि योगेऽन्यापेक्षस्य पराधीनत्ववत्क्षेमेऽपि तदपेक्षस्य तदधीनता ।

किञ्च–अकर्तुमन्यथाकर्तुं कर्तुं चास्तीश्वरस्य यत् ।

सामर्थ्यं तेन तत्तन्त्रमनाद्यपि च सादिवत् ॥

ईश्वरो हि सर्वत्राप्रतिहतशक्तित्वाद्घटेनेवाव्याकृताकाशादिनापि रहितमतीतादि-कालं कर्तुं शक्नोति । सङ्कल्पाभावात्तु तदकरणम् । तदभावश्च कार्योन्नेयः । न च शक्त्यभावादेव तदुपपत्तिः । ‘‘स्वभावजीवकर्माणि’’ इत्यादिटीकोदाहृतश्रुत्यादि-विरोधादैश्वर्यविरोधाच्च । तथाचानादीशेच्छाधीनानादिस्वभावता कथमीशतन्त्रता-विरोधिनी । स्वभावमात्रस्येशाधीनताऽऽकाशाधिकरण उक्ता । अत्र त्वनादेरपीति भेदः । पराधीनविशेषावाप्तिलक्षणोत्पत्तिरीशादन्यस्य सर्वस्यापीति वियत्पादे वक्ष्यते । अत्र तु प्रागसतस्सता सम्बन्धरूपोत्पत्तिरहितानामपि स्वरूपसत्तेशाधीने-त्युक्तमित्यविरोधः ।

### **प्रकाशिका**

नन्वनादेरन्याधीनत्वं क्वाप्यनुपलम्भादसम्भावितमित्यतः

सत्ताप्रधानपुरुषशक्तीनां च प्रतीतयः ।

प्रवृत्तयश्च तास्सर्वा नित्यं नित्यात्मना यतः ।

तथाऽनित्यतयाऽनित्यं नित्यशक्त्या स्वयेश्वरः ।

नियामयति नित्यं च’’

इति साङ्ख्याधिकरणानुव्याख्यां हृदि कृत्वाऽऽह ॥ अयं भाव इति ॥ गुणादीनां परिमाणजात्यादिधर्माणाम् । दृष्टान्तविवरणपूर्वं दार्ष्टान्तिकं विशदयति ॥ यथेति ॥ अधीनत्वे हेतुस्स्वाश्रयेति । आश्रिते आश्रयाधीनत्वस्य लोक उपलम्भात् । अनादेरिति ॥

जीवो ब्रह्म विशुद्धा चिद्भेदस्तस्यास्तयोर्द्वयोः ।

अविद्या तच्चितोर्योगः षडस्माकमनादयः ॥

इत्युक्तेरिति भावः ॥ अज्ञानाद्यधीनतेति ॥ अन्यथा तन्निवृत्तावपि तन्निवृत्तिर्न स्यादिति भावः ॥ ज्ञानेति ॥ ज्ञानेन दुःखप्रागभावस्योत्तरसमयसम्बन्धरूपपरिपालनं क्रियत इति तैरुच्यमानत्वादिति भावः । एवं दुरितप्रागभावेऽपि ध्येयम् । ननूत्पाद्यत्वाति-रेकेण तदधीनत्वस्यान्यस्याभावात्कथमनादेरन्याधीनता । न चानाश्यत्वमेव तदिति वाच्यम् । अनादेर्नाशाभावस्य स्वत एव सिद्ध्याऽन्यानपेक्षणात् । न हि मतान्तरसिद्ध-दृष्टान्तमात्रेणानुपपन्नोऽप्यर्थस्सिध्यति । अपि तु सम्भावितमेवेत्यत आह ॥ किञ्चेति ॥ प्रकृतैतावत्त्वमिति ॥ तृतीयाध्याये द्वितीयपादे ‘‘प्रकृतैतावत्त्वं हि प्रतिषेधति ततो ब्रवीति च भूयः’’ इत्यत्र जगत्पालनं विष्णोर्युक्तमयुक्तं वेति सन्देहे विष्णोस्सृष्टिसंहारकर्तृत्वा-त्सत्यां च सृष्टौ यावत्संहारमवस्थितेस्स्वत एव सिद्धेस्संहर्तुस्संहारातिरिक्तस्यैव व्यापारस्य रक्षारूपस्यायोगान्न पालनं युक्तमिति प्राप्ते ‘‘नैतावदेनापरो अन्यदस्त्युक्षा स द्यावापृथिवी बिभर्ति’’ इति श्रुतौ नैतावदिति प्रकृतस्य सृष्ट्यादिकर्तृत्वस्य तावन्मात्रत्वं निषिध्य ततोऽधिकस्य पालनस्यापीश्वरे वर्णनात्सृष्टिसंहारकर्तुरपि पालकत्वव्यापारोऽन्यो युक्त इति सिद्धान्त इति वक्ष्यमाणत्वाज् जन्यवस्तुनि स्थितौ यथा भगवन्नियतता तथाऽत्रापीत्यर्थः । ननु नैतावताऽन्याधीनतेत्यत आह ॥ दृश्यते हीति ॥ भृत्यादौ राजाद्यधीनतायाः प्रसिद्ध-त्वादिति भावः । ननु यद्यनाद्यपीशाधीनं तर्हि कदाचित्तद्राहित्यमपि कुर्यात् । घटराहित्य-मिव । न चैवम् । अतो न तदधीनमित्यतः–

शक्तोऽपि ह्यन्यथाकर्तुं स्वेच्छानियमतो हरिः ।

कारणैर्नियतैरेव करोतीदं जगत्सदा ॥

इति तदनन्यत्वनयानुभाष्यसूचितं समाधिमाह ॥ किञ्चेति ॥ विष्टिगृहीता ईश्वरप्रेरिता वाऽनिष्टमप्यकृत्वा नैव स्थातुमीशते । न च भगवांस्तथेत्यकर्तुं शक्तोऽपीत्युक्तम् ॥ ईश्वरोऽहीति ॥ अन्यथेश्वरत्वभङ्ग इति सूचयति । वक्ष्यते च ‘‘आत्मनि चैवं विचित्राश्च हि’’ इत्यत्र युक्तिपादे विचित्राप्रतिहतशक्तिमत्त्वमिति भावः । तदभावस्सङ्कल्पाभावः । ननु सिद्धायां शक्तौ सङ्कल्पाभावनिमित्तं तदकरणम् । सैव कुतस्सिद्धेत्याशङ्क्याह ॥ न चेति ॥

स्वभावजीवकर्माणि द्रव्यं कालश्श्रुतिःक्रिया ।

यत्प्रसादादिमे सन्ति न सन्ति यदुपेक्षया ॥

इति तदनन्यत्वनयानुव्याख्यानोक्तश्रुत्यादिविरोधादित्यर्थः । एतेन ‘‘तादृशत्वाच्च तच्छक्तेः’’ इत्यस्य नित्यानित्यस्वभावसर्वविषयकत्वादीश्वरशक्तेरित्यर्थ उक्तो भवति । ननु घटादिवदनाद्यप्यस्मदाद्यधीनं किं न स्यादित्यत आह ॥ तथा चेति ॥ अस्मदादावनीश्वर-भावादिति भावः । नन्वाकाशाधिकरण आकाशोपलक्षितसर्वस्वभावस्येशाधीनत्वोक्ते-र्गतार्थमेतदित्यत आह ॥ स्वभावेति ॥ साद्यनादिसाधारण्येनेत्यर्थः । नन्वनादिस्वभाव-स्येशाधीनत्वे कैमुत्यन्यायहततया नाकाशाधिकरणपूर्वपक्षोदय इति चेन्न । सामान्यतो चेतनस्वभावस्येशाधीनत्वोक्तावेव विशेषविचारावसरात् । आकाशादिपदप्रवृत्तिनिमित्त-सद्भावोपपादनेनाकाशादिशब्दमुख्यार्थत्वोपपत्त्यर्थतया तत्सार्थक्यादिति ।

ननु द्वितीयस्य तृतीयपादे ‘‘न वियदश्रुतेः’’ इत्यादावाकाशाख्यवियदुत्पत्तिमन्न वेति सन्देहे ‘‘अनादिर्वाऽयमाकाशः, अनन्तोऽयमाकाश आकाशवत्सर्वगतश्च नित्यः’’ इत्यादि श्रुतिष्वनादित्वश्रवणादुक्तानेकश्रुतिविरोधेन सम्भूतवाक्यस्य प्रामाण्यायोगा-दनुत्पत्तिमदिति प्राप्ते ‘‘स इदं सर्वमसृजत आकाशस्सम्भूतः’’ इत्याद्युत्पत्तिश्रुतिबाहुल्या-दनुत्पत्तिश्रुत्यभावाच्चानादित्वश्रुतेश्चिरंतनत्वाद्यभिप्रायेण भाक्तत्वसम्भवादुत्पत्तिमद्वि-यदित्यादिन्यायैर् अनादेरपि सर्वस्योत्पत्तेर्वक्ष्यमाणत्वादजन्यत्वाङ्गीकारेणेह पूर्वोत्तरपक्षौ तद्विरुद्धावित्यत आह ॥ पराधीनेति ॥ ‘‘असम्भवस्तु सतोऽनुपपत्तेः’’ इत्यधिकरणं हृदि कृत्वाऽऽह ॥ ईशादिति ॥ प्रागसतस्सत्तेति ॥ न्यायरीत्यैतत् । सिद्धान्ते तु कार्यात्मनाऽसतः कारणात्मना सतो घटादेर्यस्सत्तासम्बन्धः पृथ्वाकारताद्यवस्थाविशेषाप्तिस् तद्रूपोत्पत्तिरहितानामित्यर्थः । सत्ता सत्वमित्यर्थः । न तु जातिः ।

### **चन्द्रिकाबिन्दु**

॥ क्षेमाय स्थितस्यैव परिपालनाय ॥ सम्बन्ध्यज्ञानाद्यधीनतेति ॥ सम्बन्धस्य सम्बन्ध्यधीनता विभागस्याज्ञानाधीनतेत्यर्थः ॥ मतान्तरे भट्टमते ॥ सङ्ग्रहं व्याख्याय युक्त्यन्तरं चाह ॥ किञ्चेति ॥ अस्त्वविशेषस् ततः किमित्यत आह ॥ तत्र चेति ॥ तत्र उत्पत्तौ ॥ दृश्यते हीति ॥ धनादाविति शेषः । यथेष्टविनियोगार्हत्व-रूपमपीश्वराधीनत्वमनादिस्थलेऽस्तीत्याह ॥ किञ्च अकर्तुमिति ॥ तदभावश्च सङ्कल्पाद्य-भावश्च ॥ तदुपपत्तिर् अकरणोपपत्तिः ॥ ऐश्वर्यविरोधाच्चेति ॥ न चाव्याकृताकाशाद्य-भाववत्कालस्याप्रामाणिकत्वात्तद्विषयकशक्त्यभावमात्रेणेश्वरस्य नैश्वर्यविरोध इति वाच्यम् । अप्रामाणिकशशशृङ्गादिविषयेऽपि करणाकरणादौ शक्तेः स्वरूपस्य सत्वाङ्गीकारात् । न च तथात्वे सामर्थ्यमस्य प्रामाणिकैकविषयकत्वमित्यन्यत्रोक्तिविरोधः । तत्र फलोपधान-शक्त्यभिप्रायेणोक्तत्वादिति स्वामिनः । ईश्वरेच्छाया अप्यनादित्वात् । अनादिस्वभाव-नियामकत्वं कथमुपपद्यते इत्यत आह ॥ तथा चेति ॥ ननु वियत्पादे आकाशादेरपि उत्पत्तिविशेषस्य प्रतिपादितत्वात्तदनङ्गीकारेण सत्ताया एव भगवदधीनत्ववर्णनमनुचित-मित्याशङ्क्य उत्पत्तिविशेषान्तरानङ्गीकारेणायं ग्रन्थः, अतो न विरोध इत्याह ॥ पराधीनविशेषेति ॥

### **पाण्डुरङ्गि**

स्वाश्रयेति हेतुगर्भविशेषणम् । अत्र गुणादीनां गुण्याश्रितत्वात् स्थितौ ज्ञप्तिविशेषे च गुण्याद्यधीनत्वं विवक्षितमिति ज्ञातव्यम् । अनादिनोऽपि भगवदधीनत्वं तत्तद्वादिसिद्धदृष्टान्तप्रदर्शनेनोपपाद्य ‘‘प्रकृतैतावत्वं हि’’ इत्यादिवक्ष्यमाणन्यायेनापि तदुपपादयन् तन्न्यायं प्रकृते सङ्गमयति ॥ किञ्चेति ॥ तत्तद्वादि(सिद्ध)समयसिद्धं दृष्टान्तमुक्त्वा लौकिकदृष्टान्तमप्याह ॥ दृश्यते हीति ॥ वस्तुस्वभावादनादेरपि नियम्यत्वं पूर्वमुक्तम् । इदानीं नियामकस्वभावाच्च तदुपपत्तिरित्याह ॥ किञ्चेति ॥ कर्तुम-कर्तुमन्यथाकर्तुं चेति सम्बन्धः ।

