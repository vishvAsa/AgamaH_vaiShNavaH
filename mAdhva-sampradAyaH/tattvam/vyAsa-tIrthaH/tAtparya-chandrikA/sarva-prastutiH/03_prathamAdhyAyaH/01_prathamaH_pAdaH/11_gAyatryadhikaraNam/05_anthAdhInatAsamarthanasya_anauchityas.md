+++
title = "०५ अन्थाधीनतासमर्थनस्य अनौचित्यशङ्कापरिहारः"

+++


## यद्यप्यनादिस्वभावस्येशाधीनतामनुक्त्वाऽपि..

**अन्थाधीनतासमर्थनस्य अनौचित्यशङ्कापरिहारः**

## **तात्पर्यचन्द्रिका**

यद्यप्यनादिस्वभावस्येशाधीनतामनुक्त्वाऽपि गायत्रीशब्दप्रवृत्तिनिमित्तस्य गानत्राणकर्तृत्वस्य वेदोपदेष्टरि रक्षके च विष्णावेव सम्भवेन तस्य विष्णुपरता वक्तुं शक्या । न च योगाद्रूढेः प्राबल्याद्रूढिबाधकमहायोगायेशाधीनत्वोक्तिः । गायति च त्रायति चेति श्रुत्युक्तत्वान्निरवकाशविष्णुलिङ्गानुग्रहाच्च रूढित्यागेन योगस्यैव ग्राह्यत्वात् । भाष्ये विष्णौ पौराणिकरूढेरुक्तत्वाच्च । तथापि यथा ‘‘व्रीहीनवहन्ति’’ इत्यत्र द्वितीयाश्रुतिमतंत्रीकृत्यावघातादेर्लिङ्गाद्व्रीहिशेषतोक्ता द्वितीये तथाऽत्रापि तद्गतत्वमतंत्रीकृत्य छन्दोगतस्य प्रवृत्तिनिमित्तस्य विष्ण्वधीनत्वेन श्रुतेर्विष्णावेव महायोगेन परममुख्यत्वमिति प्रदर्शनार्थम् अनादिस्वभावनियामकशक्तिरूपमहागुण-सिद्ध्यर्थं, विष्णावसम्भवदनादिप्रवृत्तिनिमित्तकशब्दसमन्वयार्थं चेशाधीनतोक्ता । तस्माद्विष्णुरेवाधिवेदगतगायत्र्यादिशब्दवाच्य इति । सूत्रक्रमस्तु– आद्य उपक्रमस्थ-हेतूक्तिः । द्वितीये तूपसंहारोदाहृतमन्त्रस्थहेतूक्तिः । तृतीये बाधकोद्धार इति ॥

### **प्रकाशिका**

अत्र भाष्यादौ प्रयत्नेनानादेरन्याधीनतासमर्थनस्यानौचित्यमाशङ्क्याभि-प्रायोक्त्या निरस्यति ॥ यद्यपीति ॥ वेदोपदेष्टरीति ॥ गायति च त्रायति चेति श्रुत्युक्त-योगानुगतिसूचनमेतत् । विष्णावेवेति ॥ न हि तज् जडेऽकर्तरि मुख्यतो युज्यत इत्येव-कारः । ननु नैवं शङ्क्यम् । गायत्रीशब्दस्य छन्दसि रूढत्वेन योगमात्रेणापहारायोगात् । तद्बाधकमहायोगाय ‘‘स्वातन्त्र्यं तत्र मुख्यं स्यात्’’ इत्युक्तदिशेशाधीनत्वोक्तिरित्याशङ्क्य निरस्यति ॥ न चेति ॥ श्रुत्युक्तत्वादिति ॥ ‘‘आज्यैः स्तुवते’’ इत्यादौ ‘‘यदाजिमीयु-स्तदाज्यानामाज्यत्वम्’’ इति श्रौतयोगेन रूढित्यागस्य दृष्टत्वेन केवलयोगापेक्षया श्रौतयोगस्य बलवत्त्वात् । अन्यथा तस्य व्यर्थतापत्तेः । ‘‘कम्पनात्’’ इत्यत्र स्मार्तयोग-स्यापि रूढिबाधकताया वक्ष्यमाणत्वाच्चेति भावः । प्रागुक्तलिङ्गानुगृहीतत्वाच्च प्राबल्यं योगस्येत्याह ॥ निरवकाशेति ॥

पौराणिकेति ॥ ‘‘सर्वछन्दोभिधो ह्येष सर्ववेदाभिधो ह्यसौ’’ इत्यादिना पुराणसिद्धरूढेरित्यर्थः ॥ यथेति ॥ द्वितीयाध्यायाद्यपादे ‘‘तानि द्वैधं गुणप्रधानभूतानि’’ इति चतुर्थेऽधिकरणे ‘व्रीहीनवहन्ति’ इत्यत्रावघातादपूर्वमस्त्युत नेति संशये वाक्य-साफल्यायावश्यमपूर्वे कल्प्ये भावार्थाधिकरणन्यायेन धात्वर्थादेव कल्पनं न्याय्यमित्यव-घातादस्त्यपूर्वं व्रीहयस्तु तदर्था इति प्राप्ते अवघातसामर्थ्यपर्यालोचनया तुषविमोकद्वारा पुरोडाशनिर्वर्तनरूपदृष्टप्रयोजनलाभेनापूर्वस्यैवाकल्प्यत्वाद् दृष्टानुनिष्पादिनो नियमादृष्टस्य स्वीकारेण वाक्यावैय्यर्थ्याद् व्रीह्यर्थोऽवघात इति सिद्धान्तितम् । तत्र यथा व्रीहीनिति शेषित्वबोधिन्यां श्रुतौ सत्यामपि तदनादरेण सामर्थ्यपर्यालोचनयैवावघातस्य व्रीहिशेष-तोक्ता तथाऽत्रापीत्यर्थः ।

ननु तत्र ‘‘सक्तून् जुहोति’’ इत्यादौ द्वितीयाया व्यभिचारित्वादनादरणं तस्या इत्यतस्तर्ह्यत्रापि प्रयोजनविशेषलाभाय तदनादरणमित्याह ॥ महायोगेनेति ॥ ‘‘स्वातन्त्र्यं तद्गतत्वञ्च शब्दवृत्तेर्हि कारणम् । स्वातन्त्र्यं तत्र मुख्यं स्यात्’’ इत्युक्तेरिति भावः ॥ असम्भवदिति ॥ तेनावकाशाकारादिवर्णप्रधानादिशब्दवाच्यता सिध्यतीति भावः । अधिकरणार्थोपसंहारस्तस्मादिति ॥ परमते सूत्राणामक्रमं मन्वानस्स्वमते तमाह ॥ सूत्रेति ॥ उपक्रमेति ॥ सौत्रदर्शनशब्देन ‘‘गायति च त्रायति च’’ इत्युपक्रमवाक्योक्त-गानत्राणकर्तृत्वलिङ्गोक्तिरित्यर्थः ॥ द्वितीय इति ॥ भूतादिपादेत्यत्र ‘‘सैषा चतुष्पदा षड्विधा गायत्री’’ इति गायत्र्याः प्रागुक्तषड्विधत्वमनूद्य चतुष्पदत्वं व्यपदिश्य तत्रैव ‘‘तदेतदृचाऽभ्युक्तम्’’ इत्युदाहृते पुरुषसूक्तस्थे ‘तावान’ इति मन्त्रे भूतादिपादत्व-रूपलिङ्गोक्तिरित्यर्थः । एवं द्वाभ्यां स्वपक्षस्थापने सति उपदेशभेदादिति तृतीये दिवि दिव इत्युपदेशभेदरूपबाधके शङ्किते विवक्षाभेदेन तत्परिहारः क्रियत इत्यर्थः । तदुद्धार-प्रकारश्चाग्रे स्पष्ट इत्याशयः ।

### **चन्द्रिकाबिन्दु**

श्रुत्युक्तत्वादिति ॥ तथा च श्रुत्युक्तत्वादेव महायोगत्वमुपपद्यत इति भावः ॥ द्वितीयाश्रुतिमिति ॥ द्वितीयाश्रुत्यापि व्रीहिशेषत्वानवगमेनेति भावः ॥ लिङ्गादिति ॥ दृष्टे सम्भवत्यदृष्टस्यान्याय्यत्वादित्यादिसामर्थ्यादित्यर्थः । इदं च सम्यक् शास्त्रदीपिकातोऽवगन्तव्यम् ।

### **पाण्डुरङ्गि**

उपक्रमस्थहेतूक्तिरिति ॥ ‘‘गायति त्रायति च’’ इति वाक्योक्त-गानत्राणकर्तृत्वरूपलिङ्गोक्तिरित्यर्थः ॥

