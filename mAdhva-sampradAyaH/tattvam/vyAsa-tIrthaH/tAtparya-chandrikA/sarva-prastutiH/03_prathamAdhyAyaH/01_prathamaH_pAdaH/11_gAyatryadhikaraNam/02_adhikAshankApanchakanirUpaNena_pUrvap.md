+++
title = "०२ अधिकाशङ्कापञ्चकनिरूपणेन पूर्वपक्षोदयप्रदर्शनम्"

+++


## अत्र गायत्री किं छन्दः किं वा विष्णुरिति चिन्ता

**अधिकाशङ्कापञ्चकनिरूपणेन पूर्वपक्षोदयप्रदर्शनम्**

## **तात्पर्यचन्द्रिका**

अत्र गायत्री किं छन्दः किं वा विष्णुरिति चिन्ता । तदर्थं किं गायत्री-श्रुतिप्रसिद्ध्यनुसारेण भूतपादत्वादिविष्णुलिङ्गं बाध्यं किं वा विपरीतमिति । तदर्थं प्रसिद्धिबाधे किं श्रुतेर्मुख्यत्वभङ्ग उत नेति । तदर्थं गायत्रीशब्दप्रवृत्तिनिमित्तं ब्रह्मणि नास्त्युतास्तीति । तदर्थं किमनादिस्वभाव ईशानधीन उत तदधीन इति । तथा ब्रह्मपक्षे दिवि दिव इत्युपदेशभेदः किं न युक्त उत युक्त इति । यद्यपि पूर्वत्र निरवकाशलिङ्गैः सावकाशज्योतिश्श्रुतिबाध उक्तोऽत्र ‘‘यद्वै तद्ब्रह्म’’ इत्यादिश्रुत्यनु-गृहीतैर्भूतपादत्वादिनिरवकाशलिङ्गैः सुतरां सावकाशगायत्र्यादिश्रुतिबाध इति पूर्वपक्षानुदयः । तथाप्यधिकाशङ्कया तदुदयः ।

शङ्का तु विष्णौ प्रसिद्धेषु शब्देषु सत्स्वन्यत्र प्रसिद्धगायत्र्यादिशब्दप्रयोगे प्रयोजनं नेत्येका । इयं च ‘‘चेतोऽर्पणनिगदात्’’ इति सूत्रे सिद्धान्ते प्रयोजनोक्त्या सूचिता । आकाशादिशब्दसाधारणी चेयम् । गायत्रीशब्देऽनुपपत्त्यन्तरसद्भावात्स उदाहृतः । अत एवाग्निगायत्र्यादीति भाष्ये आदिपदप्रयोगो युक्तः । ‘‘अधिकरणान्तरेऽप्ये-तन्न्यायस्यानुसन्धेयत्वं च सूचयति’’ इति टीका चोपपन्ना । असाधारणी त्वन्या । युक्तमग्निसूक्तस्थज्योतिषो विष्णुत्वम् । उपदेशभेदाभावात् । इह तु दिव इति पञ्चम्युपदेशस्थस्य ज्योतिश्श्रुत्या विष्णुत्वेऽपि दिवीति तद्विरुद्धसप्तम्युपदेशस्थगायत्र्या न विष्णुत्वमिति ।

अपरा तु अग्निसूक्तस्थज्योतिर्निष्ठकर्णादिविदूरत्वविरुद्धदृष्टश्रुतत्वाद्युपदेशान्नेदं ज्योतिर्विष्णुः । ततश्च गायत्र्यपि न विष्णुरिति । इदं च शङ्काद्वयं ‘‘उपदेशभेदात्’’ इति सूत्रे कण्ठोक्तम् । अपरा तु एकस्या वह्निश्रुतेरन्यत्र प्रसिद्धिबाधेऽपि गायत्रीवाक्पृथिव्याद्यनेकशब्दानामन्यत्र प्रसिद्धिबाधो न युक्तः । अन्तरधिकरणे इन्द्रादिबहुश्रुतीनामन्यत्र प्रसिद्धिबाधस्त्वन्यत्र प्रसिद्धान्तःस्थत्वमुखेन युक्तः । न चेह तथामुखमस्तीति । इयं च ‘‘कथं प्रसिद्धबहुलशब्दानामन्यथार्थता’’ इत्यनुव्याख्यान उक्ता । एताश्च प्रमाणाश्रिताः ।

### **प्रकाशिका**

विषयसंशयटीकां व्यनक्ति ॥ अत्रेति ॥ छान्दोग्ये तृतीयेऽध्याये ‘‘गायत्री वा इदं सर्वं भूतं यदिदं किञ्च । वाग्वै गायत्री । वाग्वा इदं सर्वं भूतं गायति च त्रायति च । या वै सा गायत्री । इयं वाव सा येयं पृथिवी । अस्यां हीदं सर्वं भूतं प्रतिष्ठितम् । एतामेव नातिशीयन्ते । या वै सा पृथिवी । इयं वाव सा यदिदमस्मिन्पुरुषे शरीरम् । अस्मिन्हीमे प्राणाः प्रतिष्ठिताः । एतदेव नातिशीयन्ते । तद्वा एतत्पुरुषे शरीरम् । इदं वाव तत् । यदिदमस्मिन्नन्तः पुरुषे हृदयम् । अस्मिन्हीमे प्राणाः प्रतिष्ठिताः । एतदेव नातिशीयन्ते । सैषा चतुष्पदा षड्विधा गायत्री । तदेतदृचाऽभ्युक्तम् ।

तावानस्य महिमा ततो ज्यायांश्च पुरुषः ।

पादोस्य सर्वा(विश्वा)भूतानि त्रिपादस्यामृतं दिवि ॥ इति ।

यद्वै तद्ब्रह्मेति । इदं वाव तत् । योऽयं बहिर्धा पुरुषादाकाशः यो वै सबहिर्धा पुरुषादाकाशः । योयमन्तः पुरुष आकाशः । अयं वाव सः । योऽयमन्तः पुरुष आकाशः । यो वै सोऽन्तः पुरुष आकाशः । अयं वाव सः । योऽयमन्तर्हृदय आकाश-स्तदेतत्पूर्णमप्रवर्ति । पूर्णामप्रवर्त्तिनीं श्रियं लभते य एवं वेद य एवं वेद’’ इत्या-द्युक्त्वाऽऽम्नायते ‘‘अथ यदतः परो दिवो ज्योतिर्दीप्यते सर्वतः पृष्ठेषु विश्वतः पृष्ठेष्वनुत्तमेषूत्तमेषु लोकेषु । इदं वाव तत् । यदिदमस्मिन्नन्तः पुरुषे ज्योतिस्तस्यैषा दृष्टिः । यत्रैतदस्मिन् शरीरे संस्पर्शेनोष्णिमानं विजानाति । तस्यैषा श्रुतिः । यत्रैतत्कर्णावपिगृह्य निनदमिव न दधुरिवाग्नेरिव ज्वलत उपशृणोति । तदेतद्दृष्टं च श्रुतं चेत्युपासीत । चक्षुष्यश्श्रुतो भवति य एवं वेद य एवं वेद’’ इति । तत्रत्या गायत्री विषय इत्यर्थः ।

छन्द इति ॥ वर्णसमावेशलक्षणो मन्त्र इत्यर्थः ॥ भूतेति ॥ गानत्राणकर्तृत्वस्य प्रवृत्तिनिमित्तानतिरेकात् ‘भूतपादत्वादि’’ इत्युक्तम् ॥ किं वेति ॥ लिङ्गात् श्रुतिर्बाध्ये-त्यर्थः । अर्थप्रतिपादकत्वरूपगानकर्तृत्वस्य गायत्रीशब्दप्रवृत्तिनिमित्तस्य ब्रह्मण्ययुक्ततया वा तद्गतत्वे सत्यप्यनादिस्वभावनियामकत्वरूपमहागुणलाभाय वाऽनुभाष्यदिशा तत्प्रति स्वातन्त्र्यमेव वक्तव्यमित्यभिप्रेत्यानधीन उत तदधीन इत्युक्तम् । यद्यनधीनस्तदा प्रवृत्ति-निमित्तं ब्रह्मणि नेति प्रसिद्धिबाधे मुख्यत्वभङ्गाद्गायत्री छन्द एवेति पूर्वपक्षे फलम् । सिद्धान्ते तु विपरीतमिति स्पष्टत्वात्फलफलिभावो नोक्तः । एवमनुव्याख्यानोक्त-प्रमेयाश्रिताभ्यधिकाशङ्कोपयुक्तचिन्तापरम्परामुक्त्वा सूत्रसूचितप्रमाणाश्रितशङ्कोपयुक्तामाह ॥ तथेति ॥ गायत्री छन्द उत ब्रह्मेति चिन्ता । तदर्थं ब्रह्मपक्षे गायत्रीज्योतिषोरेक-प्रकरणस्थत्वेनैक्याद्दिवि दिव इत्युपदेशभेदः किं न युक्त उत युक्त इति । तदर्थं सप्तमी-पञ्चम्यौ विरुद्धे उत विवक्षाभेदेनाविरुद्धे इति द्रष्टव्यमित्यर्थः । उपलक्षणमेतत् । ब्रह्मपक्षे प्रसिद्धपदत्यागेनाप्रसिद्धगायत्रीपदप्रयोगे प्रयोजनं नास्त्युतास्तीत्यपि ध्येयम् ।

अत्रैवं पूर्वपक्षक्रमः । इयं गायत्री छन्द एव न विष्णुर् गायत्रीशब्दस्य तत्रैव रूढ-त्वादिति टीकायां दर्शितः । अत्र पूर्वपक्षाप्रापकमाशङ्क्याह ॥ यद्यपीति ॥ ‘‘यद्वै तद्ब्रह्म एतामेव ब्रह्मोपनिषदं’’ इति ब्रह्मश्रुत्यनुगृहीतैरित्यर्थः ॥ अनुपपत्त्यन्तरेति ॥ उपदेश-भेदादिरूपेत्यर्थः । आनन्दमयशब्दवदिति भावः । गायत्रीज्योतिषोर्भिन्नप्रकरणस्थ-त्वमुपेत्यैकां शङ्कामुक्त्वा एकप्रकरणस्थत्वमाश्रित्य पक्षान्तरमाह ॥ अपरा त्विति ॥ ततश्चेति ॥ तेजो वै ब्रह्मवर्चसं गायत्रीति ज्योतिश्शब्दपर्यायतेजश्शब्दस्य तत्र दर्शना-द्गायत्र्येव ज्योतिरपीति भावः ॥ कण्ठोक्तमिति ॥ उपदेशभेदशब्दस्य यथा दिवि दिव इति भेदव्यपदेशोऽर्थस् तथा दृष्टश्रुतत्वादिभेदव्यपदेशोऽप्यर्थ इति वक्ष्यमाणत्वादिति भावः ॥ अनेकेति ॥ ‘‘गायत्री वा इदं सर्वं वाग्वै गायत्री इयं वाव सा येयं पृथिवी’’ इत्याद्यनेकशब्दानामित्यर्थः । ननु ‘इदं सर्वम्’ त्युक्तसर्वात्मकत्वस्य गायत्र्यामनुपपत्ते-र्बहुबाधोऽपि न्याय्य इति चेद्ब्रह्मपक्षेऽपि तस्यास्तुल्यत्वादिति । न च वाच्यमत्रैव श्रुतिबाहुल्येन पूर्वपक्षेण सिद्धान्ते सत्युत्तराधिकरणपूर्वपक्षानुत्थितिरिति । एतच्छङ्काया-स्तत्रैव निरसिष्यमाणत्वादिति भावः । नन्वेवमप्यन्तरधिकरणे समुद्रशायित्वलिङ्गेनेन्द्र-बृहस्पत्यादिबहुश्रुतिबाधस्योक्तत्वात्कथमेतत्पक्षोत्थितिरित्यत आह ॥ अन्तरिति ॥

### **चन्द्रिकाबिन्दु**

स्वयं टीकानुसारेण चिन्तां दर्शयति ॥ अत्रेति ॥ गानत्राण-कर्तृत्वादिरूपप्रवृत्तिनिमित्तस्येतिकर्तव्यत्वं शक्त्या प्रतिपादकत्वं त्राणकर्तृत्वं स्वोत्तरणा-दिना पापनिवारणक्षमत्वं न चेदीश्वराधीनमिति भावः ॥ सुतरामिति ॥ अत्र निरवकाश-लिङ्गस्य श्रुतिसाहाय्यस्याधिकरणस्य लाभादिति भावः । प्रसिद्धेष्विति ॥ नारायणादि-ष्विति शेषः ॥ आकाशादिशब्दसाधारणीति । न चैवमभ्यधिकाशङ्कात्वाभावप्रसङ्गः । एतस्याः पूर्वमबुद्धतत्वमात्रेणाभ्यधिकाशङ्कात्वोपपत्तेरिति भावः ॥ अनुपपत्त्यन्तर-सद्भावादिति ॥ अभ्यधिकाशङ्कान्तरसद्भावादिति भावः ॥ उपपन्नेति ॥ अन्यथाऽनुपपन्ना पूर्वपक्षविषयशब्दसाधारण्यस्यैवोचितत्वात् सिद्धान्तन्यायस्येति ध्येयम् । गायत्र्यामुप-देशभेदोऽस्तीत्याह ॥ इह त्विति ॥ स्वयमुपदेशभेदादित्यस्यार्थान्तरमभिप्रेत्याभ्यधिका- शङ्कां दर्शयति ॥ अपरा त्विति ॥ इदं ज्योतिश्छान्दोग्यस्थं ज्योतिः ॥ कण्ठोक्तमिति ॥ न त्वाद्यशङ्कावत् सूचितमिति भावः ॥ गायत्रीति ॥ गायत्रीशब्दसामानाधिकरण्येन श्रुतानां पृथिव्यादिशब्दानामन्यत्रप्रसिद्धिबाधो न युक्तः । अन्तरधिकरणन्यायेनै-तच्छङ्कापरिहारो न सम्भवतीत्याह ॥ अन्तरधिकरण इति ॥

### **पाण्डुरङ्गि**

तदर्थं किमनादिस्वभाव इति ॥ इयं चिन्तापूर्वचिन्तार्था ॥ तथा ब्रह्मपक्ष इति ॥ अत्र ब्रह्मपक्ष इत्युक्त्या इयं चिन्ता प्रथमचिन्तार्थेत्युक्ता भवति ॥ आकाशादीति ॥ न चैवमभ्यधिकाशङ्कात्वानुपपत्तिः । पूर्वमनुद्धृतत्वमात्रेण तदुपपत्तेः ॥ अत एवेति ॥ चेतोऽर्पणनिगदादित्येतन्निवर्त्याशङ्काया आकाशादिशब्द-साधारणत्वा-देवेत्यर्थः । गायत्रीवाक्पृथिव्यादीत्यत्रादिपदेन शरीरहृदययोर्ग्रहणम् । अन्तःस्थत्वमुखेन युक्त इति ॥ यद्यप्यत्राज्यैः स्तुवत इत्यादाविवान्यत्र प्रसिद्धमुखं नावश्यकं तथापि तत्र

सिद्धान्तहेतुविशेषसद्भावान्मुखानपेक्षायामपि प्रकृते तदभावात्पुनः शङ्कोत्थानमिति द्रष्टव्यम् ।

