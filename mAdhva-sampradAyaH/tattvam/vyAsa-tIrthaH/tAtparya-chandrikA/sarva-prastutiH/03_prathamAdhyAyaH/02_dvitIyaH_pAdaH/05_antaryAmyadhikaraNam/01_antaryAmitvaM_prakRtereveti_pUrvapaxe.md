+++
title = "०१ अन्तर्यामित्वं प्रकृतेरेवेति पूर्वपक्षे निरूपणम्"

+++


## अत्र चक्षुरन्तस्स्थस्य ब्रह्मत्वे हेतूकृतामृतत्वाक्षेपेण ..

# **॥ अन्तर्याम्यधिकरणम् ॥**

## **तात्पर्यचन्द्रिका**

**अन्तर्यामित्वं प्रकृतेरेवेति पूर्वपक्षे निरूपणम्**

॥ ॐ अन्तर्याम्यधिदैवादिषु तद्धर्मव्यपदेशात् ॐ ॥

अत्र चक्षुरन्तस्स्थस्य ब्रह्मत्वे हेतूकृतामृतत्वाक्षेपेण पूर्वपक्षोत्थानादनन्तरसङ्गतिरिति भाष्य एवोक्तम् । अत्रान्तर्यामी किं प्रकृत्यादिः किं वा विष्णुरिति चिन्ता । तदर्थं यस्य पृथिवी शरीरमित्यादिनोक्तं पृथिव्यादेरन्तर्यामिणं प्रति शरीरत्वं किं ब्रह्म प्रति न युक्तमुत युक्तमिति । तदर्थं शरीरत्वं किं रूढमुत यौगिकमिति । तदर्थं किं रूढौ बाधकं नास्त्युतास्तीति । तदर्थं यं पृथिवी न वेदेत्यादिनान्तर्यामिण्युक्तं पृथिव्याद्यविदितत्वं किं प्रकृत्यादौ युक्तमुत नेति । तदर्थं यं पृथिवीत्यादौ पृथिव्यादिशब्दः किमचेतनपरः किं वा तदभिमानिचेतनपर इति । अचेतनपरत्वे ह्यचेतनाविदितत्वं प्रकृत्यादेरपि सम्भवति । अन्यथा तु न सम्भवतीति ।

### **प्रकाशिका**

‘‘तत्र चैतदमृतमित्युक्तममृतत्वमुच्यते’’ इत्यादिभाष्यटीकयोः पूर्वश्रुतिसङ्गतेरेव प्रतीत्या पूर्वाधिकरणसङ्गत्यप्रतीतेः ‘‘श्रुत्यादिसङ्गतिं दर्शयती’’ति टीका न युक्तेत्यत आह । हेतूकृतेति ॥ उपपत्तेरित्यनेनेत्यर्थः । सङ्गतिराक्षेपिकीत्यर्थः ॥ उक्तमिति ॥ श्रुति सङ्गत्यविनाभूतत्वादुक्तप्रायमित्यर्थः । पूर्वाक्षेपसमर्थनं पूर्ववद्ध्येयम् । एतेनेहामृतत्वस्यैवाक्षेपात्तेन प्राग्वदन्तर्यामी च विष्णुरिति शङ्कानवकाशस्सूचितः । अत्र पूर्वपक्षेऽन्तरत्वमप्यन्यस्यैवेति वक्ष्यमाणत्वात् ‘‘सर्वेषां भूतानामन्तरपुरुष’’ इति ‘‘विवक्षितगुणोपपत्ते’’रित्यत्र विष्णुलिङ्गतया निर्णीतेनान्तरत्वेन विष्णुः किं न स्यादित्यपि शङ्का प्रत्युक्ता । अमृतत्वाक्षेपस्तु सन्निधानाद्भाष्यादावत्रापि दर्शितः । यद्यप्यत्र ‘‘यश्चक्षुषितिष्ठन्नि’’ति चक्षुस्स्थस्यात्रोक्तपूर्वपक्षन्यायेनान्यत्वात् प्रागक्षिस्थोऽपि स एवेत्याक्षेप ऋजुः । यद्यत्रान्तर्यामी विष्णोरन्यस्तर्हि ‘‘अन्तर्याम्यमृत’’ इत्युक्तामृतत्वमपि तस्यैवेति प्रागमृतत्वयुक्तोऽक्षिस्थोऽपि स एवेत्याक्षेपो वक्रः । प्राचीनस्सौत्रप्रतिज्ञांशस्य । अयं च हेत्वंशस्य । अतस्स एव वाच्य इति भाति । तथापि सर्वानुगुण्याय वाऽमृतत्वमुखेन चक्षुरादिस्थस्यापि विष्णुत्वशङ्का मा भूदिति वा तदाक्षेप उक्तः । अत्र सुधोक्तः साक्षादन्तरवस्थानविशिष्टरमणरूपान्तरत्वाक्षेपस्तु प्रागेव सर्वत्रेति नये विवृत इति भावः । एतेन स्थाननिर्देशोपपादनाय पृथिव्यादिस्थाननिर्देशो दृष्टान्तितः । तस्याक्षेपात्सङ्गतिरिति कल्पतरूक्तं निरस्तम् । स्थानसूत्र एवमर्थस्य निरासात् । प्रधानहेत्वाक्षेपसम्भवे त्वद्रीत्या शङ्कानिरासकसूत्राक्षेपायोगात् । तदेतदाह ॥ ब्रह्मत्वे हेतूकृतेति ॥ एतेनैव चक्षुषि स्थित्यादि परमात्मन एव यश्चक्षुषि तिष्ठन्निति निर्देशादित्युक्तस्य समर्थनार्थमेतदिति केषांचित्सङ्गत्युक्तिरप्यपास्तेति । एवं सङ्गतिटीकां विवृत्य विषयसंशयटीकां व्यनक्ति ॥ अत्रेति ॥ बृहदारण्यके तृतीये ‘‘यः पृथिव्यां तिष्ठन्पृथिव्या अन्तरोऽयं पृथिवी न वेद यस्य पृथिवी शरीरं यः पृथिवीमन्तरोयमयत्येष त आत्मान्तर्याम्यमृत’’ इत्येवंरूपेणाबग्न्यन्तरिक्षवाय्वादित्यदिक्चन्द्रतारकाकाशतमस्तेजस्स्वधिदैवतं यस्सर्वेषु भूतेष्वित्यधिभूतं प्राण वाक्चक्षुः श्रोत्रंमनस्त्वगग्निविज्ञानरेतस्स्वध्यात्मं श्रुतोऽन्तर्यामी विषय इत्यर्थः । टीकायामधिदैवादिसर्वप्रकरणश्रुतान्तर्यामिमात्रविषयताद्योतनायान्तर्यामित्वं विषय इत्युक्तावपि सूत्रभाष्यानुरोधेनान्तर्यामीत्युक्तम् । आदिपदेन तत्तदभिमानिजीवाः । अस्पष्टांशे फलफलिभावमाह ॥ अचेतनेति ॥ यदा वक्ष्यमाणदिशाऽचेतनपरत्वं तदा जडाविदितत्वस्य प्रकृत्यादेरुपपत्ते रूढौ बाधकाभावात् तादृक्शरीरत्वं विष्णोर्न युक्तमिति प्रकृत्यादिरेवेति पूर्वपक्षे फलम् । जीवादन्तर्यामिभेदोक्तिर्नेति पूर्वपक्षिणो भावः । यदा तु चेतनपरत्वं तदा तेन साकल्येनाविदितत्वस्य प्रकृत्यादावयोगाद्बाधकेन रूढित्यागाच्छीर्यमाणत्वयोगेन विष्णावपि तच्छरीरकत्वसम्भवाद्विष्णुरेवेति सिद्धान्ते फलमित्यर्थः । यद्यपि विष्णुरिति चिन्तानन्तरं तदर्थममृतत्वादिकं गौणमुत मुख्यमिति । तदर्थं बाधकमस्त्युत नेति । तदर्थं शरीरत्वं विष्णौ न युक्तमुत युक्तमिति । तदर्थं तत्किं रूढं यौगिकं वेत्येव यथासूत्रन्यासं चिन्तोपदर्शनीया । आद्ये सूत्रे साधकलिङ्गस्य द्वितीयादौ परलिङ्गसावकाशतायाश्चोक्तेः । तथापि सिद्धान्ते शरीरपदस्य यौगिकत्वोक्तेर्निर्बीजतानिरासायाधिदैवपदस्वारस्याय च तदभिप्रेतैवेयं चिन्ता दर्शिता । अत एव पूर्वपक्षटीकायां शरीरत्वस्याघटनैव पूर्वं विष्णावुक्ता । सिद्धान्तटीकायां च ‘‘यद्यपि योगाद्रूढेः प्राबल्यं तथापि निरवकाशाविदितत्वादिलिङ्गबलेन योगाङ्गीकारो युज्यत’’ इत्युक्तमिति भावः ।

### **पाण्डुरङ्गि**

पूर्वपक्षे सिद्धान्ते च फलफलिभावमाह ॥ अचेतनेति ॥

## **तात्पर्यचन्द्रिका**

पूर्वपक्षस्तु । एष त आत्मान्तर्यामीत्युक्तोऽन्तर्यामी प्रकृतिः । अन्तर्यामिणि श्रुतस्य पृथिव्याद्यात्मकत्वरूपस्य पृथिव्यादिशरीरत्वस्य पृथिव्याद्युपादाने प्रकृतौ सम्भवात् । शरीरशब्दस्येदं पूर्वपक्षशरीरमित्यादौ स्वरूपेऽपि प्रयोगात् । यद्यपि ‘‘यस्य दिशः शरीरं यस्यात्माशरीर’’मित्युक्तं दिगादिशरीरत्वं प्रकृतौ न मुख्यम् । पृथिव्यादेः प्राकृतत्वेऽपि दिगादेरप्राकृतत्वात् । तथापि गौणं तदस्तु । ब्रह्मणस्तु पृथिव्यादिशरीरत्वमपि न मुख्यम् । न च नित्ये दिगादिके ब्रह्मप्रति शीर्यमाणत्वादिरूपं यौगिकमपि शरीरत्वमस्ति । यः पृथिव्यां तिष्ठन्नित्यादिकं तु ‘‘व्याप्तं कार्येषु कारण’’मित्युक्तेः । पटे तन्तव इति प्रतीतेश्च कारणस्यापि कार्यस्थत्वाद्युक्तम् । कार्यकारणयोश्च भिन्नाभिन्नत्वादभेदेन तदात्मकत्वं भेदेन तत्स्थत्वं चाविरुद्धम् । पृथिवीं यमयतीत्यादिनोक्तं च नियम्यत्वं गौणम् । कार्यस्य कारणाधीनत्वात् । आत्मानं यमयतीत्येतदप्यात्मप्रवृत्तेः शरीरादिद्वारा प्रकृत्यधीनत्वात् । यमात्मा न वेदेत्येतदपि ‘‘अप्रतर्क्यमविज्ञेय’’मित्यादिना प्रकृतेर्दुर्ज्ञानत्वात् । ‘‘द्रष्टा श्रोते’’त्यादिनोक्तं च द्रष्टृत्वादिकं प्राकृतानामिन्द्रियाणां दर्शनादिसाधनत्वेन करणे कर्तृत्वोपचाराद्वाऽभिमानिद्वारा वा प्रकृतौ युक्तम् ।

### **प्रकाशिका**

‘‘सोऽन्तर्यामी प्रकृतिर्भवे’’दित्यादिटीकां विवृण्वन् ‘‘पृथिव्यादिशरीरत्वं निरवकाश’’मिति न्यायविवरणोक्तशरीरत्वरूपनिरवकाशलिङ्गेन पूर्वपक्षद्वयं वक्तुं ‘‘न च स्मार्त’’मिति सूत्रसूचितं प्रकृतिपूर्वपक्षं तावदाह ॥ एष त इति ॥ एतेन स इति टीकास्थतच्छब्दार्थो विवृतः । यस्य पृथिवीत्यादिसर्वात्मकत्वादित्यन्तटीकार्थं निष्कृष्याह ॥ अन्तर्यामिणीति ॥ तत्रानुपपत्तिमाशङ्क्य निराह ॥ यद्यपीति ॥ गौणमिति ॥ दिगाद्यभिमानिदेहस्य प्राकृतत्वाद्दिगादिरपि तथोच्यत इति भावः ॥ ब्रह्मणस्त्विति ॥ प्रकृतौ किञ्चिदेवामुख्यं ब्रह्मणि तु सर्वमपीति न तद्ग्रह इत्यर्थः । ननु ब्रह्मणि योगाङ्गीकारे मुख्यं युज्यत इत्यत आह ॥ न च नित्येति ॥ हेतुगर्भम् । ननु ब्रह्मपक्षे यथा दिगादिशरीरत्वमयुक्तं प्रकृतिपक्षेऽपि तथा न युक्तम् । पृथिव्यादिशरीरत्वं चोभयत्रापि युक्तमिति चेन्न । योगाद्रूढे रथकाराधिकरणन्यायेन बलवत्त्वादिति भावः । इयता ग्रन्थेनाद्यादिचिन्तात्रयस्थपूर्वपक्षकोटयो हेतुहेतुमद्भावापन्नतया विवृताः । इदानीं बाधकं नास्तीत्यादिकोटीर्विवरीतुकामः किमत्र बाधकम् । ‘‘यःपृथिव्यां तिष्ठन् य आत्मनि तिष्ठ’’न्नित्युक्तपृथिव्याद्याधारकत्वं वा ‘‘यमयती’’ त्युक्तपृथिव्यादिनियामकत्वं वा ‘‘आत्मानं यमयती’’युक्त चेतननियामकत्वं वाऽऽत्माविदितत्वं वा ‘‘अदृष्टो द्रष्टाऽश्रुतश्श्रोताऽमतो मन्ताऽविज्ञातो विज्ञाते’’त्युक्तद्रष्टृत्वादिकं वेति कल्पान् हृदि कृत्वा ‘‘न च पृथिव्यां तिष्ठन्नित्यादेरनुपपत्ति’’रित्यादिटीकां विवृण्वन्क्रमेण निराह ॥ य इति ॥ इत्युक्तेरिति ॥ ‘‘कारणेषु स्थितं कार्यं व्याप्तं कार्येषु कारण’’मिति पञ्चमगीतातात्पर्योक्तेरित्यर्थः । प्रत्यक्षं चाह ॥ पट इति ॥ एतेन टीकोपलक्षणमिति सूचितम् । टीकोक्ते विरोधं हृद्याशङ्क्य स्वयं समाधत्ते ॥ कार्येति ॥ गौणतां व्यनक्ति ॥ कार्यस्येति ॥ आत्मानमिति माध्यन्दिनपाठः । विज्ञानमित्येव काण्वपाठः । यमिति ॥ पृथिव्याद्यविदितं त्वग्रे सावकाशयिष्यत इति भावः । इत्यादिना गीतावाक्येनेत्यर्थः ।

### **चन्द्रिकाबिन्दुः**

टीकायां शरीरशब्दस्य स्वरूपार्थत्वमभिप्रेत्य पृथिव्यात्मकत्वमित्युक्तम् । तत्प्रयोगदर्शनपूर्वकमुपपादयति ॥ शरीरशब्दस्येति ॥ आदिशब्देन सिद्धान्तशरीरमित्यादिपरिग्रहः । रूढशरीरशब्दार्थपरित्यागेन यौगिकशरीरशब्दार्थस्वीकारेऽपि शरीरत्वं ब्रह्मापेक्षया न सर्वेषां पृथिव्यादीनां लभ्यत इत्याह ॥ न च नित्य इति ॥ ननु प्रकृतेः पृथिवीस्थितत्वं पृथिव्यात्मकत्वं च कथमुपपादनीयमित्याशङ्क्य किमस्मन्मते कठिनमित्याह ॥ कार्यकारणयोरिति ॥ युक्तमिति । तथा च टीकायां प्रकृतिपक्षेऽनुपपत्तिपरिहारो ग्रन्थ उपलक्ष्य इत्यभिप्रायेण स्वयमनुपपत्त्यन्तरपरिहारमपि कृतवानिति ध्येयम् ॥

### **पाण्डुरङ्गि**

यस्य पृथिवीशरीरमित्यादिनांऽतर्यामिणः पृथिव्यादिशरीरत्वश्रवणात्तस्य च प्रकृतानुपपत्तेरिति टीकाऽनुपपन्ना । प्रकृतेरिव विष्णोरपि पृथिव्यादिशरीरत्वोपपत्तेः । न च पृथिव्यादिशरीरत्वं नाम पृथिव्याद्यात्मकत्वं विवक्षितमिति वाच्यम् । तस्य च प्रकृतावसम्भवादित्यतः पृथिव्याद्यात्मकत्वस्य प्रकृतावुपपत्तौ नियामकमाह ॥ अन्तर्यामिणीति ॥ पृथिव्याद्युपादान इति तत्र हेतूक्तिः । शरीरशब्दस्य स्वरूपेऽपि प्रयोगादित्येवं टीकायामुक्तम् । तत्र दृष्टान्तस्तु नोक्त इत्यतो दृष्टान्तं वदन् व्याख्याति ॥ शरीरशब्दस्येति ॥ ननु दिगादिशरीरत्वस्य प्रकृतावभावेऽपि गौणस्यदिगादिशरीरत्वस्य प्रकृतौ सत्त्वेन प्रकृतेरन्तर्यामित्ववद् ब्रह्मणोऽपि गौणस्यदिगादिशरीरत्वस्य सम्भवादन्तर्यामित्वं किं न स्यादित्यतः प्रकृतौ दिगादिशरीरत्वस्य गौणत्वेऽपि पृथिव्याद्युपादानत्वेन पृथिव्याद्यात्मकत्वरूपपृथिव्यादिशरीरत्वस्य मुख्यत्वेनान्तर्यामित्वसम्भवेऽपि विष्णौ दिगादिशरीरत्ववत्पृथिव्यादिशरीरत्वस्यापि गौणत्वेनान्तर्यामित्वं न सम्भवतीत्यभिप्रायेणाह ॥ ब्रह्मणस्त्विति ॥

ननु शीर्यते नित्यमेवास्मादित्युक्तरीत्या यौगिकस्य पृथिव्यादिशरीरत्वस्य ब्रह्मण्यपि सम्भवाद्ब्रह्मणोऽप्यन्तर्यामिता स्यादित्यतः पृथिव्यादेर्यौगिकशरीरत्वसम्भवेऽपि दिगादेर्यौगिकमपि न सम्भवतीति न तस्यान्तर्यामित्वमित्यभिप्रेत्याह ॥ न चेति ॥ अत्र यद्यपि प्रकृतौ पृथिव्यादिशरीरत्वस्य रूढत्ववद्विष्णौ पृथिव्यादिशरीरत्वस्य यौगिकत्वे न मुख्यत्वम् । ब्रह्मणि दिगादिशरीरत्वस्यामुख्यत्ववत्प्रकृतावपि दिगादिशरीरत्वममुख्यमेवेति प्रकृतेरेवान्तर्यामित्वमिति निर्णयो नोपपन्नः । तथापि रूढ््यपेक्षया योगस्यामुख्यत्वात्प्रकृतावेव रूढस्य शरीरत्वस्य सत्त्वाद्विष्णौ तु यौगिकत्वान्निर्णयोपपत्तिरिति हृदयम् । व्याप्तं कार्येषु कारणमित्यादिनेत्यत्र टीकास्थादिशब्दार्थमाह ॥ पटे तन्तव इति प्रतीतेश्चेति ॥ पृथिवीं यमयतीत्येतदुपचारेण नेतव्यमिति टीका । तत्रोपचारे निमित्तानुक्तेस्तत्र निमित्तं वदन्नेव व्याख्याति ॥ पृथिवी यमयतीत्यादिनोक्तं चेति ॥ पृथिवीं यमयतीत्येतदुपचारेण नेतव्यमित्येतदुपलक्षणम् ॥ आत्मानं यमयतीत्येतदपीति ॥ गौणमिति सम्बन्धः । ननु चान्तर्यामिणो द्रष्टा श्रोतेत्यादिना द्रष्टृत्वमुच्यते । द्रष्टृत्वं च दर्शनकर्तृत्वं तच्च बुद्धिपूर्वप्रवृत्तिः । तथा च प्रकृतेः कथमन्तर्यामित्वम् । तस्या अचेतनत्वेन द्रष्टृत्वासम्भवादित्यत आह ॥ द्रष्टेति ॥ मुख्यामुख्ययोर्मुख्ये सम्प्रत्यय इति न्यायेन सम्भवति मुख्यार्थेऽमुख्यार्थग्रहणमन्याय्यमित्यरुचेराह ॥ अभिमानिद्वारा वेति ॥

