+++
title = "०६ द्वित्वस्य श्रुतितात्पर्याविषयत्वमेव नेति परिहारन्तरम्"

+++


## अत्र तु गुहाप्रवेशादिना ब्रह्मत्वेन निश्चितस्य ..

**द्वित्वस्य श्रुतितात्पर्याविषयत्वमेव नेति परिहारन्तरम्**

## **तात्पर्यचन्द्रिका**

अत्र तु गुहाप्रवेशादिना ब्रह्मत्वेन निश्चितस्य पातुः पूर्वत्र ‘‘यस्य ब्रह्म च क्षत्रं चे’’ति ‘‘मृत्युर्यस्ये’’ति ‘‘क इत्थे’’ति उत्तरत्र च ‘‘यः सेतु’’रित्याद्येकवचनाच्चैकत्वमवधृतम् । अत एव ‘‘एकादशप्रयाजान् यजती’’त्यत्र पञ्चप्रयाजानामेवावृत्त्यैकादशत्वमित्युक्तं पञ्चमे । नवमेऽपि ‘‘अतिजगतीषु स्तुवन्त’’ इति बहुवचनं विश्वापृतना इत्येकस्यामेवातिजगत्यामृचि सप्तकृत्वोऽभ्यासमात्रेण । न तु जगती व्यक्तिबहुत्वेनेत्युक्तम् । किञ्च सम्बन्धादि यथैकस्मिंस्तथाऽनेकत्वमिष्यताम् । प्रमितत्वाद्विरोधं तु विशेषो वारयिष्यति ॥ दृश्यते हि ‘‘प्रमेयत्वं प्रमेयम् आनन्दं ब्रह्मणः भेदो भिन्न’’ इत्यादावेकस्मिन्नेव विशेषणविशेष्यभावेन सम्बन्धः ।

### **प्रकाशिका**

प्रकृते किमपवादकमित्यत आह ॥ अत्र त्विति ॥ एकत्वावधारणमेवापवादकमित्यर्थः ॥ अत एवेति ॥ ‘‘पञ्चप्रयाजा इज्यन्त’’ इति प्रयाजानां निर्ज्ञातसङ्ख्यत्वादेवेत्यर्थः । पञ्चमे तृतीयपादे ‘‘विवृद्धिः कर्मभेदात्पषदाज्यवत्तस्य तस्योपदिश्यत’’ इत्याद्याधिकरणे ‘‘एकादश प्रयाजान्यजति षडुपसद’’ इति श्रुतसङ्ख्या प्रत्येकं भवति किं वा सर्वसम्पादिनीति संशये प्रयाजानुपसदश्चोद्दिश्य सङ्ख्याविधानादुद्देश्यानां च साहित्यस्याविवक्षासम्भवात्प्रतिप्रयाजं प्रत्युपसदं सङ्ख्या स्यादिति प्राप्ते नैकैकशस्समुदितानां वा स्वरूपेण सङ्ख्यान्वयस्सम्भवति । एकस्य पञ्चानां चैकादशत्वायोगात् । अतस्सङ्ख्यान्वयसिद्धये प्रयाजाः प्रयोगं लक्षयन्ति । तं लक्षयन्तस्तत्राभिधानात्सहावगतास्तथैव लक्षयन्ति । सङ्ख्या चेयमनेकवृत्तिस्वभावासमस्तलक्षितप्रयोगगतापि शक्नोति सर्वेषां प्रयाजानामुपकर्तुम् । अतस्सर्वसम्पादिनी स्यादिति सिद्धान्तितम् । प्रयोगावृत्त्या दशसङ्ख्यासम्पत्तौ तत्रैकस्य चरमस्य त्रिरावृत्त्यैकादशत्वमिति बोध्यम् । तथा नवमे द्वितीयपादे ‘‘नैमित्तिकं तूत्तरत्वमानन्तर्यात्प्रतीयेत’’ इति चतुर्थेऽधिकरणे द्वितीयवर्णके चिन्तितं द्वादशाहे चतुर्थेऽहनि त्रैशोकनामकं सामविहितम् । तच्च ‘‘अतिजगतीषु स्तुवन्ती’’त्यतिजगत्यामुत्पन्नम् । पूर्वत्र हि समछन्दस्के तृचे सामगानं कार्यमिति विचारितम् । इह च तृचमध्ये आद्या ‘‘विश्वापृतन्या अभिभूत’’मित्यतिजगती । उत्तरमृग्द्वयं च ‘‘नेमिं नमन्ति’’इति ‘‘समीरेभासो अस्वर’’न्निति च बृहतीछन्दस्कं पठ्यते । तत्र तृचगाने कर्तव्ये किं बृहत्योस्त्यागेनातिजगत्यौ द्वे आनीय समछन्दस्कासु तिसृष्वृक्षु गानं कार्यमुत विषमास्वेवेति संशये ‘‘समासु गान’’मिति पूर्वत्र निर्णीतत्वात् ‘‘अतिजगतीषु स्तुवन्ती’’ति बहुवचनानुग्रहाय च समासु गानमिति प्राप्ते उत्तरयोर्बृहत्योः पाठस्य क्रत्वर्थत्वात् । तत्परित्यागे च तयोरानर्थक्यात् ‘‘एकविंशष्षोडशो वैराज’’मिति श्रुतैकविंशत्वसङ्ख्यासम्पत्तये च एकस्यामृचि सप्तकृत्वोऽभ्यस्यमानायामभ्यासापेक्षयाऽतिजगतीबहुत्वस्योपपत्तेर्विषमछन्दस्कासु मानमिति सिद्धान्त इति । न त्विति तदधिकरणपूर्वपक्षनिरासः । एवं प्रत्ययार्थानुगुण्येन प्रातिपदिकबाधायोगात्तदनुरोधेन प्रत्ययार्थ एवान्यसाहित्येन वाऽविवक्षितत्वेन वा कथञ्चिन्नेय इति प्रौढ््या परिहारद्वयमुक्तम् । इदानीं नन्वत्रान्यस्याश्रवणात्तत्साहित्येन कथं द्वित्वमिति शङ्कां ग्रहेष्वेकत्वस्य स्वरूपतस्सत्त्वेनानुवादत्ववत्प्रकृते ब्रह्मणि द्वित्वस्य स्वरूपत एवाभावेनानुवादत्वमपि न सम्भवतीति प्रागुक्तशङ्कां च निरसितुं ‘‘द्वित्वं चैकस्य युज्यते । यस्सेतुरिति चैकत्ववचनेन विशेषणा’’दित्यनुव्याख्यानानुरोधेन द्वित्वस्य विवक्षामुपेत्य द्वित्वैकत्वयोस्समावेशमाह ॥ किञ्चेति ॥ दृष्टान्तविवरणपूर्वं श्लोकं व्याचष्टे ॥ दृश्यते हीति ॥ एकस्मिन्नेवेति ॥ ‘‘विज्ञानमानन्दं ब्रह्मे’’त्यादावानन्दब्रह्मणोरेकत्वं सिद्धमिति भावः । सम्बन्ध इत्यनन्तरं तथेहाप्येकस्मिन्ब्रह्मण्यनेकत्वमस्त्विति योज्यम् ।

### **चन्द्रिकाबिन्दुः**

प्रकृते अन्तरङ्गम् एकस्मिन् बहुवचनप्रयोगस्य गतिप्रकारं दर्शयति ॥ नवमेऽपीति ॥ एवमेकेन प्रकारेण द्विवचनोपपत्तिं कथयित्वा प्रकारान्तरेणापि कथयति ॥ किञ्चेति ॥

### **पाण्डुरङ्गि**

ननु सप्तदशप्राजापत्यानित्यादाविव प्रकृतेऽप्येकत्वावधारणोपायाभावेन तदनवधारणादविवक्षाप्रयोजकीभूतस्य निर्ज्ञातविशेषणत्वस्याभावात्पिबन्तावित्यत्र द्वित्वस्याविवक्षा न सम्भवतीति ब्रह्मपक्षे द्वित्वानुपपत्तिरेवेत्यत आह ॥ अत्र त्विति ॥ निर्ज्ञातविशेषणत्वस्यापि विवक्षा किं न स्यादित्यत आह ॥ अत एवेति ॥ इदानीं प्रत्ययार्थभूतमनेकत्वमविवक्षितमिति न तस्यास्वारस्यं किन्तु विवक्षितत्वमित्याह ॥ किञ्चेति ॥

