+++
title = "०२ सिद्धान्तनिरूपणम्- उभयमतपरीक्षा च"

+++


## सिद्धान्तस्तु

**सिद्धान्तनिरूपणम्- उभयमतपरीक्षा च **

## **तात्पर्यचन्द्रिका**

॥ सिद्धान्तस्तु ॥ परविद्याविषयत्वं तावद्भाष्योक्तश्रुत्यादिभिर्विष्णोरेव । युक्तं च ऋगादिवेद्यस्यापि विष्णोः परविद्याविषयत्वम् । यतः–

प्रवृत्तं च निवृत्तं च यथैकं कर्म कथ्यते ।

उपाधिभेदाद्विद्यापि तथैवैका पराऽपरा ॥ १ ॥

यथैकमेव कर्म निष्कामज्ञानपूर्वत्वोपाधिना निवृत्तं सकामत्वाद्युपाधिना च प्रवृत्तम् । ‘‘निष्कामं ज्ञानपूर्वं च निवृत्तमिति चोच्यत’’ इत्यादिस्मृतेः । यथा चैकमेवान्नमुपाधिभेदात्पथ्यमपथ्यं च तथा ऋगादिरूपैकैव विद्या सन्न्यायैः प्रमितब्रह्मविषयकशक्तितात्पर्योपाधिना परा । मोक्षसाधनप्रमाहेतुत्वात् । अन्यथा त्वपरा । तदहेतुत्वात् । तदुक्तं–

ऋगाद्या अपरा विद्या यदा विष्णोर्न वाचकाः ।

ता एव परमा विद्या यदा विष्णोस्तु वाचका ॥ इति ।

यत्त्वन्यैरुक्तं परशब्द ऋगादिविशेषरूपोपनिषत्परः । तत्सन्निधानाच्चापरशब्दो गोबलीवर्दन्यायेनोपनिषदितरऋगादिपर इति । तन्न । ‘‘सर्वे वेदा यत्पदमामनन्ति, वेदैश्च सर्वैरहमेववेद्य’’ इत्यादिश्रुतिस्मृतिभिर्ब्रह्मणः सर्ववेदवेद्यत्वात् । उपनिषत्स्वपि ज्ञेयशुद्धब्रह्माविषयाणामुपासनादिवाक्यानां बहूनां मन्त्रेष्वपि ज्योतिरधिकरणोक्तन्यायेन ब्रह्मपरभागस्य च दर्शनाच्च । रूपं द्विविधं नीलमनीलं चेतिवद्द्वे विद्ये

वेदितव्ये परा चैवापरा चेत्यत्र परापरशब्दयोर्विरुद्धार्थत्वप्रतीतेश्च । न हि नीलपदमनीलविशेषपरं भवति । यत्तु कैश्चिदुक्तम् । परोक्षज्ञानमपरा विद्या । भक्तिरूपमपरोक्षज्ञानं तु परविद्येति । तन्न । श्रुतावृगादीनामपरविद्यात्वेनोक्तत्वात् । ‘‘यया तदक्षरमधिगम्यत’’ इति ‘‘येनाक्षरं पुरुषं वेद सत्यं प्रोवाचतां तत्त्वतो ब्रह्मविद्या’’मिति च ज्ञानकरणस्यैव परविद्यात्वेनोक्तत्वाच्चेह विद्याशब्दस्य ज्ञानार्थत्वायोगात् । न चाधिगम्यत इत्यस्य प्राप्य इत्यर्थः । अधिपूर्वस्य गमेर्ज्ञाने प्रसिद्धेः । यद्यपि ‘‘व्रजयजोर्भावे क्यप्’’ इत्यनेन सूत्रेण भावे क्यब्विहितः । तथापि ‘‘संज्ञायां समजनिषदे’’ति सूत्रे वृत्तौ ‘‘भाव इति न स्वर्यते’’ इत्युक्तत्वात् समजंति तस्यामिति समज्या । निषीदन्ति तस्यामिति निषद्येति समज्यादिशब्दानां भावार्थत्वाभावस्योक्तत्वाच्च क्यबन्तो विद्याशब्दो वेदनकरणेऽपि मुख्य एव ।

‘‘आगमोत्थं विवेकाच्च द्विधा ज्ञानं तथोच्यत’’ इति पराशरवचनं तु आगमोत्थविवेकोत्थत्वाभ्यां ज्ञानस्य द्वैविध्यमाह ॥ नत्वत्रत्यपरापरशब्दयोः परोक्षापरोक्षज्ञानार्थताम् । ऊर्णनाभ्यादिरपि निमित्तमेवेत्यन्यत्रोक्तम् । ‘‘स ब्रह्मविद्या’’मित्यत्र च ब्रह्मशब्दो न चतुर्मुखपरः । ‘‘सर्वविद्याप्रतिष्ठां येनाक्षरं पुरुषं वेद सत्य’’मिति परविद्याविषयत्वादिब्रह्मलिङ्गात् ।

### **प्रकाशिका**

धर्मोक्तेरिति सूत्रोपात्तनिरवकाशपरविद्याविषयत्वरूपभगवल्लिङ्गादिनान्य प्रापकाणां सावकाशत्वाद् अक्षरात्परत इत्युक्ताक्षरस्यान्यत्वेन बाधकाभावाच्च विष्णुरेवादृश्यत्वादिगुणकमक्षरमिति भावेन लिङ्गनिरवकाशत्वं तावत् ‘‘परविद्याविषयत्वस्य च श्रुतिस्मृतिभिर्विष्णुधर्मत्वेनावगतत्वा’’दिति टीकोक्तं व्यनक्ति । परविद्येति ॥ अथ परा यया तदक्षरमधिगम्यत इत्युक्तमित्यर्थः । मोक्षसाधनविद्याया एव परविद्यात्वात्तद्विषयं च ‘‘तमेवं विद्वानमृत इह भवति तत्कर्महरितोषं यत्सा विद्या तन्मतिर्यया अथ द्वे विद्ये वेदितव्ये परा चैवापरा च । तत्र ये वेदा यान्यंगानि यानि प्रत्यङ्गानि साऽपरा । अथ परा । यया स हरिर्वेदितव्यो योऽसावदृश्यो निर्गुणः परः परमात्मे’’त्यादिभिर्विष्णोरेव सिद्धमित्यर्थः । ननूक्तमपरविद्याविषयस्य परविद्याविषयत्वमयुक्तमित्यतो ‘‘द्वे विद्ये वेदितव्ये इत्यत्र चे’’त्यादि टीकां विवृण्वन्नाह ॥ युक्तं चेति ॥ कुत इत्यत ऋगादेरेव परविद्यात्वादिति भावेनाह ॥ यत इति ॥ श्लोकेनान्वयः । अत इति योज्यम् । पूर्वार्धं व्यनक्ति ॥ यथेति ॥

निष्कामं ज्ञानपर्वं च निवृत्तमिति चोच्यते ।

निवृत्तं सेवमानस्तु ब्रह्माभ्येति सनातनम् ॥

इति व्यासस्मृतेरित्यर्थः । स्वर्गादिफलकामनां विनेत्यर्थः । कर्मेत्युपलक्षणं श्लोक इति भावेनाह ॥ यथा चेति ॥ उत्तरार्धं स्पष्टयति ॥ तथेति ॥ सन्न्यायैरिति ॥ बलाबलत्वादिना सम्यगवधृतोपक्रमादिभिरित्यर्थः ॥ प्रमितेति ॥ नित्यसापेक्षत्वात्समासः ॥ तदुक्तमिति ॥ आथर्वणभाष्ये । स्वमते परापरविद्यात्वमुपाधिभेदेनैकत्रैव टीकाद्युक्तं व्युत्पाद्य प्रसङ्गात्परभाष्याद्युक्तमनूद्य निराह ॥ यत्त्विति ॥ ननु ऋगादीनां कर्मबोधकत्वात्कथं ब्रह्मपरतेति चेत्किमेकदेशस्यान्यपरत्वमुत कृत्स्नस्य । आद्य आह ॥ उपनिषत्स्वपीति ॥ द्वितीय आह ॥ मन्त्रेष्वपीति ॥ ‘‘ज्योतिश्चरणाभिधाना’’दित्यत्र स्वप्रदर्शितन्यायेनेत्यर्थः । परापरशब्दर्योर्विशेषसामान्यभावेनार्थवर्णनमयुक्तमित्याह ॥ रूपमिति ॥ ‘‘द्वे विद्ये वेदितव्ये ब्रह्मविषये परोक्षापरोक्षरूपे द्वे ज्ञाने उपादेये इत्यर्थ’’ इति रामानुजभाष्योक्तमनूद्य निराह ॥ यत्त्विति ॥ विद्याशब्दस्य ज्ञानार्थत्वसम्भवेऽपीह तद्ग्रहणमयुक्तमित्याह ॥ ययेति ॥ यया विद्ययाऽधिगम्यते प्राप्यत इत्यर्थसम्भवान्न ज्ञानकारणमिह विद्याशब्दार्थ इत्यत आह ॥ न चेति ॥

ननु ‘‘व्रजयजोर्भावे क्य’’बिति पूर्वसूत्रादनुवृत्तस्य भावार्थकस्यैव क्यपः ‘‘संज्ञायां समजनिषदनिपतमनविदषुञ्शीङ्भृञिण’’ इति सूत्रे विहितत्वात्

तत्प्राप्तिहेतुज्ञानं च कर्म चोक्तं महामुने ।

आगमोत्थं विवेकाच्च द्विधा ज्ञानं तथोच्यते ॥

इति पराशरवचने प्रयोगाच्च ज्ञानमेव विद्याशब्दार्थ इत्याशङ्क्याह ॥ यद्यपीति ॥ भाव इतीति ॥ व्रजयजोर्भाव इत्यव्यवहितभावपदं न स्वर्यते । व्यवहितं त्वनुवर्त्यत इति भावः । तथा च ‘‘भावे अकर्तरि च कारके संज्ञाया’’मित्येतत् ‘‘कृत्यल्युटोर्बहुल’’मिति सूत्रपर्यन्तमनुवर्तते । एवं चेह भाव इत्यनुवर्तमाने व्रजयजोर्भाव इति पुनर्भावग्रहणं ‘‘अकर्तरि च कारक’’ इत्यस्य व्यावर्तनेन भाव एव यथा स्यादित्येवमर्थम् । अस्य च भावपदस्य संज्ञायामित्यत्रानुवृत्तौ हि विद्याशब्दो ज्ञान एव मुख्यस्स्यात् । तत्तु न स्वर्यते । स्वरितत्वेन नोच्चार्यते । नानुवर्त्यत इत्युक्तत्वात् संज्ञायां समजनिषदेति सूत्रे क्यबेवानुवर्तते । न त्वकर्तरि च कारक इत्येतद्व्यावर्तकं भाव इत्येतत्पदम् । स्वरितत्वाभावेन ‘‘स्वरितेनाधिकार’’ इत्युक्तस्वरितनिबन्धनाधिकार शब्दितानुवृत्तेरयोगाद् उत्तरत्र कृत्यल्युट इति सूत्रपर्यन्तं सामान्यतोऽनुवर्तमाने भावे कर्तृव्यतिरिक्तकारके च क्यपो विधानाद्वेदनरूपभाव इव वेदनकरणेऽपि मुख्य एवेत्यर्थः । उक्तं च प्रक्रियाप्रसादेऽपि ‘‘अनन्तरभावग्रहणं न स्वर्यते । तेन भावादावर्थे’’ इति । अत एवोक्तं सुधायां जिज्ञासानये ‘‘यथार्थज्ञानतत्साधनयोर्विद्याशब्दस्य योगरूढिभ्यां प्रवृत्तत्त्वा’’दिति । पराशरवचनस्य गतिमाह ॥ आगमोत्थमिति ॥ परोक्षेति ॥ यथायोगमन्वयः । एवं परविद्याविषयत्वमन्यत्रानवकाशतया समर्थ्यप्रसङ्गात्परोक्तं च व्युदस्येदानीं पूर्वपक्षप्रापकाणां क्रमेण सावकाशत्वमाह ॥ ऊर्णनाभ्यादिरिति ॥ अन्यत्र प्रकृत्यधिकरणानुव्याख्यानादौ । तथा च तद्बलादक्षरात्सम्भवतीत्यत्र पञ्चम्या नोपादानत्वमर्थः । किं तु निमित्तत्वमेवेत्यर्थः । एतेनोपादानत्वरूपबाधकाभावेनाक्षरशब्दोऽक्षराधिकरणन्यायेन सावकाश इति न चित्प्रकृतिरिति पक्षोऽपि युज्यत इति सिद्धत्वान्नोक्तम् । चतुर्मुखप्रापकं सावकाशयति ॥ स इति ॥ आदिपदेन सर्वज्ञादिलिङ्गं गृह्यते ।

### **चन्द्रिकाबिन्दुः**

ऋगादीनामपरविद्यात्वेनोक्तत्वात् शास्त्रयोनिसूत्रे ऋगादिविषयत्वोक्तया अपरविद्याविषयत्वमेवोक्तं न तत्प्रतियोगिभूतं परविद्याविषयत्वमेवेत्यभिप्रेत्याह ॥ परा चैवेत्यादिना ॥ लौकिकदृष्टान्तमाह ॥ यथा चैकमेवान्नमिति ॥ यत्त्विति ॥ एतच्च सर्वं परमते उपन्यासदूषणादिकं ‘परमार्थविद्याव्याख्यां करोम्यन्वपि चाहमेव इति वाक्यव्याख्यानावसरे सुधायामिदमुक्तं भवतीत्यादिनोक्तम् । सामान्यविशेषयोर्न विभाजकोपाधित्वं किन्तु विशेषयोरेवापरविद्याशब्देन ऋगादीनां सर्वेषामपि ग्रहणम् । तेन विभाजकोपाधित्वमित्यभिप्रेत्याह ॥ रूपं द्विविधमिति ॥

यत्तु कैश्चिदिति ॥ न चाधिगम्यत इति ॥ तथा च विद्याशब्दस्य ज्ञानार्थकत्वमेव स्वीकर्तव्यम् । प्राप्तिसाधनत्वाज् ज्ञानस्य ॥ यद्यपीति ॥ तथा च भाव इति संज्ञायामिति सूत्रेऽनुवृत्तेर्भावव्युत्पन्न एवायं विद्याशब्द इति भावः ॥ तथापीति ॥ तथा च भावाधिकारो नानुवर्तते इति करणव्युत्पन्नोऽपि भवति भावशब्द इति भावः । नन्वेवं चेद्भावव्युत्पन्नो विद्याशब्दो न स्यात् । तथा च यथार्थज्ञानतत्साधनयोर्विद्याशब्दस्य योगरूढिभ्यामित्यादिसुधाविरोध इति चेत् । अयमर्थोऽत्रावगन्तव्यः– ‘‘भावे’’ अकर्तरि च कारके संज्ञाया’मित्यादौ सूत्रद्वयम् । ततो भाव इति महाधिकारोऽनुवर्तत एव । निवृत्तिस्तु व्रजयजोर्भावे क्यबिति सूत्रस्थभावाधिकारस्यैव । अस्मिंश्च सूत्रे महाभावाधिकारानुवृत्तावपि पुनर्भावग्रहणम् अकर्तरि च कारक इति कर्तृभिन्नकारकमात्रसहितमहाभावानुवृत्तौ व्रजयजोरपि भावे कर्तृभिन्नकारकमात्रे च साधुत्वं स्यात् । सन्नियोगशिष्टानामिति न्यायेनोभयोरप्यनुवृत्तेः । तच्च नेष्टम् । अतो भावग्रहणम् । तथा च व्रजयजोर्भाव एव क्यप् न तु कर्तृभिन्नकारकेऽपीति पुनर्भावाधिकारस्याभिप्रायः । ननु यथाकथञ्चित् संज्ञायामिति सूत्रेऽपि भावाधिकारस्यानुवृत्तिरङ्गीकृता । तथा च व्रजयजोरिति भावाधिकारानुवृत्तौ किमिति प्रद्वेष इति चेत्, कारणसद्भावात् । तथा हि व्रजयजोरिति एतत्सूत्रस्थभावाधिकारस्य अकर्तरीति कर्तृभिन्नकारकनिवृत्त्यर्थत्वस्य व्रजयजोरिति सूत्रस्थस्य भाव इत्यस्यैवानुवृत्तौ समजनिषदादिशब्दानां भाव एव साधुत्वं स्यात् । न त्वधिकरणकरणादौ । तथा च समजन्ति तस्यामिति समज्यानिषीदन्ति तस्यामिति निषद्येत्यधिकरणादिषु समज्यादिशब्दानां काशिकायां व्युत्पत्तिर्न प्रदर्शनीया स्यात् । लोके चाधिकरणाभिप्रायेण प्रयोगोऽपि न स्यात् । अत एतद्भावाधिकारस्य निवृत्तिरेव कर्तृभिन्नकारकसहितमहाभावाधिकारस्यैवानुवृत्तिरिति सुष्ठूक्तम् । संज्ञायां समजनिषदेत्यत्र संज्ञायामित्यनुवृत्तेरिति सुधावाक्यस्यायमर्थः पूर्वं विद्याशब्दस्य यथाज्ञानर्थतत्साधनयोर्

योगरूढी उक्तवा तावुपपादयति ॥ संज्ञायामित्यादिवाक्येन ॥ तत्र विद् धातोः क्यब्विधानाद्योगोऽवगम्यते । अकर्तरि च कारके संज्ञायामित्यतः संज्ञाग्रहणानुवृत्तावपि पुनरत्र सूत्रे संज्ञाग्रहणं न कर्तव्यमित्यनुवृत्त्या रूढिश्चेति भावः ।

नन्विदमयुक्तं संज्ञायां समजेत्यादिसूत्र एव संज्ञाग्रहणस्य कृतत्वेन अनुवृत्त्युक्तेर्विरुद्धत्वादिति चेद् अकर्तरि च कारके संज्ञायामित्यतः संज्ञाग्रहणानुवृत्तावपि पुनरत्र सूत्रे संज्ञाग्रहणं न कर्तव्यं प्रयोजनाभावादिति सूत्रे संज्ञाग्रहणखण्डनाभिप्रायेणैवोक्तत्वात् । अत एव महाभाष्ये एतत्सूत्रस्थसंज्ञाग्रहणं खण्डितम् । अत एव क्वचित्सुधापुस्तके समजनिषदेत्यत्र संज्ञायामित्यस्यानुवृत्तेरित्येव पाठ इति सम्प्रदायविदो वदन्ति । अत्र न्यासकारेण संज्ञाग्रहणस्य पुनः क्रियमाणस्याव्यवहिततत्पूर्वसूत्रस्थभावाधिकारनिवृत्तिः प्रयोजनमित्युक्तम् । तदल्पत्वादिप्रयोजनमिति ध्येयम् । स्वामिनस्तु तदपेक्षया विशिष्टधर्मम् आचक्षते ॥

### **पाण्डुरङ्गि**

पक्षान्तरे त्विति ॥ चतुर्मुखरुद्रपक्ष इत्यर्थः । न स्वर्यते नानुवर्तत इत्यर्थः । अन्यत्र न्यायामृते । उपादानत्वभङ्ग इत्यर्थः ।

