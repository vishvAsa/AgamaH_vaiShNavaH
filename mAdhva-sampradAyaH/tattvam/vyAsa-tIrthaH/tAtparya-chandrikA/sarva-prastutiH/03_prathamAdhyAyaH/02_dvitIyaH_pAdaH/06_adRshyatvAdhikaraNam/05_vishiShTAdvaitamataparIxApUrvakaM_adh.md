+++
title = "०५ विशिष्टाद्वैतमतपरीक्षापूर्वकम् अधिकरणोपसंहारः"

+++


## केचित्तु

## **तात्पर्यचन्द्रिका**

केचित्तु ॥ अदृश्यत्वादिगुणकत्वं प्रधानस्य अक्षरात्परतः परत्वं तु जीवस्येति प्राप्ते द्वयमपि परमात्मन इति सिद्धान्त इत्याहुः । तन्न ।

दिव्यो ह्यमूर्तः पुरुषः स बाह्याभ्यन्तरो ह्यजः ।

अप्राणो ह्यमनाः शुभ्रो ह्यक्षरात्परतः परः ।

इत्यमूर्तत्वव्याप्तत्वाप्राणत्वादिविशिष्टत्वेन श्रुतेऽक्षरात्परतः परे जीवत्वशङ्कानुदयादिति ॥ टीकाक्षरार्थस्तु ॥ पृथिव्यादिदृष्टान्तेनेति ॥ श्रुतावूर्णनाभिदृष्टान्तस्य प्राथम्येऽपि तत्र सृजत इत्यनेन कर्तृत्वप्रतीतेः पृथिव्यादीत्युक्तम् ॥ सामानाधिकरण्येनेति ॥ चित्प्रकृतेरुत्तमादुत्तमस्याभावेनाक्षरात्परत इति पञ्चम्योर्वैयधिकरण्यायोगादिति भावः ॥ उक्तार्थे हेतुतयेति ॥ तपसा चीयत इत्यत्रालोचनार्थेन तपःशब्देनाज्ञानप्रतीतौ तन्निरासाय ‘‘यस्य ज्ञानमयं तप’’ इत्यनेनोक्ते पूर्णज्ञानत्वे हेतुतया सार्वज्ञोक्तेरित्यर्थः ॥ सूत्रखण्डस्यार्थान्तरमाहेति ॥ सूत्रे विशेषणशब्दस्य न केवलं सर्वज्ञत्वविशेषणादित्येवार्थः । किन्तु परतः परत्वविशेषणादित्यप्यर्थः । एवं भेदशब्दस्य हिरण्यगर्भाद्रुद्राद्वा भेदमात्रं नार्थः । किं त्वक्षरव्यक्तीनां भेदोऽपि । तथा चाक्षराणां भेदव्यपदेशादक्षरात्परतः परत्वमक्षरस्यैव विशेषणमित्यपि सूत्रयोजनेति भाष्यार्थ इत्यर्थः । ‘‘इत्युक्त्वा प्रतीयत’’ इति भाष्ये क्रिययोः समानकर्तृकत्वाभावेऽपि क्त्वाप्रत्ययो ‘‘यदोर्वंशं नरः श्रुत्वा सर्वपापैः प्रमुच्यत’’ इतिवद्द्रष्टव्यः ॥

### **प्रकाशिका**

॥ केचित्त्विति ॥ अत्र ‘‘अथ परे’’त्यादिवाक्ये प्रधानपुरुषौ प्रतिपाद्येते उत परमात्मैवेति संशये यत्तदद्रेश्यमित्यादिना पृथिव्याद्यचेतनगतदृश्यत्वादीनां प्रतिषेधात्तज्जातीयमचेतनं प्रधानमेवादृश्यत्वादिगुणकं भूतयोन्यक्षरम् । अक्षरात्परतः पर इति तु तस्याधिष्ठाता पुरुष एवेति तावेवात्र प्रतिपाद्याविति प्राप्ते प्रधानपुरुषयोरसम्भावितस्य सार्वज्ञादिधर्मस्योक्तेः फलाभिसन्धिरहितकर्माराध्यत्वपरापरविद्याविषयत्वादिना विशेष्यमाणत्वाद् अक्षरादव्याकृताद्भूतसूक्ष्मात्परतस्समष्टिपुरुषात्पर इति भेदव्यपदेशात् ‘‘अग्निर्मूर्धे’’त्यादिना जगद्रूपोपन्यासाच्च न प्रधानजीवावत्रोच्येते । किन्तु परमात्मैवेत्याहुरित्यर्थः । तदुक्तं–

दृश्यत्वादेर्निषेधो विकृतिमति भवत्यक्षरे सन्निकर्षात् ।

पञ्चम्युक्ताक्षरं यत्तदवधिकपरः पञ्चविंशोऽस्तु मा भूत् ॥

सर्वज्ञत्वादिदृष्टेः प्रथमसमुदितं त्वक्षरं ब्रह्म शुद्धम् ।

पश्चादुक्तं तु जीवादिकमवधितया भेदतस्तत्परोक्तेः ॥ इति ॥ जीवत्वशङ्केति ॥ उपलक्षणमेतत् । मन्मतरीत्या निरवकाशोपादानत्वादिना पूर्वपक्षसम्भवे सावकाशदृश्यत्वादिनिषेधेन नियमेनाचेतनोपस्थित्ययोगात् । अवर्णमचक्षुश्श्रोत्रमित्यादिना चेतनधर्मब्राह्मणत्वादिवर्णचक्षुरादिकरणनिषेधेनेह भूतयोनिश्चेतन इत्यपि वक्तुं शक्यत्वेन तेन प्रधानमात्रपूर्वपक्षायोगात् । द्वितीयसूत्रेऽक्षरव्यक्तीनां भेदव्यपदेशासिद्धेस् तेन प्रकृतिनिरासस्य क्लिष्टत्वादित्यपि ज्ञेयम् । यत्तु कश्चिदाह अदृश्यत्वादिगुणकं प्रधानं जीवो वा शिवो वेति विशये महदादिपरिणामिनो भूतयोनित्वसम्भवात्प्रधानमक्षरम् । ‘‘प्रधानममृताक्षर’’मिति श्वेताश्वतरश्रुतावमृतशब्दिते जीवेऽक्षरपदप्रयोगाज्जीवो वेति प्राप्ते सार्वज्ञादितद्धर्मोक्तेश्शिव एवेति , तन्न । ‘‘नारायणाद्ब्रह्मा जायते’’नारायणाद्रुद्रो जायते, रुद्रस्य शिर उत्पिपेष न यस्येंद्रो वरुणो न मित्रो व्रतमर्यमा न मिनंति रुद्र’’ इत्यादिना जननमरणाज्ञानादिमति रुद्रे मुख्यसार्वज्ञायोगात् । ‘‘तत्कर्म हरितोषं यत्सा विद्या तन्मतिर्यया । अथ परा । यया स हरिर्वेदितव्यो योऽसावदृश्यो निर्गुणः परः परमात्मा । ऋगाद्या अपरा विद्ये’’त्यादि वचनसिद्धपरविद्याविषयत्वरूपविष्णुलिङ्गविरोधेन शिव इति सिद्धान्तस्यानुदयात् । अन्यमिति प्रसिद्धेशशब्दिताद्रुद्रादस्य भूतयोन्यक्षरस्य भेदोक्तेश्च । ‘‘तामक्षरं परं प्राहुः परतः परमक्षरम् । हरिमेवे’’त्यादिस्मृतिविरोधाच्च । आथर्वणभाष्योदाहृतानेकवचन विरोधाच्चेत्यादि ध्येयम् ।

‘‘यथोर्णनाभिस्सृजते गृह्णते चे’’ति श्रवणादूर्णनाभ्यादिदृष्टान्ते नेति वाच्ये पृथिवीत्याद्युक्तिष्टीकायां न युक्तेत्याशङ्क्याह ॥ श्रुताविति ॥ ‘‘ऊर्णनाभिपृथिव्यादिदृष्टान्तेनाक्षरस्य जगदुपादानत्वमुक्त्वे’’ति तत्वप्रदीपवाक्यं त्वतद्गुणसंविज्ञानाश्रयेण वा ऊर्णनाभिदेहस्योपादानत्वाभिप्रायेण वा कथञ्चिन्नेयमिति भावः । ‘‘तच्च तस्यामक्षरात्परतः पर इति सामानाधिकरण्येनोपपन्न’’मिति वाक्यं सामानाधिकरण्ये हेतूक्तया व्यनक्ति ॥ चित्प्रकृतेरिति ॥ द्वितीयसूत्रे ‘‘तपसा चीयते ब्रह्मेत्यत्राज्ञानप्रतीतौ तन्निरासाय यस्य ज्ञानमयं तप इत्युक्तार्थे हेतुतयाऽदृश्यत्वादिगुणकस्य सार्वज्ञविशेषणोक्ते’’रिति वाक्यं व्यनक्ति ॥ तपसेति ॥ तपसा सम्बध्यते ब्रह्मकर्तृ । अतपदिति फलितोऽर्थः । अर्थान्तरं विशदयति ॥ सूत्रेति ॥ पूर्वपक्षभाष्येऽनुपपत्तिं समाधत्ते ॥ इत्युक्त्वेति ॥ तत्र यथा वर्तमान इत्याद्यध्याहारस्तथाऽत्रापि इत्युक्त्वा इति श्रुते वाक्य इति वा इत्यभिधानात्परः प्रतीयत इति वाऽध्याहारेण योज्यमिति भावः ॥

### **चन्द्रिकाबिन्दुः**

शङ्कानुदयं दर्शयितुमव्यवहितोत्तरवाक्यं पठति ॥ दिव्यो ह्यमूर्त इति ॥ कर्तृत्वप्रतीतेरिति ॥ सर्जनक्रियाश्रयस्य कर्तृत्वादित्यभिप्रायः ॥ समानकर्तृकत्वाभावेऽपीति ॥ उक्तिः कर्तृवाक्यं प्रत्येता च पुरुष इति उक्तिप्रतीतिकर्तृ भेदोऽनुसन्धेयः ॥ यदोर्वंशमिति ॥ अत्र श्रवणकर्ता पुरुषः ‘पापानि एनं’ मुञ्चन्तीति मोचनकर्तृत्वं पापानामिति भेदः । अत्र स्थित इत्यादिपदाध्याहारेण वा मोचनकर्मण्येव पुरुषस्य कर्मकर्तृत्वविवक्षया समाधानमत्रापि सममिति भावः ।

### **पाण्डुरङ्गि**

इति भाष्यार्थ इत्यर्थ इति ॥ न चैवं टीकागतसूत्रखण्डस्येति खण्डशब्दो व्यर्थः । नेतरावित्यस्य व्याख्यातत्वेन व्यावर्त्यत्वोपपत्तेरिति ज्ञेयम् । नन्वित्युक्त्वा प्रतीयत इति वचनं प्रति श्रुतेः कर्तृत्वात्प्रतीतिं प्रति पुरुषस्य कर्तृत्वेन समानकतृत्वाभावात् क्त्वाप्रत्ययानुपपत्तिरित्यत आह ॥ इत्युक्त्वेति ॥ श्रवणं प्रति पुरुषस्य मोचनं प्रति च पापानां कर्तृत्वेन समानकर्तृत्वाभावेन क्त्वाप्रत्ययानुपपत्तिः । यदि च तत्र श्रुत्वा स्थित इति शेषपूरणेन समानकर्तृत्वं तर्हि प्रकृतेऽपि विचार्यमाण इति शेषपूरणेन समानकर्तृत्वमित्यभिप्रायः ॥

**॥ इति अदृश्यत्वाधिकरणम् ॥ ६ ॥**

