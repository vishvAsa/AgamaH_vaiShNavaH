+++
title = "०३ पूर्वपक्षिणा अदितिश्रुतेर् बाधकशन्कापरिहारः"

+++


## श्रुतौ सर्वशब्दस्त्वदित्यदनयोग्यसर्वपरः

**पूर्वपक्षिणा अदितिश्रुतेर् बाधकशन्कापरिहारः**

## **तात्पर्यचन्द्रिका**

श्रुतौ सर्वशब्दस्त्वदित्यदनयोग्यसर्वपरः । स्वीकृतश्च सिद्धान्तिनाप्यत्रैव प्रकरणे सर्वस्यैतस्यात्ता भवति सर्वमस्यान्नं भवति य एवमदितेरदितित्वं वेदेत्युत्तरवाक्यस्थसर्वशब्दस्य सङ्कोचः । यद्वा श्रुतिबलाददितेरेवासङ्कुचित सर्वात्तृत्वमस्तु । अत्र चाद्यः पक्षोऽदितिरपि स्वभोग्यस्यान्नपानादेर्भोक्त्रीति सुधोक्तः । द्वितीयस्त्वत्र टीकायाम् । नचाद्यपक्षे भाष्यस्थजन्मादिसूत्रोक्तासङ्कुचितसर्वसंहर्तृत्वस्यातिव्याप्त्युक्तिरयुक्तेति वाच्यम् । अदितेः स्वातन्त्र्येण कतिपयसंहर्तृत्वे ब्रह्मणः सर्वसंहर्तृत्वायोगेन कतिपयसंहर्तृत्वस्य लक्षणत्वेनातिव्याप्तिसम्भवात् । नचादेर्भक्षणार्थत्वेनादितेरत्तृत्वेऽपि पक्षद्वयेऽपि संहर्तृत्वस्य नातिव्याप्तिरिति शङ्क्यम् । ‘‘मृत्युनैवेद’’मित्युपक्रमे मृत्युशब्दात् ‘‘यद्यदेवासृजत तत्तदत्तु’’मिति च सृष्टिप्रतियोगित्वाद्भक्षणस्यापि संहारविशेषत्वादूर्णनाभ्यादिवच्च भगवतः संहर्तृत्वस्यात्तृत्वरूपत्वात् ‘‘अद्यतेऽत्ति च भूतानि’’ स सर्गकाले च करोति सर्वं संहारकाले तु तदत्तिभूयः । स्रष्टापातातथैवात्ते’’त्यादौ संहारेऽदधातु प्रयोगाच्च । अत एव टीकायां ‘‘संहर्तृत्वापरपर्यायमत्तृत्व’’मित्युक्तम् । ‘‘नैवेह किंचनाग्र आसी’’दित्यादिनाऽस्य प्रकरणस्य वैष्णवत्वेऽपि दर्शपूर्णमासप्रकरणात् ‘‘पूषाप्रपिष्टभाग’’ इत्युक्तं पौष्णं पेषणमिव विष्णुप्रकरणात् ‘‘तददितेरदितित्व’’मित्यादिकमुत्कृष्यताम् । प्रकरणात् श्रुतिलिङ्गयोर्बलीयस्त्वात् । अथवा यथा ‘‘अभिक्रामं जुहोती’’ति दर्शपूर्णमासप्रकरणे श्रुतस्याभिक्रमणस्य तदङ्गप्रयाजान्वयार्थं प्रयाजस्यावान्तरप्रकरणं तथा विष्णुप्रकरणेऽ दितेरवान्तरप्रकरणमस्तु । यद्वाऽदितिश्रुतिबलान्नैवेहेत्यादिमहाप्रकरणमप्यदितेरेवेति ॥

### **प्रकाशिका**

नन्वत्र सर्वात्तृत्वरूपविष्णुलिङ्गं नैवेह किं च नेति विष्णुप्रकरणं च । अतो लिङ्गप्रकरणाभ्यां श्रुत्यादिबाधेन विष्णुरेवात्ता स्यादित्यतो लिङ्गस्य सावकाशत्वं तावदाह ॥ श्रुताविति ॥ अदितिश्रुत्यदितित्वलिङ्गरूपबाधकात्सङ्कोचो न्याय्य इति भावः । बाधकात्सङ्कोचस्तवापि संमत इत्याह ॥ स्वीकृतश्चेति ॥ वेदितुरधिकारिणो ब्रह्मण इवासङ्कुचितसर्वादनस्य बाधादिति भावः ॥ अत्र टीकायामिति ॥ अत्तृत्वं विष्णोरन्यस्य वेति संशयं प्रदर्श्यान्यस्येत्युपपादनात् । अन्यथाऽन्यस्यापि वेत्युक्तिप्रसङ्गात् । अन्ते लक्षणं न युक्तमिति सामान्यत उपसंहाराच्चैतदवसीयते । अतिव्याप्तीति टीका त्वन्यनिष्ठत्वप्रसङ्गादिति व्याख्येयेति भावः । टीकायां ‘‘संहर्तृत्वापरपर्यायवाच्यमत्तृत्व’’मित्युक्तेर्व्यावर्त्यशङ्कां दर्शयन् संहर्तृत्वरूपत्वं साधयति ॥ न चेत्यादिना ॥ मृत्युनेति ॥ मृत्युपदस्य मारकपर्यायत्वादिति भावः । संहारेऽदधातोः शक्तिं चाह ॥ भक्षणस्येति ॥ रूढिं चाह ॥ अद्यत इत्यादिना ॥ स्मार्तप्रयोगं चाह ॥ ससर्गेति ॥ अत्ता निखिलस्यैक एव त्विति निखिलपदप्रयोगात्स्रष्टृत्वप्रतियोगित्वात् संहर्तेति गम्यत इति भावः । एवं लिङ्गस्य सावकाशत्वमुक्त्वा प्रकरणस्यापि तदग्रे विवक्षुर्निरवकाशत्वं तावदुपेत्योपपत्तिमाह ॥ नैवेहेति ॥ ‘‘नैवेह किंचनाग्र आसीन्मृत्युनैवेदमावृतमासीदशनायया अशनायां हि मृत्युस् तन्मनोऽकुरुतात्मन्वी स्यामिति सोऽर्चन्नचरत् तस्यार्चत आपोऽजायन्त तद्यदपां शर आसीत् तत्समहन्यत सा पृथिव्यभवत् तं जातमभिव्याददात् सभाणमकरोत् सैव वागभवत् स ऐक्षत यदि हवा इममभिमंस्ये कनीयोऽन्नं करिष्य इति स तया वाचा तेनात्मनेदं सर्वमसृजते’’ति मृत्युमात्रावशेषाप्संवत्सरसृष्टिसंवत्सरादनोद्यमादिश्रवणेन प्रकरणस्य वैष्णवत्वेऽपीत्यर्थः ॥ दर्शपूर्णमासेति ॥ तृतीयस्य तृतीयपादेऽष्टादशेऽधिकरणे ‘‘पौष्णं पेषणं विकृतौ प्रतीयेताचोदनात्प्रकृतौ’’ इति सूत्रे दर्शपूर्णमासप्रकरणे ‘‘पूषा प्रपिष्टभाग’’ इति श्रुतं पूषदेवताकं पेषणम् । तत्र प्रकरणे पूषाभावाद्यत्र पूषा तत्र वाक्यमुत्कृष्यत इत्युक्तम् । तद्वदिदमप्यत उत्कृष्य यत्रादितिप्रकरणमस्ति तत्र निवेश्यतामित्यर्थः ॥ अभिक्राममिति ॥ तत्रैवाद्यपादे ‘‘कर्तृगुणे तु कर्मासमवायाद्वाक्यभेदः स्या’’दिति नवमेऽधिकरणे दर्शपूर्णमासप्रकरणे प्रयाजसमीपे ‘‘अभिक्रामं जुहोती’’ति होमानुवादेन विधीयमानमभिक्रमणं प्राकरणिकसर्वहोमाङ्गमुत प्रयाजहोमाङ्गमिति संशये फलाभावेनेत्थंभावतिरोधानेनाङ्गानामित्थंभावाकाङ्क्षानुत्थानाद् उत्थाने वा तेषामव्यवस्थयाऽन्योन्याङ्गांगिभावापत्तेः प्रयाजानामवान्तरप्रकरणाभावात् सन्निधेश्च दौर्बल्यात् प्रकरणेन दर्शपूर्णमासभावनासम्बन्धात्तदीयसर्वहोमाङ्गमिति प्राप्ते ‘‘समानयत उपभृतः’’ ‘‘योवै प्रयाजानां मिथुनं वेदे’’त्यभितः प्रयाजसम्बन्धिनोऽभिक्रमणस्यान्यत्रान्वयायोगात् प्रयाजानामवान्तरप्रकरणसम्भवेना-व्यवस्थाप्रसङ्गाभावात् प्रबले नावान्तरप्रकरणेन प्रयाजहोमाङ्गमिति सिद्धान्तितं तद्वदित्यर्थः । प्रकरणस्य वैष्णवत्वमभ्युपेत्योक्तम् । इदानीं तदेव नेत्याह ॥ यद्वेति ॥ सयद्यदेवेति पुल्लिङ्गव्यपदेशस्तु पुंशक्तियोगाद्युज्यत इति भाष्यादावेवोक्तम् । विवरिष्यते चाक्षारार्थोक्तिप्रस्ताव इति भावः ।

### **चन्द्रिकाबिन्दुः**

ननु सर्वशब्दस्य सङ्कोचकल्पनमेवास्वरसमित्याह ॥ स्वीकृतश्चेति ॥ भाष्योक्तश्रुत्यादिना निरस्यं पूर्वपक्षं दर्शयति ॥ यद्वेति ॥ आद्यः पक्षः । आद्ये पक्षेऽत्रापि पूर्ववत् ॥ अयुक्तेति ॥ सर्वात्तृत्वस्यादितावनङ्गीकारादिति भावः ॥ संहर्तृत्वापरपर्यायमिति ॥ टीकाभिप्रायं दर्शयितुमाह ॥ न चेति ॥ एवमत्तृत्वं ब्रह्मणि संहर्तृत्वमेवेत्युपपाद्य अदधातोः संहारे प्रयोगान् दर्शयति ॥ अद्यतेऽत्ति चेति ॥ प्रकरणादिति सूत्रव्यावृत्त्यर्थं पूर्वपक्षमाह ॥ नैवेह किञ्चनाग्र इत्यादिना ॥ सर्वात्तृत्वादिकमिति ॥ आदिशब्देनादितिश्रुतिरपि ग्राह्या । अस्याश्च विष्णोरन्यत्र निरवकाशत्वम् अन्वाख्यानपक्षेऽपीत्यादिनोपपादयिष्यते ।

### **पाण्डुरङ्गी**

नन्वेवमदितिशब्दस्य प्रसिद्धादितिपरत्वे सर्वात्तृत्वानुपपत्तिरित्यतः सुधानुसारेण सर्वशब्दार्थमाह ॥ श्रुताविति ॥ सर्वं वा अत्तीति श्रुतावित्यर्थः । नन्वेवं सर्वशब्दस्यादित्यदनयोग्यसर्वपरत्वे सङ्कोचितत्वं स्यात् । तच्चायुक्तम् । असङ्कुचितार्थसम्भवे तत्परित्यागेन सङ्कुचितार्थकल्पनस्यायुक्तत्वादित्यत आह ॥ स्वीकृतश्चेति ॥ टीकानुसारेण सर्वशब्दार्थमाह ॥ यद्वेति ॥ अत्र चाद्यः पक्ष इति ॥ अदित्यदनयोग्यसर्वपर एव श्रुतिस्थः सर्वशब्द इत्याद्यः पक्ष इत्यर्थः ॥ द्वितीय इति ॥ श्रुतिबलाददितेरेवासङ्कुचितसर्वात्तृत्वमिति द्वितीय इत्यर्थः । आद्यपक्षेऽप्यदित्यदनयोग्यसर्वपर एव सर्वशब्द इति पूर्वपक्षेऽपीत्यर्थः ॥ अदितेरिति ॥ अयं भावः । किमत्र सर्वसंहर्तृत्वमीश्वरलक्षणमुत कतिपयसंहर्तृत्वम् । नाद्यः । अदित्या संहरणीयवस्तुसंहर्त्तृत्वाभावेनासम्भवात् । न द्वितीयः । कतिपयसंहर्तृत्वस्यादितावपि सद्भावेनातिव्याप्तत्वाद् आद्यपक्षेऽप्यतिव्याप्त्युक्तिरुपपद्यत इति । ननु टीकायां संहर्तृत्वापरपर्यायवाच्यमत्तृत्वमित्युक्तम् । तत्कथमित्यतस्तदुपपादयितुं शङ्कते ॥ नचेति ॥ पक्षद्वयं प्रागुक्तम् । द्वितीयसूत्रोक्तं हेतुमन्यथयति ॥ नैवेहेति ॥ ननु च दर्शपूर्णमासप्रकरणात् पूष्णश्चातुर्मास्येषूत्कर्षः सम्भवति । अत्र च तददितेरदितित्वमित्यादेः कुत्रोत्कर्षः स्थानाभावादित्यत आह ॥ अथवेति ॥ नन्वभिक्रमणस्यावान्तरप्रकरणं च तस्य प्रयाजादिविषयैर्वाक्यैः पूर्वं पश्चाच्च संदृष्टत्वात् । अत्र तदभावात्कथमवान्तरप्रकरणत्वमित्यरुचेराह ॥ यद्वेति ॥

