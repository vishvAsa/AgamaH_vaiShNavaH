+++
title = "०२ विष्णोर् अन्यत्र सर्वगतत्वायोगः"

+++


## एतेन ‘‘सूर्यआत्मे’’ति सौरमन्त्रोदाहरणात्

**विष्णोर् अन्यत्र सर्वगतत्वायोगः**

## **तात्पर्यचन्द्रिका**

एतेन ‘‘सूर्यआत्मे’’ति सौरमन्त्रोदाहरणात् सूर्यप्राप्तिरिति निरस्तम् । उक्तन्यायेन मन्त्रस्थसूर्यादिशब्दस्यापि विष्णौ मुख्यत्वात् । न चान्तरित्यादौ चन्द्रादिकतिपयगतत्वादिकमुक्तमत्र तु सर्वगतत्वमुच्यत इति भेदः । व्यधिकरणत्वात् । न हि प्रतिपाद्याभेदः शङ्कितः । किन्तु पूर्वपक्षानुदयः । न च ‘‘चन्द्रमस्येत’’मिति सजातीये चन्द्रादावुक्त्वाऽऽदित्येऽनुक्तत्वलिङ्गात्तत्प्राप्तिः । ‘‘सर्वेष्वि’’ति सर्वशब्देनादित्यस्यापि ग्रहणसम्भवेन सावकाशलिङ्गेन श्रुत्यादिबाधायोगात् । सन्तिचात्र ‘‘एतमेव ब्रह्मे’’ति ब्रह्मशब्दाद्याःश्रुतयः । ‘‘सयोतोऽश्रुतोऽगतोऽमतोऽनतोऽदृष्ट’’इत्यश्रुतत्वादिलिङ्गानि च । ब्रह्मशब्दस्य च विष्णौ मुख्यताया आनन्दमयाधिकरणे सिद्धत्वात् । ज्योतिरधिकरणे च ज्योतिषो विष्णुत्वेऽश्रुतत्वादेर्हेतूकृतत्वात् । अदृष्टत्वस्य च विष्णुधर्मतायाः ‘‘अदृश्यत्वादिगुणक’’इत्यत्र वक्ष्यमाणत्वात् । ‘‘सयोतोऽश्रुत’’ इत्यादि सन्निधाने चान्तरपुरुष इत्यन्तरत्वश्रवणात् तस्य चान्तर्याम्यधिकरणे विष्णुलिङ्गतायाः सेत्स्यमानत्वात् । न च चक्षुर्मयत्वादिना सर्वजीवानां प्राप्तिः । तस्याप्यानन्द मयाधिकरणन्यायेन प्राचुर्यार्थतया पादांत्यप्राणाधिकरणन्यायेन शतसंवत्सरत्वादेरिवान्तर्यामिविषयतया वा सम्भवात् । पशुशब्दस्य तद्विशेषच्छाग इवादित्यश्रुत्या चक्षुर्मयत्वादिजीवलिङ्गानां तद्विशेषादित्ये पर्यवसानेन सर्वजीवप्रापकाभावाच्च । न चार्भकौकस्त्वलिङ्गादन्यस्य प्राप्तिः । तस्यापि विष्णुधर्मताया अन्तस्तद्धर्मेत्यत्रोपासात्रैविध्येत्यत्र चोक्तत्वात् । हृद्यपेक्षयेत्यादौ वक्ष्यमाणत्वाच्च । वक्ष्यमाणसिद्धान्तन्यायाच्छादनेन पूर्वपक्षकरणे च तन्न्यायेनैवैतत्सिद्धान्तफलसिद्ध्यैतस्य वैयर्थ्यात् । सर्वेषु भूतेष्वित्यनेन सर्वगतत्वस्यैवोक्ततयाऽर्भकौकस्त्वाभावाच्च । अन्यथा अत्रोक्तः सर्वगतो न विष्णुश्चेत्पूर्वोक्तोपि सर्वगतो न विष्णुः स्यादित्याक्षेपायोगात् ।

### **प्रकाशिका**

टीकोक्तं सौरमन्त्रोदाहरणरूपं प्रापकान्तरमप्याक्षिपति ॥ एतेनेति ॥ आशयमबुध्वा भ्रान्तस्य चोद्यं परिहरति ॥ न चेति ॥ अत्र तु पृथिव्यादिसर्वगतत्वम् । अतो न पौनरुक्त्यम् । प्रतिपाद्यभेदादिति भावः ॥ किं त्विति ॥ सर्वस्य विष्णुप्रापकत्वेनादित्यादिप्रापकाभावेन पूर्वपक्षानुदयश्चोद्यत इत्यर्थः । टीकोक्तं प्रापकान्तरमप्याक्षिपति ॥ न चेति ॥ आदित्यादन्यश्चेत्सर्वगतोऽत्राभिमतस्तदाऽऽदित्ये एतमित्यपि श्रूयेतेति भावः ॥ सावकाशेति ॥ अनुक्तत्वलिङ्गेनेत्यर्थः । आद्यपदेनान्तरपुरुष इति पुरुषशब्दादिर्ग्राह्यः । श्रुत्यादीनां विष्णौ गतत्वमुपपादयति ॥ ब्रह्मशब्दस्येति ॥ आनन्दमयाधिकरण इति ॥ प्रागुक्ताशयोऽनुसन्धेयः । पुरुषशब्दस्य च गायत्र्यधिकरणे मुख्यत्वस्योक्तत्वादित्यपि ध्येयम् । लिङ्गानिच वैष्णवानीत्याह ॥ ज्योतिरधिकरण इति ॥ हृदय आहितं यदित्यत्र ज्योतिरग्निर्विष्णुर्वेति विशये प्रसिद्धेरग्निरिति प्राप्ते कर्णादि विचरणाभिधानाद्विष्णुरेवेति चरणपदेन कर्णादिविचरणरूपाश्रुतत्वादेर्ज्योतिषो विष्णुत्वे हेतूकरणादसिद्धस्य तत्त्वायोगात्तत्रैव मुख्यानीत्यर्थः । ‘‘अदृश्यत्वादिगुणकोधर्मोक्ते’’रित्यत्र ‘‘यत्तदद्रेश्यमग्राह्यमगोत्रमवर्णमचक्षुश्श्रोत्र’’मित्यादावदृश्यत्वादिगुणको विष्णुरन्योवेति विशये ‘‘अक्षरात्परतः पर’’ इति परावधित्वेनोक्ताक्षरशब्देन ‘‘यया तदक्षरमधिगम्यत’’ इत्यक्षरसामानाधिकरण्यादन्य इति प्राप्ते ‘‘अथ परायया तदक्षर’’मिति परविद्याविषयत्वोक्तेरदृश्यत्वादिगुणकमक्षरं विष्णुरेवेति वक्ष्यमाणत्वादित्यर्थः । ‘‘अन्तर्याम्यधिदैवादि’’ष्वित्यत्र ‘‘यःपृथिव्यां तिष्ठन् पृथिव्या अन्तरो यं पृथिवी न वेदे’’त्यादौ पृथिव्यादिगतत्वेन श्रुतः किं विष्णुरन्योवेति विशये पृथिव्यादिशरीरकत्वस्याशरीरे विष्णावयोगादन्य इति प्राप्ते पृथिव्याद्यविदितत्वान्तरत्वादिधर्मोपदेशाद्विष्णुरेवेत्यन्तरत्वस्य विष्णुलिङ्गतायास्साधयिष्यमाणत्वादित्यर्थः । एवमादित्यकोटिकपूर्वपक्षमाक्षिप्य जीवकोटिकमप्याक्षिपति ॥ न चेति ॥ परमतदूषणप्रस्तावे सुधायामुक्तं ‘‘मनोमयत्वादीनामानन्दमयाधिकरणन्यायेन सावकाशत्वा’’दिति वाक्यं हृदि कृत्वाह ॥ प्राचुर्येति ॥ पूर्णज्ञानत्वादिरूपार्थतयेत्यर्थः । चक्षुःकरणकसम्बन्धमेव मयडर्थमाश्रित्याह ॥ पादांत्येति ॥ पशुशब्दस्येति ॥ षष्ठे ‘‘पशुचोदनाया अनियमोऽविशेषा’’दित्यन्तिमेऽधिकरणे ‘‘अग्नीषोमीयं पशुमालभेते’’त्यत्र किं यः कश्चित्पशुरालब्धव्य उत च्छाग एवेति संशये ‘‘छागस्य वपाया मेदसोनुब्रूही’’ति मन्त्रस्य चोदितार्थप्रकाशनार्थतया पारतन्त्र्याद्भिन्नवाक्यतया ‘‘तेजोवैघृत’’मिति घृतार्थवादवैलक्षण्याच्च मन्त्रगतछागशब्दस्य पशुमात्रे यौगिकत्वेन वा पाक्षिकानुवादत्वेन वोपपत्तेः पशुशब्दाविशेषकत्वादालम्भनचोदनायास्सामान्यपर्यवसानसम्भवेन यःकश्चन पशुरिति प्राप्ते चोदनाप्रतिपन्नस्य सामान्यस्य प्रतिव्यक्तिसमाप्त्या छागेऽप्यवैकल्याद्रूढिप्राबल्येन योगासम्भवान्नित्याम्नातस्य पाक्षिकत्वायोगाच्च छाग एवालब्धव्य इति सिद्धान्तितम् । अत्र यथा पशुशब्दस्य तद्विशेषछागे पर्यवसानं तद्वदित्यर्थः । टीकोक्तं प्रापकान्तरमपि पराचष्टे ॥ न चेति ॥ अन्तरिति ॥ अन्तस्स्थत्वस्यापि निहितं गुहास्विति गुहास्थत्वरूपतयाऽर्भकौकस्त्वरूपत्वादिति भावः ॥ उपासेति ॥ ‘‘सीमानं विदार्यैतया द्वारा प्रापद्यते’’ति हृदयस्थत्वोक्तेरिति भावः । एतेन ‘‘उपासात्रैविध्या’’दिति न्यायविवरणटीकावाक्यमन्यथापि व्याख्यातं ध्येयम् ॥ हृदीति ॥ तृतीयपादे ‘‘हृद्यपेक्षया तु मनुष्याधिकारत्वा’’दिति गुणसूत्रेण ‘‘अङ्गुष्ठमात्रः पुरुषो मध्य आत्मनि तिष्ठती’’त्यत्राङ्गुष्ठ मात्रपरिमितहृदयावकाशस्थत्वोक्तेरिति भावः । ‘‘शब्दादिभ्योन्तःप्रतिष्ठाना’’दित्यादिरादिपदार्थः । ननु वक्ष्यमाणाज्ञानेन पूर्वपक्षोस्त्वित्यत आह ॥ वक्ष्यमाणेति ॥ आच्छादनेन अनाविष्कारेण । तदाविष्कृत्य तद्वैलक्षण्यादिकमनुक्त्वेत्यर्थः । यद्वा आच्छादनेनानुपमर्देनेत्यर्थः । अर्भकौकस्त्वमुपेत्य न तत्पूर्वपक्षप्रापकमित्युक्तमिदानीं तदेव नास्तीत्याह ॥ सर्वेष्विति ॥ अन्यथेति ॥ भाष्ये स इदं ब्रह्म ततममपश्यदिति पूर्वोक्तसर्वगतत्वमन्यस्येत्याक्षिप्तम् । तन्न स्यात् । अर्भकौकस्त्वस्यान्यगतत्वे प्रागुक्तसर्वगतत्वस्य विष्णुधर्मत्वाविरोधादित्यर्थः ।

### **पाण्डुरङ्गि**

तृतीयं पक्षमनूद्य दूषयति ॥ एतेनेति ॥ उक्तन्यायेनेति ॥ अन्तरधिकरणन्यायेनेत्यर्थः । चतुर्थं प्रत्याह ॥ न चेति ॥ सावकाशलिङ्गेनेति ॥ आदित्येऽनुक्तत्वलिङ्गेनेत्यर्थः । अत्र लिङ्गस्य सावकाशत्वं नाम सन्दिग्धत्वं विवक्षितमिति बोध्यम् । अत एवादित्यस्यापीत्यपिशब्दः । ननु मास्तु सावकाशलिङ्गेन श्रुत्यादिबाधः । प्रकृते तु श्रुत्यादिकमेव नास्तीत्यत आह ॥ संतिचेति ॥ नन्वादित्येऽनुक्तत्वलिङ्गस्येव ब्रह्मश्रुत्यादेरपि सावकाशत्वात्कथं ब्रह्मश्रुत्यादिनापि तद्बाध इत्यतस्तस्या निरवकाशत्वमुपपादयति ॥ ब्रह्मशब्दस्य चेति ॥ न च चक्षुर्मयत्वादिनेति ॥ नन्वानन्दमयोक्तस्य कोह्येवान्यादिति प्राचुर्यार्थे हेतुव्यपदेशस्य तत्प्रायपाठस्य चात्राभावेन तन्न्यायाविषयत्वात् कथं तन्न्यायेन प्राचुर्यार्थतया चक्षुर्मयत्वादेर्ब्रह्मणि सावकाशत्वमित्यरुच्याह ॥ पादांत्येति ॥ अन्यथेति ॥ सर्वेषु भूतेष्वित्यत्राल्पस्थानस्थितत्वरूपार्भकौकस्त्वोक्तावित्यर्थः ।

