+++
title = "०७ सिद्धान्ते संवत्सरसारत्वरूपसूर्यलिङ्गस्य सावकाशत्वनिरूपणम्"

+++


## सिद्धान्तस्तु

**सिद्धान्ते संवत्सरसारत्वरूपसूर्यलिङ्गस्य सावकाशत्वनिरूपणम्**

## **तात्पर्यचन्द्रिका**

सिद्धान्तस्तु ॥ ‘‘संवत्सरो वै प्रजापतिः । तत्र संवत्सरं नाम ब्रह्माण’’ मित्यादिश्रुतिस्मृतिषु उत्तराधिकरणभाष्ये वक्ष्यमाणरीत्या संवत्सरशब्दस्य चतुर्मुखे प्रसिद्धत्वात् श्रौतप्रसिद्धेश्च बलवत्त्वात् पूर्ववाक्ये च ‘‘महापुरुष इति यमवोचाम संवत्सर एवे’’ति संवत्सरे महापुरुषपदप्रयोगाच्च संवत्सरशब्दस्य चतुर्मुखपरत्वात् । तस्मादुत्तमत्वरूपस्य च तत्सारत्वस्य विष्णावेव सम्भवात् । यच्छब्दोपबन्धस्य ‘‘स यश्चायं पूरुषे यश्चासावादित्ये’’ इत्यादाविव श्रुत्यादिप्रसिद्धे ब्रह्मण्यपि सम्भवात् । ‘‘आदित्यो ज्योतिरादित्य’’ इत्यादौ च ब्रह्मण्यप्यादित्यशब्दस्य प्रसिद्धेः । ‘‘ शनोपुरुषं पुरुषं प्रत्यादित्यो भवती’’त्यनेन च प्रतिगृहं कूप इत्यनेनेव सर्वपुरुषगतत्वस्यैवोक्तत्वेन तदाभिमुख्योक्त्यभावात् । भावे वाऽऽदित्यमण्डलस्यैव पुरुषाभिमुख्यदर्शनाद् अदर्शनेपि देवतायास्तदङ्गीकारे चेश्वरेपि तत्सम्भवात् । सौरमन्त्रेच ‘‘सूर्य आत्मा जगतस्तस्थुषश्चे’’ति ब्रह्मलिङ्गसद्भावात् । मन्त्रस्थस्य च ‘‘चक्षुर्मित्रस्य वरुणस्याग्ने’’रिति चक्षुश्शब्दस्य ‘‘चक्षुर्देवाना’’मिति श्रुत्या ब्रह्मण्येव सम्भवात् । पूर्णदर्शनशक्तित्वादिरूपस्य वा चक्षुरादिस्वामित्वरूपस्य वा चक्षुर्मयत्वादेः ‘‘सर्वेन्द्रियमयो विष्णु’’रित्यादिभाष्योक्तस्मृत्या विष्णौ सम्भवाज् जीवेपि चक्षुरादिविकारत्वस्यासम्भवाद् एतच्छब्दस्य च ‘‘अथैष ज्योति’’रित्यादावथशब्दादेरिवात्र प्रकरणविच्छेदकस्याभावेन पूर्वोक्ताशरीरप्रज्ञात्मपरत्वात् । वक्ष्यमाणस्यापि चाश्रुतत्वादिगुणैर्विष्णुत्वेन तत्परत्वेप्यनिष्टाभावात् । अल्पौकस्त्वस्य च व्योमवदिति सौत्रपदसूचितेन

एकत्राप्यनवस्थाने सर्वत्रावस्थितिः कथम् ।

एकत्रैव तु संस्थानं नैवात्र प्रतिपाद्यते ॥

इति न्यायेन सर्वगतेऽपि सम्भवात् । अनुव्याख्याने च

स्थितस्य ह्यल्पदेशेषु सर्वगत्वं भवेद्ध्रुवम् ।

एकत्राप्यनवस्थस्य कुत एवाखिलस्थता ॥ इत्युक्तत्वात् ।

### **प्रकाशिका**

अत्र पृथिव्यादिसर्वगतस्य विष्णुत्वे ब्रह्मशब्दोऽश्रुतत्वादिलिङ्गं च हेतूकृतम् । तच्चादित्यादिप्रापकवशादमुख्यार्थमिति न विष्णुप्रापकमिति यदुक्तं पूर्वपक्षिणा तत्रादित्यप्रापकत्वेनोक्तानां भगवत्येव युक्तत्वेनादित्यप्रापकत्वायोगात्तद्बाधाभावेन ब्रह्मशब्दादेरमुख्यार्थत्वायोगान् मुख्यब्रह्मशब्दादिना सर्वगतो विष्णुरेवेति भावेन सिद्धान्तयति ॥ सिद्धान्तस्त्विति ॥ तत्र यदुक्तं संवत्सरसारत्वादिलिङ्गैश्श्रुतेः प्रसिद्धादित्यपरत्वमिति तत्राद्यं लिङ्गं तावन्नेत्याह ॥ संवत्सर इति ॥ विष्णावेव सम्भवादित्यन्तेन । अत्र पञ्चम्यन्तप्रधानहेतूनां बाधकाभावेनेति वक्ष्यमाणसाध्येनान्वयः । संवत्सरशब्दस्य विरिंचिपरत्वे श्रौतस्मार्तप्रसिद्धिं महापुरुषपदप्रयोगं च साधकद्वयमाह ॥ संवत्सरो वा इत्यादिना ॥ आदिपदेन ‘‘प्रजापतिः प्रजास्सृष्ट्वा व्यस्रंसत संवत्सरो ब्रह्मा विश्वः कतमः स्वयं भूः प्रजापतिः संवत्सर’’ इत्यादिश्रुतिः ‘‘ततस्संवत्सरोनाम ब्रह्मा समभवत्प्रभो’’रित्यादि स्मृतिश्च गृह्यते । ननु ब्रह्मणि श्रौतप्रसिद्धिरिव कालविशेषे लोकप्रसिद्धिरप्यस्तीति चेन्न । ‘‘शास्त्रस्थावातन्निमित्तत्वा’’दिति यववराहाधिकरणन्यायेन श्रौतप्रसिद्धेरेवान्तरङ्गत्वेनाविप्लुतत्वेन च शास्त्रे ग्राह्यत्वेनाज्ञप्रसिद्धितो बलवत्त्वादित्याह ॥ श्रौतेति ॥ कालपरत्वे महापुरुषपदायोगात् । ‘‘संवत्सराभिमानी तु ब्रह्मैव हि महापुमा’’निति स्मृतिसिद्धत्वात् ॥ तस्मादिति ॥ ‘‘ब्रह्मा देवानां प्रथमस्सम्बभूवे’’त्यादिना सर्वदेवोत्तमत्वेनोक्तचतुर्मुखसारत्वं विष्णावेवेत्यर्थः । यच्छब्दोपबन्धरूपलिङ्गं चान्यथयति ॥ यच्छब्देति ॥ पुरुषे जीवे । आदित्ये देवतायां च । तत्र लोकप्रसिद्धस्य कस्यचिदभावेऽपि श्रुत्यादिसिद्धस्य हरेरेव ग्रहणं तद्वदित्यर्थः । ननु तत्र ‘‘य आत्मनि तिष्ठन्य आदित्ये तिष्ठ’’न्नित्यादौ पुरुषादित्यान्तस्स्थः प्रसिद्धः प्रकृते कथमादित्यत्वेन हरिः प्रसिद्ध इत्यत आह ॥ आदित्य इति ॥ ‘‘आदित्यो ज्योतिरादित्यस्सहिष्णुर्गतिसत्तमः’’ इति सहस्रनामसु विष्णौ प्रयोगादित्यर्थः । नन्वनादौ वेदे कथं सादिपौरुषेयग्रन्थप्रसिद्ध्युपबन्ध इति चेत् स्मृतिमूलश्रुतिप्रसिद्धौ तात्पर्यात् । स्मृतेस्सादित्वेऽपि तदर्थस्यानादित्वाच्च । उक्तं च विष्णुतत्वनिर्णये ‘‘पुराणानि तदर्थानि सर्गे सर्गेन्यथैव तु । क्रियन्तेऽतस्त्वनित्यानि तदर्थाः पूर्वसर्गव’’दिति । यदप्युक्तं सर्वपुरुषाभिमुख्यं सूर्यलिङ्गमिति तन्नेत्याह ॥ पुरुषं पुरुषमिति ॥ सर्वपुरुषगतत्वं च ‘‘अन्तर्बहिश्च तत्सर्वं व्याप्य नारायणस्स्थित’’ इत्यादिश्रुत्याऽल्पौकस्त्वस्य चेत्यादिना वक्ष्यमाणरीत्या च युज्यत इति भावः ।

प्रतिपूरुषमेतस्मात्स्थितो विष्णुर्नियामकः ।

आदित्यादिषु च स्थित्वा द्योतकोऽसौ प्रति प्रति ॥

इति तद्भाष्यं हृदि कृत्वाऽह ॥ भावे वेति ॥ आभिमुख्योक्तिभावेऽपि तस्य त्वन्मतेऽप्यादित्यदेवताया अतीन्द्रियत्वेन तत्रादर्शनान् मण्डलस्याभिमुख्यदर्शनात्तद्द्वारा तत्रत्यदेवतायामङ्गीकारे तन्निष्ठभगवतोऽपि तद्द्वारा स्यादेवेत्यर्थः । एवं लिङ्गानामपाकरणे तन्मूलकश्रुतिप्रसिद्धिरप्यपाकृतेति न तत्र यतितव्यमिति भावः । नन्वस्त्वेवमाद्यकल्पे श्रुतेर्लिङ्गैरेवोज्जीवनात्तेषामन्यथासिद्धौ श्रुतेरप्यन्तर्नयन्यायेनान्यथासिद्धिः । उत्तरकल्पद्वये तु कथं स्वत एव तत्र श्रुतेर्निरवकाशतोक्तेरिति चेदित्थम् । वक्ष्यमाणदिशा ब्रह्मश्रुत्यादेर्मुख्यतया विष्णुसाधकत्वेनान्तरधिकरणन्यायविषयतयाऽऽदित्यश्रुतेर्विष्णुपरत्वम् । तत्र मुख्यत्वं वा सेत्स्यतीति । ननु चैवं ब्रह्मश्रुत्यादेरत्र मुख्यत्वे तद्बलादादित्यश्रुतिर्विष्णुपरा, सिद्धे च तस्या विष्णुपरत्वे बाधकाभावेन ब्रह्मशब्दादेर्मुख्यत्वमित्यन्योन्याश्रयः । न चार्भकौकस्त्वमेव बाधकं न श्रुतिरित्यस्ति विशेषः । श्रुतेरप्यस्मिन्पक्षे निरवकाशत्वोक्तेरिति चेन्न । ‘‘आदित्यो ज्योतिरादित्य’’ इत्यादिप्रयोगादादित्यशब्दस्य विष्णावेव सावकाशत्वेन सावकाशत्वस्य ब्रह्मशब्दमुख्यत्वानधीनत्वात् । एतेन तदावृत्तिर्बाधिकेत्यपि निरस्तम् । सावकाशत्वादेवेति । यद्वा ब्रह्मश्रुत्यादेरुपसंहारस्थत्वेन बलवत्तयाऽऽदित्यश्रुतेर्विष्णुपरत्वम् । वक्ष्यति चैतदुपक्रमस्थादित्यश्रुतेरित्यादि । एवमादित्यश्रुत्युज्जीवकलिङ्गानामन्यथासिद्धिमुक्त्वा इदानीं यदपि मन्त्रे चक्षुष्ट्वलिङ्गात्सूर्यशब्द आदित्यप्रापक इत्युक्तं तदयुक्तम् अन्तरधिकरणन्यायविषयतयाऽत्रत्यसूर्यशब्दस्य विष्णुपरत्वादिति भावेन निरवकाशविष्णुलिङ्गं वदन्नन्यलिङ्गस्यान्यथासिद्धिमाह ॥ सौरमन्त्रेऽपीति ॥

आदानात्सर्ववस्तूनामत्तृत्वात्प्रलयेऽपि च ।

आत्मेत्युक्तस्स भगवान् जगतः स्थावरस्य च ॥

इत्युक्तदिशा सर्वनियामकत्वरूपविष्णुलिङ्गादित्यर्थः । ‘‘चक्षुर्देवानामुतमर्त्याना’’मिति यजुश्शाखास्थश्रुत्येत्यर्थः । ‘‘सर्वनामाभिधेयश्चेत्यनेनैवादित्यशब्दस्येश्वरवाचित्वं चोक्तं भवती’’ति टीका उपलक्षणमिति भावः । यदप्युक्तं चन्द्रादावुक्त्वाऽऽदित्येऽनुक्तत्वमप्यादित्यलिङ्गमिति तत्त्वग्रे निरसिष्यत इति भावेन चक्षुश्शब्दस्य विष्णावुक्ततया तत्सङ्गतत्वेन चक्षुर्मयत्वादिजीवप्रापकाण्यपि सावकाशयति ॥ पूर्णेति ॥

पूर्णदर्शनशक्तित्वाच्चक्षुर्मय इतीरितः ।

तादृक्श्रवणशक्तित्वात्तथा श्रोत्रमयस्स्मृतः ॥

इत्यैतरेयभाष्यदिशा मयटः प्राचुर्यार्थत्वेनायमाद्योऽर्थः । ‘‘इन्द्रियस्वामित्वेने’’ति टीकोपलक्षणमिति भावः । द्वितीयस्त्वेतद्भाष्यदिशेति व्यक्तम् । स्मृत्येत्युक्त्याऽयमेवार्थस्स्मार्तत्वादत्र ग्राह्यो न तु प्रसिद्धकरणसम्बन्ध इति सूचितम् । यदपि जीवपक्षे एतच्छब्दोऽथैष ज्योतिरित्यादाविव वक्ष्यमाणपर इति तत्राह ॥ एतच्छब्दस्येति ॥ अथैष ज्योतिरित्यादौ ज्योतिष्टोमप्रकरणविच्छेदकस्याथशब्दस्य श्रवणात्तत्र तथात्वेऽपि प्रकृते तथाप्रकरणभेदकं न किञ्चिदस्तीत्यर्थः । ननूक्तमत्र बाध्वचिह्नितोपक्रमोपसंहाराभ्यां भिन्नवाक्यत्वं तस्यावगतमिति । तथा च कथं न प्रकरणविच्छेद इति चेन्मैवम् । ‘‘एतामनुविधं संहितां संधीयमानां मन्य इति हस्माह बाध्व’’ इत्यनिरुद्धादिचतुर्मूर्त्यात्मकस्य विष्णोस्संहितादेवतात्वरूपावान्तरप्रमेये तात्पर्यख्यापनाय तदुपक्रमादेरुपपत्तेरविच्छेदकत्वात्पुनस्तस्यैव परामर्शेन गुणान्तरविधिसम्भवादिति तात्पर्यात् ॥ पूर्वोक्तेति ॥ ‘‘स यश्चायमशरीरः प्रज्ञात्मा यश्चासावादित्य एकमेतदिति विद्या’’दित्यशरीरप्रज्ञात्मन आदित्यनाम्नश्चैकत्वादिति । आदित्यपरत्वादित्यनुक्त्वाऽशरीरेत्युक्तिर्विष्णुपक्षेऽशरीरत्वयुक्तिसूचनार्था । एतेन ‘‘स यश्चायमशरीर’’ इत्यादिटीका विवृता । उपक्रमादिवशेन भिन्नवाक्यत्वमुपेत्याप्याह ॥ वक्ष्यमाणेति ॥ प्रकृतपरत्वं तु टीकाद्युक्तसमर्थनार्थमिति भावः । अनिष्टेति ॥ जीवलिङ्गानां सावकाशितत्वादिति भावः । यदप्युक्तमर्भकौकस्त्वाच्च न विष्णोरत्रोक्तसर्वगततेति तदपि न बाधकमिति भावेनाह ॥ अल्पेति ॥ सूचितेन न्यायेनेत्यन्वयः । तमेव न्यायं स्वयं सङ्गृह्याह ॥ एकत्रेति ॥ अर्भकौकस्त्वं नामाल्पदेशेऽवस्थितत्वम् । नत्वल्पदेश एवावस्थानवत्त्वम् । तच्च सर्वगतस्य विष्णोराकाशवदेव युज्यते । अल्पदेशेऽविद्यमानस्य सर्वगतत्वायोगात् । ‘‘यत्र नास्ति पदन्यासः कस्तं विषयमाप्नुया’’दिति न्यायादित्यर्थः ॥ एकत्रैवेति ॥ सूत्रेष्वेवेत्यश्रवणात् । तथाश्रवणे हि तन्नोपपद्येत । न चैवमित्यर्थः । उक्तन्यायस्य भाष्यादावस्फुटत्वादाह ॥ अनुव्याख्यान इति ॥ द्वितीये वैशेषिकनये

महतोऽल्पत्वमपि हि व्योमवत्प्राह वेदवित् ।

यद्यल्पदेशसंस्थानं न सर्वत्रापि नो भवेत् ।

स्थितस्यही’’त्यादिनाऽस्य न्यायस्य विवृतत्वादित्यर्थः । यथा खल्वेकैकं वर्णमुच्चारयत एव सर्ववेदोच्चारणं न त्वेकमप्यनुच्चारयतस् तथाऽल्पदेशेषु स्थितस्यैव सर्वगतत्वं भवेदित्यर्थः । एतेनात्र टीकादावेतदविवृतौ बीजमुद्भावितम् ।

### **चन्द्रिकाबिन्दुः**

इत्यादाविति ॥ स यश्चायं पुरुषे इति यश्चासावादित्ये इति सप्तम्यन्तादित्यादिप्रतिपाद्याधिष्ठानगत आदित्याद्यतिरिक्तः कश्चन श्रुत्यादिप्रसिद्धः यथा यत्र यच्छब्दार्थत्वेन स्वीकार्यस् तथेहापि इत्यर्थः । आदित्यशब्दार्थत्वेनैव ब्रह्मणः प्रसिद्धत्वं वक्तव्यं चेत्तदप्यस्तीत्याह ॥ आदित्य इति ॥ ज्योतिरादित्यः ज्योतिषामादौ विद्यमानः ज्योतिष्षु प्रधान इति स्वामिनः । प्रतिपुरुषाभिमुख्यं श्रुतेर्नैवार्थ इत्याह ॥ पुरुषं पुरुषं प्रतीति ॥ अत्र प्रतिगृहमितिवत् प्रतिपुरुषमिति नित्यसमासेन भवितव्यं न तु पुरुषं प्रत्यादित्यो भवति व्यासेन प्रतिशब्दस्य वीप्सार्थकत्वाद् वीप्सायाश्च यथाशब्दार्थकत्वात् । यथाशब्दार्थे यदव्ययं तस्य नित्यसमासाङ्गीकारात् । अत एव यथाशब्दार्थे यदव्ययं तन्नित्यं समस्यते इति वार्तिकम् । अत एव प्रतिगृहमिति समासः । तथा च प्रकृते प्रतिगृहमिति दृष्टान्तोपपादनमयुक्तम् । व्यस्तस्य प्रतिशब्दस्याभिमुख्यार्थत्वादिति चेन् न । यदि प्रतीत्यव्ययमेव वीप्सार्थकं तदा प्रतिगृहमितिवत् प्रतिपुरुषमिति समासो भवेदेव । न चैवं किन्तु पुरुषं पुरुषम् इति द्विर्वचनमेव वीप्सार्थकं दृष्टान्तोपपादकं वीप्सार्थसाम्याभिप्रायेणैव । न च द्विर्वचनस्यैव वीप्सार्थकत्वं न दृष्टमिति वाच्यम् । ‘‘कबले कबले कुर्वन्नि’’त्यादौ द्विर्वचनस्यापि वीप्सार्थकत्वदर्शनाद् इति समाधानमूचुः स्वामिनः ॥ आदित्यमण्डलस्यैवेति ॥ त्वया च सर्वं सर्वपतित्वादिलिङ्गेन देवतायामेवाभिमुख्यस्योक्तत्वादिति भावः ॥

चक्षुर्देवानामिति ॥ यद्यपीदं वाक्यम् ऋत्विक्कर्तृकाग्निप्रार्थनपरम् । तथा च चक्षुष्ट्वमप्यग्नेरेवेति प्राप्तं तथापि ज्योतिरधिकरणन्यायेनाग्निशब्दस्य विष्णुपरत्वमभिप्रेत्यैवमुक्तम् । चक्षुर्मयशब्दस्य टीकानुसारेणैकमर्थं कथयित्वा भाष्यानुसारेणार्थान्तरमाह ॥ चक्षुरादिस्वामित्वेति ॥ इतः परं बहूनि वाक्यानि टीकार्थकथनपराणि तदभिप्रायपराणि । टीकादिक्रमोल्लङ्घने निमित्तभूतस्वारस्योपेतानि आलोच्य व्याख्येयानीति ध्येयम् ॥ अशरीरप्रज्ञात्मपरत्वादिति ॥ आदित्यदेवतायाश्चाशरीरत्वाद्यभावेनादित्यशब्दो विष्णुपर इति स्वीकर्तव्यमिति विशेषणदातुरभिप्रायः । ननु बाध्वचिह्नितोपसंहारवाक्यैकवाक्यत्वमेव प्रकरणाविच्छेदे ज्ञापकमिति अस्वरसादाह ॥ वक्ष्यमाणस्यापि चेति ॥ व्योमवदिति ॥ सौत्रपदसूचितेनेति ॥ तथा च व्योमवदित्यस्य न केवलमयुक्तत्वशङ्कानिरास एव व्यापारः किं त्वेकदेशावस्थानद्वारा सर्वगतत्वोपपादनार्थमपि व्यापार इति ध्वनयति ।

### **पाण्डुरङ्गि**

अभ्यधिकाशङ्काविघटनक्रममालम्ब्य सौत्रक्रमोल्लङ्घनेन सिद्धान्तमाह ॥ सिद्धान्तस्त्विति ॥ आदित्यश्रुतेः प्रसिद्धादित्यपरत्वम् उपोद्बलकत्वेनोक्तसंवत्सराधिपतित्वरूपं लिङ्गं ब्रह्मणि सावकाशयति ॥ संवत्सर इति ॥ यच्छब्दोपबन्धोप्यादित्यश्रुतेर्न प्रसिद्धादित्यपरत्वसंपादनायां क्षम इत्याह ॥ यच्छब्देति ॥ तृतीयं लिङ्गं सावकाशयति ॥ पुरुषं पुरुषमिति ॥ प्रतिशब्द एवाभिमुख्यवाचक इति भावेनाह ॥ भावेवेति ॥ नन्वादित्यमण्डलस्य पुरुषाभिमुखत्वात्तच्छरीरकस्यादित्यस्य पुरुषाभिमुख्यमुपपन्नमित्यतस् तर्ह्यादित्यशरीरकस्य ब्रह्मण एव पुरुषाभिमुख्यं सम्भवतीति न ब्रह्मपक्षे तस्य बाधकतेत्याह ॥ अदर्शनेऽपीति ॥ यदुक्तं ज्ञानकरणतया प्रसिद्धचक्षुरादिसम्बन्धस्य नित्यज्ञानेंऽतर्यामिण्य सम्भवेन तत्प्राचुर्यं सुतरां न सम्भवतीति तत्पराचष्टे ॥ पूर्णदर्शनेत्यादिना ॥ ननु चक्षुर्मयत्वं न पूर्णदर्शनशक्तित्वादिरूपम् । येन ब्रह्मणोऽपि तत् स्यात् । किं नाम चक्षुर्विकारत्वमेव । तच्च निर्विकारे ब्रह्मण्यनुपपन्नमेवेत्यतस् तर्हि जीवस्यापि निर्विकारत्वेन चक्षुर्विकारत्वरूपचक्षुर्मयत्वासम्भवात्कथं चक्षुर्मयत्वेन जीवप्राप्तिरित्याह ॥ जीवेऽपीति ॥ यदुक्तमथैषज्योतिरित्यादेरिव एतं ह्येव बह्वृचा इत्यादेरपि वक्ष्यमाणचक्षुर्मयजीवपरत्वमिति तदेतद्दृष्टान्तदार्ष्टान्तिकयोर्वैषम्येण परिहरति ॥ एतच्छब्दस्येति ॥ ननु सर्वत्राप्यथशब्द एव प्रकरणविच्छेदक इति न नियमः । तथासति एष तु वा अतिवदतीत्यत्र प्रकरणविच्छेदकस्याथशब्दस्याभावात्प्रकरणविच्छेदो न स्यात् । किं तर्ह्यथैषज्योतिरित्यादावथशब्दादेरिवेह प्रकरणेपि चत्वारः पुरुषा इति बाध्व इति बाध्वचिह्नितोपक्रमस्य इति हस्माह बाध्व इति बाध्वचिह्नितोपसंहारवाक्यैकवाक्यत्वमेव प्रकरणविच्छेदकमित्यत आह ॥ वक्ष्यमाणस्यापीति ॥

