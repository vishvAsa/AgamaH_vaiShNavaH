+++
title = "०६ पूर्वपक्षे चक्षुर्मयत्वादि लिङ्गस्य जीवप्रापकत्वसमर्थनम्"

+++


## चक्षुश्शब्दस्य विष्णुपरत्वे च मयटो वैयर्थ्यम् ..

**पूर्वपक्षे चक्षुर्मयत्वादि लिङ्गस्य जीवप्रापकत्वसमर्थनम्**

## **तात्पर्यचन्द्रिका**

चक्षुश्शब्दस्य विष्णुपरत्वे च मयटो वैयर्थ्यम् । न च चक्षुर्मयत्वादीनामादित्ये पर्यवसानम् । ‘‘चत्वारः पुरुषा इति बाध्व’’ इति बाध्वचिह्नितोपक्रमस्य ‘‘इति हस्माह बाध्व’’ इति बाध्वचिह्नितोपसंहारस्यैव च वाक्यस्यैकत्वात्तन्मध्यस्थादित्यशब्दस्य सूर्यपरत्वेपि तदुपरितने ‘‘एतं ह्येव बह्वृचा’’ इत्यादौ ‘‘सर्वेषु भूतेष्वेत’’ मित्यन्ते च वाक्ये बहुकृत्वश्श्रुतस्यैतच्छब्दस्य ‘‘अथैषज्योति’’रित्यादाविव वक्ष्यमाणजीवरूपचक्षुर्मयादिपरत्वात् । अर्भकौकस्त्वाच्च न विष्णोः सर्वगतता । अन्तरित्यत्र अन्तर इत्यत्र अन्तर्यामीत्यत्र च सर्वगतत्वाल्पौकस्त्वयोरविरोधो नोक्तः । तत्प्रकरणे सर्वगतत्वस्याभावेन विरोधशङ्कानुदयात् । उदये वाऽत्रत्यन्यायेनैव परिहार्यत्वात् । उपासात्रैविध्यादित्यत्र त्वन्तस्स्थत्वाद्युक्तेः प्रयोजनमात्रमुक्तम् । नत्वविरोधः । हृद्यपेक्षयेत्यत्र तु तयोरत्राविरोध उक्तेपि ‘‘अङ्गुष्ठमात्रः पुरुष’’ इत्यत्र मात्रशब्दस्यावधारणार्थत्वात्सर्वगतस्य सावधारणाङ्गुष्ठपरिमाणत्वमयुक्तमिति शङ्किते मूर्तिविशेषे व्यक्त्यात्मना सावधारणमपि तद्युक्तमिति समाधास्यते । सर्वेषु भूतेष्वित्यत्र चाल्पौकस्त्वमुच्यते । भूतादन्यत्राभावप्रतीतेः । अन्यथा भूतपदवैयर्थ्यात् । सिद्धान्तिना ‘‘सर्वभूताशयस्थित’’ इति स्मृतिसमाख्यया सर्वजीवहृदयस्थत्वस्यैव वक्तव्यत्वाच्च । पूर्वाधिकरणाक्षेपस्त्वित्थम् । तस्य सर्वभूतगतस्यैव सिद्धान्तिना सर्वगतत्वाङ्गीकारात्तदभावे तदभाव इति । यद्वा एतमेवेत्यवधारणेन विष्णोरन्यस्यैव सर्वभूतगतत्वाद्विष्णोर्भूतादन्यत्र सत्त्वेपि सर्वगतत्वायोग इति ।

न चार्भकौकस्त्वमन्तर्यामिण्यपि युक्तम् । ‘‘एषम आत्मान्तर्हृदये ज्यायान्पृथिव्या’’ इत्यादिश्रुत्या तस्यापि सर्वगतत्वेन तद्विरुद्धाल्पौकस्त्वायोगात् । न च पूर्वपक्षे ‘‘ब्रह्मततम’’मित्युक्तस्य सर्वगतत्वस्याप्यादित्यनिष्ठत्वात्तस्याप्यल्पौकस्त्वायोग इति वाच्यम् । आदित्यश्रुत्याद्यनुसारेण ततमत्वस्य सङ्कोचात् । न च ब्रह्मणि तथा । ब्रह्मत्वव्याघातात् । ब्रह्मशब्दस्य च विष्णौ मुख्यत्वेप्यल्पौकस्त्वादिलिङ्गादिहामुख्यार्थत्वात् । ज्योतिरदृश्यत्वाद्यधिकरणयोश्च बाधकाभावान्मुख्यस्याश्रुतत्वादेर्विष्णुधर्मत्वेपि प्रकृतेऽर्भकौकस्त्वादि बाधकेनामुख्यस्य तस्य जीवेप्युपपत्तेः । अन्तर्यामीत्यत्र चेह विष्णुलिङ्गत्वेन निश्चितस्यान्तरत्वस्य ‘‘यःपृथिव्या अन्तर’’ इति श्रवणादन्तर्यामी विष्णुरिति वक्ष्यते । नत्वेतत्सिद्धान्तात्प्राक्तत्रान्तरत्वादीनां विष्णुधर्मत्वनिश्चयः । अत एव तत्र भाष्यकारो वक्ष्यति ‘‘सहि सर्वेषां भूतानामन्तरपुरुष’’ इत्यादिना । अन्तर इत्यन्तराधिकरणे तु चक्षुरन्तस्स्थत्वं विष्णोरिति वक्ष्यते । न चेह तत् श्रूयते । किंत्वन्तरशब्दमात्रमित्याद्यूह्यम् । तस्माद्युक्तः पूर्वपक्षोदयः ।

### **प्रकाशिका**

ननु न ज्ञानकरणमिह चक्षुः । किन्तु ‘‘चक्षुषश्चक्षु’’रित्यादाविव विष्णुरेवेत्यत आह ॥ चक्षुश्शब्दस्येति ॥ ननु सुधायां चक्षुर्मयत्वादेस्सावकाशत्वमाशङ्क्य ‘‘हेत्वन्तरेण पूर्वपक्षे सत्यभ्युच्चयमात्रत्वेन तेषामुपन्यास’’ इति टीकायां च ‘‘न च तल्लिङ्गमन्तर्यामिविषयम् । तस्यापरिच्छिन्नत्वेकनाल्पौकस्त्वायोगा’’दिति चक्षुर्मयत्वादेस्सावकाशत्वमुपेत्य सौत्राल्पौकस्त्वमेव मूलयुक्तित्वेनोक्तम् । न्यायविवरणटीकायां च तथैवोक्तम् । तथाच तद्विरुध्यत इति चेन्न । अभ्युपेत्यवादेन तथोक्तावपीह वास्तवाशयेन निरवकाशत्वोक्तेः । अत एवाग्रे टीका ‘‘चक्षुर्मयत्वाद्ययोगाच्चे’’ति वक्ष्यति चैतदक्षरार्थोक्तिप्रस्तावे । प्रागुक्तं विशेषे पर्यवसानं निराह ॥ न चेति ॥ बाध्वो वायुः ‘‘चत्वारः पुरुषा इत्याहे’’त्युपक्रम्य शरीरपुरुषश्छन्दःपुरुषो वेदपुरुषो महापुरुष इति पुरुषचतुष्टयं निर्दिश्य क्रमेण तेषां प्रज्ञात्माकारब्रह्मादित्याख्यरसानुक्त्वांऽते ‘‘इति हस्माह बाध्व’’ इत्युपसंहारादेकवाक्यत्वम् । बाध्वचिह्नितेति बहुव्रीहिः । वाक्यस्य विशेषणम् । बह्वृचा इत्यादावित्याद्यपि बहुव्रीहिरेव । भाषितपुंस्कत्वात् ‘‘तृतीयादिषुभाषितपुंस्कं पुंवद्गालवस्ये’’ति पुंवद्भावः । तदुपरितने वाक्ये इत्यादौ अन्ते चकारान्मध्येच बहुकृत्वश्श्रुतस्येति वा व्याख्येयम् ॥

अथैष इति ॥ संज्ञाधिकरणमुक्तमानन्दमयाधिकरणे तत्र यथैतच्छब्दस्य ‘‘एतेन सहस्रदक्षिणेन यजेते’’ति वक्ष्यमाणयागपरत्वं न तु प्रकृतज्योतिष्टोमपरत्वं तद्वदित्यर्थः । ननु संज्ञाभेदात्तत्र तथात्वमुपेतमिति चेदिहापि वाक्यभेदात्तथास्त्विति भावः । अर्भकौकस्त्वादिति सौत्रं प्रापकान्तरमप्याह ॥ अर्भकेति ॥ सर्वेषु भूतेष्विति श्रुतावित्यर्थः । सर्वगतता द्युपृथिव्यादिसर्वगततेत्यर्थः । ननूक्तमत्राल्पौकस्त्वं तत्र तत्र समर्थितमिति तत्राह ॥ अन्तरित्यत्रेति ॥ ‘‘पुरुष एवेदं सर्व’’मित्यादिना सर्वगतत्वधर्मस्तत्राप्यस्तीत्यत आह ॥ उदयेवेति ॥ अत एव सङ्क्षेपभाष्ये ‘‘अन्तरःखव’’दित्यन्तर्नये व्योमवदित्युक्त्याऽत्र त्यन्यायेनैवाविरोध उक्तः ॥ अन्तस्स्थत्वादीति ॥ बहिस्स्थत्वसर्वगतत्वोक्तेरित्यादिपदार्थः । इह तु तयोर्विरोधात्सर्वगतस्य हरेरल्पौकस्त्वं न युक्तमिति प्राप्ते व्योमवदित्यंशेन समावेशस्समर्थित इति भावः । तयोः सर्वगतत्वाल्पौकस्त्वयोः ॥ व्यक्त्यात्मनेति ॥ सर्वगतत्वस्य शक्त्यात्मनावस्थानेऽल्पौकस्त्वमात्रस्य व्यक्ततया तदभिप्रायेणाङ्गुष्ठमात्रत्वोक्तिरिति वक्ष्यत इत्यर्थः । तथाचाधिकाशङ्कया तस्योत्थितिरित्यर्थः ।

ननु हृदि विद्यमानावकाशस्याङ्गुष्ठमात्रत्वेन तदपेक्षया तन्मात्रत्वोक्तिरुपचारेणेति सूत्रे भाष्यादौ च प्रतीयते । सत्यम् । पक्षान्तरमुपेत्यैवैतत् । अत एव तत्र टीकायां ‘‘भगवन्मूर्तिविशेषस्य व्यक्त्या तन्मात्रपरिमाणत्वा’’दित्युक्तमिति भावः । सूत्रमपि हृदि व्यक्तरूपापेक्षयेति व्याख्येयम् । ननूक्तमर्भकौकस्त्वमेवात्र न श्रूयते । अन्यथा पूर्वाक्षेपायोगादिति । तत्राह ॥ सर्वेष्विति ॥ नन्ववधारणाभावात्कथमेतदित्यतो भूतपदोपादानादेव अन्यथा सर्वेष्वित्येव ब्रूयादिति भावेनाह ॥ अन्यथेति ॥ सिद्धान्तिनेति ॥ अत एव दहराधिकरणे ‘‘अल्पश्रुतेरिति चेत्तदुक्त’’मित्यत्राल्पस्थानमाशङ्क्योक्तपरिहारस्मारणं क्रियते । अत्र तत्वप्रदीपे च सर्वजीवहृदयसुषिराणाम् अल्पत्वादित्युक्तमिति भावः । नन्वेवमल्पौकस्त्वस्यान्यगतत्वे विष्णोः प्रागुक्तसर्वगतत्वस्याक्षेपो भाष्यादावयुक्त इत्युक्तमित्यतस्तत्साधयति ॥ पूर्वेति ॥ सत्यं न साक्षादाक्षेपः । अवधारणद्वारा तु सेत्स्यतीति भावः ॥ विष्णोः सर्वगतत्वायोग इति ॥ किं त्वादित्यस्य वा सर्वजीवानां वा ततममित्युक्तसर्वगतत्वम् । एकप्रकरणत्वादिति वाक्यशेषः । तेनादित्यनिष्ठत्वेनोक्तिर्युक्तेति बोध्यम् । एतेन ‘‘तद्यदि विष्णोरन्यस्य स्यात् ’’इत्यादिटीका विवृता ध्येया ।

ननु सर्वभूतगतस्यान्यत्वे ‘‘सयोऽतोऽश्रुतोऽगत’’ इत्यश्रुतत्वादिकमपि तस्यैवेति प्रागुक्तकर्णादिविदूरत्वमपि तस्यैवेति ज्योतिस्सूत्रमप्याक्षेप्तुं शक्यते । न च सन्निहिताक्षेपं विना व्यवहिताक्षेपो न युक्त इति वाच्यम् । उत्तरनयभाष्यादौ जन्मादिसूत्राक्षेपस्य दर्शयिष्यमाणत्वात् । पूर्वपादांत्यनयेन सङ्गत्यावश्यकत्वनिर्बन्धाभावाच्च । एवं चाश्रुतत्वादिविष्णुलिङ्गश्रवणाद्विष्णुरेवात्रोच्यत इति प्रागुक्तशङ्कापि नोदेष्यति । आक्षेपश्च ऋजुर्भवतीति चेन्न । सूत्रोपात्ताल्पौकस्त्वमुखेनैवाक्षेपस्योचितत्वात् । श्रुतिसङ्गतिप्रदर्शनार्थत्वात् । साक्षात्समन्वीयमानलिङ्गमुखेनाक्षेपसम्भवे व्यवहिताश्रुतत्वादिमुखेनाक्षेपायोगाच्चेति तात्पर्यात् । यद्वा अत्रेव तत्र निरवकाशादित्यादिलिङ्गाभावाद्विष्णौ मुख्यस्याश्रुतत्वादेरादित्ये गौणतास्वीकारेण तदाक्षेपे हेत्वभावात्सन्निहितमेवाक्षिप्तम् । अत एवाग्रे ज्योतिरदृश्यत्वादीत्यादिना तदाक्षेपप्रकारासम्भवप्रकारं वक्ष्यति ।

ननु पूर्वपक्षे हृदयनिहितत्वरूपार्भकौकस्त्वस्य क्वाप्यन्यत्र श्रुत्यन्तरे अपि विष्णावसंमततया निरवकाशेन तेन विचरणरूपाश्रुतत्वादेर्गौणत्वाश्रयणेन ज्योतिरादिसूत्रमप्याक्षेप्यं स्यात् । अत एवाग्रेतनं ‘‘बाधकाभावा’’दित्येतदसदिति चेन्न । तत्राश्रुतत्वादीनामनेकेषां बाधादप्येकस्य हृदयस्थत्वस्य कथञ्चिद्विष्णौ गौणतया वर्णनीयत्वात् । अश्रुतत्वामतत्वादिरूपविष्णुधर्मसंदष्टत्वाच्च । अक्षराधिकरणटीकायां वक्ष्यमाणरीत्या तत्र प्रधानश्रुतविचरणरूपाश्रुतत्वादेर्गौणत्ववर्णनायोगाच्च । अत्र त्वादित्यप्रापकाणां बहुत्वेन तत्सध्रीचीनस्यार्भकौकस्त्वस्य मुख्यत्वसम्भवे त्यागायोगाच्चरमश्रुताश्रुतत्वादेर्गौणत्वसम्भवाद्बाधकाभावादित्येतदप्येतदभिप्रायं नेयम् । केचित्तु सर्वेषु भूतेष्वित्यत्र हृदयस्थत्वाश्रवणान्न तदाक्षेप इत्याहुः । तत्पक्षे उपासात्रैविध्यादित्यादिना गतत्वशङ्कासमाधानादिकं कथमिति चिन्त्यम् । लिङ्गं पूर्वन्यायेन सावकाशमित्याशङ्क्य निराह ॥ न चेति ॥ इत्यादिश्रुत्येति ॥ एतेन ‘‘तस्यापरिच्छिन्नत्वेन सर्वेषु भूतेष्वित्युक्ताल्पौकस्त्वायोगादि’’ति टीकोपपादिता । ननु ‘‘एषम आत्मान्तर्हृदयेऽणीयान्व्रीहेर्वा यवाद्वे’’त्यणीयस्त्वमपि श्रूयत इति चेन्न । द्वयोर्विरोधेनाणीयस्त्वस्य जीवधर्मत्वादिना कथञ्चिन्नेयत्वादिति भावेनोक्तं तद्विरुद्धाल्पौ कस्त्वायोगादिति ॥ आदित्यनिष्ठत्वादिति ॥ एतच्च प्रागेव विवृतमस्माभिः । ननु ब्रह्मणोपि सर्वगतत्वं सङ्कोच्यात्र प्रतिपाद्यत्वमुपेयतामित्यत आह ॥ न चेति ॥

एतेन ननु यथा पूर्वपक्षे किञ्चिदादित्यवाक्यं किञ्चिज्जीववाक्यमित्युभयप्रापकसत्त्वाद्वाक्यभेद आश्रीयते तथा पूर्वप्रकरणं पूर्वोक्तरीत्याऽनेकश्रुतिलिङ्गोपेतत्वेन ब्रह्मपरम् । ‘‘चत्वारः पुरुषा’’ इत्यादि त्वन्यपरमित्यस्तु । अत्रोक्तबाधकानामर्भकौकस्त्वादित्यश्रुत्यादीनां तत्राभावादिति निरस्तम् । ब्रह्मततममिति पूर्ववाक्यमसङ्कुचितसर्वगतत्वपरं चेद्भूतेष्वेतमेवेत्यवधारणविरोधेन न ब्रह्म प्रतिपादयितुमलं सङ्कुचिततत्परं चेत्तस्य ब्रह्मत्वव्याघातेन न तत्प्रतिपादयितुं शक्तमित्युभयथा तस्य ब्रह्मपरत्वायोगात् । प्रकृतवाक्यभेद इव पूर्वोत्तरप्रकरणभेदे ज्ञापकाभावादादित्यश्रुत्याद्यनुसारेण ब्रह्मशब्दाश्रुतत्वादिलिङ्गानामन्यथात्वमिव पूर्वत्राप्यन्यथयितुं शक्यत्वेन सर्वत्रादित्यपरत्वे पूर्वपक्षिणं प्रति प्रबलबाधकाभावात् । अत एव टीकायां ‘‘एकप्रकरणत्वा’’दित्युक्तमिति । नन्वत्र ब्रह्मशब्दादयोऽपि ब्रह्मत्वसाधकास्सन्तीत्युक्तमित्यत्राह ॥ ब्रह्मशब्दस्य चेति ॥ एतेन ‘‘ब्रह्मशब्दस्य जीवेपि सम्भवा’’दिति टीका विवृता । अश्रुतत्वादेर्गतिमाह ॥ ज्योतिरिति ॥ एतेन न तदाक्षेप इति सूचितम् । बाधकाभावादिति ॥ उक्ताभिप्रायमेतत् । यदप्यन्तरत्वं विष्णुलिङ्गमिति तत्राह ॥ अन्तर्यामीति ॥ नन्वन्तर उपपत्तेरित्यत्रान्तरत्वं विष्णुलिङ्गतया सिद्धमित्यत आह ॥ अन्तरेति ॥ तत्र ‘‘य एषोन्तरक्षिणि पुरुष’’ इति चक्षुरन्तस्स्थत्वं श्रूयते नत्विह तथेत्यर्थः । नन्वथापि ‘‘अन्योन्तर आत्माऽऽनन्दमय’’ इत्यत्रान्तरत्वस्य विष्णुधर्मत्वं सिद्धमिति चेन्न । तत्र देहदेहिभावेनान्तस्स्थत्वमुच्यते । ‘‘बहिष्ठो देहवद्विष्णुरन्तस्स्थो देहिवत्स्मृत’’ इति तद्भाष्योक्तेः । न चेह तथा श्रूयते । किन्तु सर्वजीवान्तरत्वम् । उक्तं च ‘‘अन्तस्स्थस्सर्वजीवानां पूर्णत्वात्पुरुषाभिध’’ इत्यैतरेयभाष्ये । नन्वेवमपि ‘‘अन्यभावव्यावृत्ते’’रिति सूत्रेऽक्षरनयेऽणुत्वमहत्त्वयोरविरोधो वक्ष्यते । अणुत्वमहत्त्वे एवाल्पौकस्त्वसर्वगतत्वे । अत एव वैशेषिकाधिकरणे

महतोल्पत्वमपि हि व्योमवत्प्राह वेदवित् ।

यद्यल्पदेशसंस्थानं न सर्वत्रापि नो भवेत् ॥

इत्यादिना व्योमवच्चेति सूत्रांशं मनसि निधाय व्योमदृष्टान्तेनात्रोक्तमल्पौकस्त्वरूपमणुत्वं विष्णावुपपादितम् । न च तत्र प्राकृतस्थौल्यादिराहित्यमेवोक्तम् । ‘‘अस्थूलोऽनणुरूपोऽसावैश्वर्यात्पुरुषोत्तम’’ इति भाष्योक्तेः । ‘‘अन्यवस्तुस्वभावानां स्थौल्यादीनामपाकृतिम् । नारायणे श्रुतिर्वक्ती’’त्यनुव्याख्यानोक्तेरिति वाच्यम् । अन्यभावेति सूत्रोक्तस्थौल्याद्यभावप्रतिपादनेपि सौत्रचशब्देन स्थौल्यादिविरुद्धाणुत्वादेरपि समुच्चिततयाऽणुत्वादेरपि तत्रैवोक्तेः । अत एवानुव्याख्याने

अतो विरुद्धवद्भातमपि व्याख्याय तत्वतः ।

योजनीयं हरौ वाक्यं विरुद्धैर्लक्षणैर्युतम् ॥

इत्यणुत्वादिकमप्युक्तम् । भाष्येऽपि ‘‘अस्थूलोऽनणुरमध्यमो मध्यम’’ इति श्रुतौ मध्यमादिपदेन तत्सूचनाच्च । नचात्राविरुद्धत्वेनोक्तस्यैवाणुत्वादेस्तत्र हेतूकरणं न तु तत्र व्युत्पाद्यतया । अत एव चशब्देन तस्योपादानमिति युक्तम् । इहाणुत्वमहत्त्वयोर्विरोधपरिहार इत्याद्यक्षराधिकरणचन्द्रिकाग्रन्थविरोधात् । एवं चाग्रे हेतूकरणेन ब्रह्मलिङ्गतया निर्णीतस्याल्पौकस्त्वस्य न समन्वेयतायोग्यत्वम् । नापि तेन पूर्वपक्षोदयः पूर्वपक्षे वाऽश्रुतत्वादेर्गौणत्ववर्णनं वा युक्तमिति चेन्मैवम् । अल्पौकस्त्वसर्वगतत्वयोरणुत्वमहत्त्वाविनाभूततयाऽन्यत्वात् । तथाच तयोरेवात्राविरोध उच्यते । नत्वणुत्वमहत्त्वयोः । अत एव सुधायां वैशेषिकनये ‘‘अल्पाल्पतरदेशावस्थानेऽल्पाल्पतरपरिमाणमवर्जनीय’’मित्युक्तम् । न तु तदेव तदिति । नन्वनयोरविरोधोक्तौ तदाक्षेप्ययोरणुत्वमहत्त्वयोरपि स सिद्ध इति न तयोः पुनर्विरोधशङ्कोदेति इति चेन्न । अत्रैव तद्द्वाराऽविरोधेऽपि साक्षादाविरोधानुक्तेः । तयोर्विरोधे प्राकृतत्वं तन्त्रम् । ब्रह्मतु प्राकृतपदार्थव्यावृत्तम् । इति समाध्युक्तर्थत्वेन पुनर्विरोध शङ्कोत्थानोपपत्तेरित्याद्यभिप्रेत्योक्तमित्याद्यूह्यमिति ।

### **चन्द्रिकाबिन्दुः**

मयट इति ॥ चक्षुश्शब्दार्थभूतभगवत एव चक्षुर्मयत्वोक्तौ मयटस्सर्वार्थकत्वापत्त्या वैयर्थ्यमित्यर्थः । अन्तरित्याद्यधिकरणेषु विरोधपरिहारस्योक्तत्वान्न तेन गतार्थतेत्याह ॥ अन्तरित्यत्रेत्यादि ॥ अन्यथा सर्वगतत्वपरत्वे । एवं सति पूर्वाधिकरणाक्षेपानुपपत्तिं परिहरति ॥ पूर्वाधिकरणेति ॥ तस्यादृश्यत्वादिलिङ्गस्य ॥ अत एवेति ॥ अन्तरत्वस्य विष्णुलिङ्गत्वेनात्र निश्चितत्वादेवेत्यर्थः । बाधकानामत्युल्बणत्वाद् आदौ ब्रह्मपक्षे बाधकानि परिहरन् आदित्यश्रुतेर्विष्णौ ‘‘असावादित्यो हि रसः’’ इति श्रुतौ तस्यैतस्य सकाशाद् रसः सार आदित्य इत्यर्थ उक्तो भवति ॥

### **पाण्डुरङ्गि**

पशुशब्दस्य तद्विशेषच्छागवदादित्यश्रुत्या चक्षुर्मयत्वादिजीवलिङ्गानां जीवविशेषादित्य एव पर्यवसानेन सर्वजीवप्रापकाभावात्कथं सर्वजीवानां प्राप्तिरित्याशङ्कते ॥ न चेति ॥ ननु सर्वेषु भूतेष्वित्यनेन सर्वगतत्वस्यैवोक्तत्वेनार्भकौकस्त्वानुक्तेः कथमर्भकौकस्त्वेन सर्वजीवप्राप्तिरित्यत आह ॥ सर्वेष्विति ॥ ननु यदि सर्वेषु भूतेष्वित्यत्राल्पौकस्त्वमुच्येत तर्ह्यत्रोक्तसर्वगतो न विष्णुश्चेत्पूर्वोक्तोऽपि न सर्वगतो विष्णुः स्यादित्याक्षेपायोगात्पूर्वाधिकरणाक्षेपानुपपत्तिरित्यत आह ॥ पूर्वाधिकरणाक्षेपस्त्विति ॥ एवमादित्यश्रुतेः प्रसिद्धादित्यपरत्वं साधकैरुपपाद्य तत्र बाधकं परिहरति ॥ ब्रह्मशब्दस्य चेत्यादि ॥

