+++
title = "०८ स्वपक्षसाधकप्रसिद्धोपदेशादीनां निरवकाशत्वोपपादनम्"

+++


## श्रुतौ भूतपदस्य च तत्रोपासनार्थत्वात्सर्वपदेन ..

**स्वपक्षसाधकप्रसिद्धोपदेशादीनां निरवकाशत्वोपपादनम्**

## **तात्पर्यचन्द्रिका**

श्रुतौ भूतपदस्य च तत्रोपासनार्थत्वात्सर्वपदेन चादित्यस्यापि ग्रहणसम्भवेनादित्येऽनुक्तत्वाभावात् । उक्तरीत्या च बाधकाभावेन ब्रह्मशब्दस्याश्रुतत्वादेश्चामुख्यत्वायोगात् । भाष्योक्तश्रुत्यादिषु च ब्रह्मशब्दस्य विष्णावेव प्रसिद्धत्वात् प्रसिद्धिसम्भवे चाप्रसिद्धग्रहणायोगस्य च सौत्रप्रसिद्धपदेन सूचनात् । ब्रह्मशब्दस्य जीवरूपामुख्यार्थत्वे च जीवादन्यस्य मुख्यब्रह्मणो विष्णोरमुख्यब्रह्मणश्च जात्यादेः सत्त्वेनान्यसम्बन्धनिराकरणासम्भवेनावधारणायोगात् । ईश्वररूपमुख्यार्थत्वे चान्यस्य मुख्यब्रह्मणोऽसत्त्वेनान्यसम्बन्धनिराकरणसम्भवात् । भाष्योक्तश्रुत्यादौ च सावधारणब्रह्मशब्दस्य विष्णावेव प्रयोगदर्शनेनेहापि तेन तस्यैव प्रत्यभिज्ञानात् ‘‘ब्रह्मेत्याचक्षत’’ इत्यनेनोक्तप्रसिद्धेश्च ब्रह्मशब्दार्थत्वेनाप्रसिद्धजीवपरत्वेऽनुपपत्तेर् अश्रुतत्वादेश्चोपसंहारस्थत्वेन बलवत्त्वात्तदनुसारेणोपक्रमस्थादित्यश्रुतेरर्भकौ-कस्त्वादिलिङ्गानां च नेतव्यत्वात् । अणोश्च जीवस्य सर्वगतत्वायोगात् । योगे वाऽनादितः सर्वजीवानां सर्वशरीरसम्बन्धे शरीरकर्मादिव्यवस्थायोगेनाभिमानस्यापि प्रसङ्गेन सर्वेषां सर्वशरीरगतदुःखादिभोगप्रसङ्गात् । व्रीह्यादिशरीरगतजीवान्तरस्य तत्तदिन्द्रियाभिमानिनां च तदीयसर्वशरीरसम्बन्धाभावेन भोगाप्रसङ्गात् । ईश्वरस्य तु स्वाभाविकशक्तिविशेषेण तदप्रसङ्गात् ‘‘आत्मानं वेद आत्मानं परस्मै शंसति यस्तित्याज सचिविदं सखाय’’मिति च सर्वगतस्यात्मनो वेदनशंसनत्यागेषु कर्मत्वेन जीवस्य तु कर्तृत्वेन निर्देशात् । कर्मकर्त्रोश्चोत्सर्गतो भिन्नत्वात् । ‘‘मामहं जानामि तदात्मानमेवावेदहं ब्रह्मास्मी’’त्यादाविव च प्रकृतेऽपवादकाभावात् ‘‘अहमात्मा गुडाकेश सर्वभूताशयस्थितः’’ इति स्मृतिसमाख्यानाच्चात्रोक्तः सर्वगतो विष्णुरेवेति । तदेतदभिप्रेत्योक्तं न्यायविवरणे ‘‘तथापि निरवकाशा एतमेवेत्यवधारणादय’’ इति ॥ अनुव्याख्याने तु सर्वसंयोगित्वादिमात्रं नात्र प्रतिपाद्यम् । तस्यानन्दादिवद्गुणत्वाभावात् । किन्तु तत्तच्छक्तिप्रबोधनार्थं तत्र तत्रावस्थानम् । तच्चायुक्तम् । ईश्वरस्य दूरस्थत्वेऽपि तत्र शक्तत्वादिति प्राप्ते तत्र तत्रावस्थानं न दूरस्थस्याशक्त्या । किन्तु लीलयेति सिद्धान्त इत्युक्तम् । तत् ‘‘विवक्षितगुणोपपत्ते’’रिति सूत्रस्य विवक्षितः दूरे शक्तस्यापि तत्तच्छक्तिबोधनार्थं तत्र तत्रावस्थानरूपो यो गुणस्तस्य लीलयोपपत्तेरिति वर्णकान्तरमभिप्रेत्य ।

### **प्रकाशिका**

ननूक्तमत्र भूतपदोपादानात्तन्मात्रस्थत्वं सिध्यति । अन्यथा तद्व्यर्थमिति तत्राह ॥ श्रुताविति ॥ भूतपदस्य चेति ॥ एतेन निचाय्यत्वादिति सूत्रांशटीकायामर्भकौकस्त्वपदेन भूतावस्थितत्वं ग्राह्यम् । न तु भूतमात्रावस्थितत्वमिति सूचितम् । यदप्यादित्येऽनुक्तत्वमादित्यप्रापकमिति तत्प्राक् परिहर्तव्यमपि प्रसङ्गादत्र परिहरति ॥ सर्वेति ॥ ननूक्तमत्र विशिष्यादित्येऽनुक्तत्वलिङ्गादितीति चेन्न । ‘‘सर्वप्राणिषु च स्थितः । सर्वनामाभिधेय इति स्मृत्याऽऽदित्यगतस्यैवादित्यनामवत्त्वोक्तेरिति टीकोक्तरीत्या यश्चासावादित्य इत्यादिना लब्धत्वादिति तात्पर्यात् । तत्रादित्यस्थत्वमस्पष्टमित्येवं समाधानमुक्तम् । एवमर्भकौकस्त्वादिति सूत्रे निरवकाशत्वादिनाऽऽदित्यश्रुत्यादितो बलवत्त्वेन प्राधान्यादन्योपलक्षणत्वेनोपात्तस्यार्भकौकस्त्वस्य समाधानेन तदुपलक्षितानां संवत्सरसारत्वादीनां सौत्रपदोपात्तानां चादित्यादिप्रापकाणां स्वपक्षबाधकानां समाधानस्य व्योमवन्निचाय्यत्वादिति सूत्रांशलब्धस्योक्त्या तद्विवृतिपरटीकां व्याख्याय इदानीं ‘‘प्रसिद्धोपदेशाद् विवक्षितगुणोपपत्तेश्च शब्दविशेषा’’दित्यादिसूत्रोक्तश्रुतिलिङ्गादिरूपस्वपक्षसाधकसत्त्वादत्रोक्तस्सर्वगतो विष्णुरिति भावेन तत्तत्सूत्रटीकां विवृण्वंस्तेषां पूर्ववाद्युक्तममुख्यत्वं परिहृत्य निरवकाशत्वमाह ॥ उक्तरीत्येति ॥ एतेन स्वपक्षसाधकानि यथा सूत्रविन्यासं प्रागुपन्यस्य स्वबाधकभूतानि परसाधकानि पश्चान्निरस्यानि न तु वैपरीत्यमिति निरस्तम् । तेषां बाधकानां स्वपक्षसाधकानामन्यथासिद्ध्यापादकत्वेन बाधकतया तन्निरासस्यैव प्रथममुपयुक्तत्वात् । सूत्रक्रमबीजं तु वक्ष्याम इति भावः । अत एवान्ते टीकायामेवमीश्वरपक्षे विरोधाभावाद्ब्रह्मशब्दस्यामुख्यार्थग्रहणमश्रुतत्वादीनां भाक्तत्वकल्पनमित्यादि निरस्तं भवतीत्युक्तम् ।

ब्रह्मशब्दस्येति ॥ आद्यसूत्रोक्तस्य ब्रह्मशब्दस्य द्वितीयोक्तस्याश्रुतत्वादिलिङ्गस्येत्यर्थः । अत्रापि पञ्चम्यन्तप्रधानहेतूनां सर्वगतो विष्णुरेवेति साध्येनान्वयः । ‘‘ब्रह्मशब्दस्य श्रुत्यादौ नारायण एव प्रसिद्धत्वा’’दिति टीकां व्यनक्ति ॥ भाष्योक्तेति ॥ ‘‘तदेव ब्रह्म परमं कवीनां परमं यो महद्ब्रह्मेत्यादि’’ष्वित्यर्थः ॥ प्रसिद्धेति ॥ अन्यथा ब्रह्मशब्दोपदेशादित्येव ब्रूयादिति भावः । यद्यपि लोकतो जीवादावपि प्रसिद्धिस् तथापि वैदिकप्रसिद्धियुक्तस्यैवोपादानमिति भावः । ननु ‘श्रुत्वाप्येनं वेद न चैव कश्चि’दिति जीवस्याप्यश्रुतत्वाद्युपपत्तेश्चक्षुर्मयत्वादिवशेन ब्रह्मशब्दो जीवेऽमुख्यः किं न स्यादित्यतः ‘‘शब्दविशेषा’’दिति सूत्रभाष्यटीकाभिप्रायं व्यनक्ति ॥ ब्रह्मशब्दस्येति ॥ ‘‘सावधारणब्रह्मशब्दवाच्यत्वे मुख्यब्रह्मत्वं स्यात् । न च तज्जीवस्योपपद्यत’’ इति टीकोक्तमुपपादयति ॥ जीवरूपेति ॥ जीवरूपामुख्यार्थत्वे एतमेवेत्यवधारणमन्यस्य मुख्यवृत्त्या ब्रह्मशब्दार्थत्वं वाऽमुख्यवृत्त्या तदर्थत्वं वा व्यवच्छिंद्यात् । न द्वयमपि युक्तम् । तथाभूतस्य ब्रह्मादेस्सत्त्वादित्यर्थः । स्वपक्षेऽवधारणं युक्तमित्याह ॥ ईश्वरेति ॥ भाष्योक्तेति ॥ ‘‘एष उ एव ब्रह्मे’’त्यादावित्यर्थः ॥ प्रसिद्धेश्चेति ॥ वृद्धप्रसिद्धेरित्यर्थः । पूर्वं श्रौतप्रसिद्धिरुक्तेति भेदज्ञापनाय इत्यनेनोक्तेत्युक्तम् । श्रुतेर्निरवकाशत्वमुक्त्वा लिङ्गस्य तदाह ॥ अश्रुतत्वादेरिति ॥ विवक्षितेति सौत्रपदतात्पर्योक्तिः ॥ उपसंहारस्थत्वेनेति ॥ ‘‘तेषां च विष्णोरेव योग्यत्वेने’’ति टीकोक्तिरूपलक्षणमिति भावः । एवं परमते साधकानि निरस्य स्वपक्षसाधकानि चोक्त्वा ‘‘अनुपपत्तेस्तु न शारीर’’ इति सूत्रोक्तपरपक्षबाधकोक्तिपरटीकां विवृण्वन् परपक्षे बाधकमाह ॥ अणोश्चेति ॥ मिलितसर्वजीवानां सर्वगतत्वपक्षस्य ‘‘स्वस्वदेहस्थितिमात्रस्य सर्वेषां सिद्धत्वा’’दिति टीकायामेव स्पष्टत्वादित्येकस्य सर्वगतत्वपक्षदूषणस्य विस्तृतिरियम् । टीकायां ‘‘सुखदुःखप्राप्त्यैकस्य सर्वगतत्वानुपपत्ते’’रित्युपलक्षणमिति भावः । अणुत्वं ‘‘उत्क्रान्तिगत्यागतीना’’मित्यत्र साधयिष्यत इति भावः । नन्वात्मनो विभुत्वमेवोपेयते । गत्यादेरुपाधिवशेनोपपत्तेरिति भावेनाह ॥ योगेवेति ॥ अयमर्थः । सर्वजीवानां प्रत्येकं सर्वगतत्वे सर्वशरीरगतसुखदुःखादिभोगस्स्यात् । न च यथा स्वर्गाच्च्युतस्य स्थूलदेहप्राप्त्यै मातृयोनिं प्राप्तुमागच्छतो मध्येऽन्यकर्मनिर्मितजीवान्तराधिष्ठितदेहं प्राप्तस्य यथा वा तत्तदिन्द्रियाभिमानिनां तत्तज्जीवशरीरगतानां तत्तच्छरीरगतसुखादिभोगाभावस् तथेहापि यदीयकर्मनिर्मितो यो देहस्स एव तस्य सुखादिभोगापादको नान्यस्य तद्गतस्यापीति वाच्यम् । अनादितस्सर्वेषां सर्वशरीरगतत्वे कर्मव्यवस्थायोगात् । न च यस्य यस्मिन्देहेऽभिमानस्तस्मिन्देहे कृतं कर्म तदीयमिति वा कर्मनिर्मितत्वाविशेषेपि यस्य यत्राभिमानस्तस्य तद्गतसुखादिभोग एव नान्यगततद्भोग इति वा युक्तम् । अनादिकालं सर्वदेहसम्बन्धे सर्वत्र तस्याप्यवर्जनीयत्वादिति ।

कथं तर्हि व्रीह्यादिगतजीवादौ गतिरित्यत आह ॥ व्रीह्यादीति ॥ इन्द्रियाभिमानिनां प्रतिकल्पं भिन्नत्वादिति भावः । एतेन ‘‘सर्वशरीरगतसुखदुःखादिप्राप्त्ये’’ति टीका ‘‘ब्रह्मादिसर्वशरीरस्थत्वानुपपत्ते’’रिति टीकाच विवृता । नन्वीश्वरस्यानादितः सर्वदेहसम्बन्धादुक्तदोषसाम्यमित्यतः ‘‘सम्भोगप्राप्तिरिति चेन्न वैशेष्या’’दिति सूत्राभिमतं ‘‘सामर्थ्यवैशेष्या’’दिति टीकाद्युक्तं समाधिमाह ॥ ईश्वरस्यत्विति ॥ परपक्षे ‘‘कर्मकर्तृव्यपदेशा’’दिति सूत्रोक्तं बाधकान्तरं तदुपात्तवाक्योक्तिपूर्वमाह ॥ आत्मानमिति ॥ ‘‘मामहं जानामि स्वाध्यायोऽध्येतव्य’’ इत्यादावेकस्यैव द्वयं दृष्टमित्यत आह ॥ कर्मकर्त्रोश्चेति ॥ विवृतं चैतत् ‘‘कर्मकर्त्रोरुत्सर्गतोभिदे’’त्यनुव्याख्यानसुधायाम् ॥ प्रकृत इति ॥ तत्रैक्यग्राहकप्रमाणमपवादकमिह च चक्षुर्मयादिजीवलिङ्गस्य विष्णाववकाशितत्वादिति भावः । एतेन ‘‘अत्रोक्तसर्वगतस्यात्मानमिति कर्मत्वेने’’त्यादि टीका विवृता । ‘‘स्मृतेश्चे’’ति सूत्रोक्तं स्वपक्षे साधकान्तरमाह । अहमात्मेति ॥ न च स्मृतेरपि स्ववचनत्वेन विप्रतिपन्नं प्रति सूत्रकारः कथं तामुपादत्त इति वाच्यम् । ‘‘तस्याः परोक्तानुवादरूपत्वा’’दिति टीकायामेवोक्तेरिति भावः । तथापि पूर्वपक्षप्रापकश्रुतिलिङ्गभावेपि । अवधारणादयो ऽवधारणसहितब्रह्मशब्दादय इत्यर्थः । एतेन भाष्याद्युक्तं न्यायविवरणोक्तं चैकार्थमिति दर्शितम् ।

तत्र तत्र स्थितो विष्णुस्तत्तच्छक्तिप्रबोधकः ।

दूरतोप्यतिशक्तस्सलीलया केवलं प्रभुः ॥

इत्यनुव्याख्यानेऽन्यथाव्याख्यानं प्रतीयते । तत्सुधायामस्फुटत्वात् सूत्रारूढतया व्यनक्ति ॥ अनुव्याख्यानेत्विति ॥ सर्वसंयोगित्वेति ॥ एतेन ‘‘अथवा न सर्वगतत्वं हरेरुपपादनीयम् । तस्यानन्दादिवत्स्रष्टृत्वादिवद्वागुणत्वाभावा’’दिति सुधानुवादः कृतः । ‘‘तत्किं दूरे स्थितः शक्तिप्रबोधनेन शक्तः । येन तत्र तत्र तिष्ठतीति सुधास्थाशङ्काभागानुवादस् तच्चायुक्तमित्यादि । ‘‘यद्यपि सप्रभुर्विष्णुर्दूरतोतिशक्त’’ इत्यादिसुधार्थानुवादस् तत्र तत्रेति ।

### **चन्द्रिकाबिन्दुः**

तत्र भूतेष्विदानीं निर्बाधं साधकं दर्शयति ॥ उक्तरीत्या चेति ॥ तस्यैव सावधारणब्रह्मशब्दस्यैव । ब्रह्मेत्याचक्षत इति पूर्वमश्रौतप्रसिद्धिरिति कृत्वा भेदः । अनुपपत्तेस्तु न शारीर इति सूत्रस्य अर्थान्तरं स्वयमभिप्रेत्याह ॥ अणोश्चेति ॥

भाष्यकारीयमर्थमाह ॥ योगे वेति ॥ सम्भोगप्राप्तिरिति सूत्रमाह ॥ ईश्वरस्य त्विति ॥ तत्तदिन्द्रियेति ॥ अस्मदादिसर्वशरीरस्वम्बन्धित्वमस्माकमेव । इन्द्रियाद्यभिमानिनां तु अस्मदादिकतिपयशरीरसम्बन्धित्वेऽपि न सर्वशरीरसम्बन्धित्वम् । पुरन्दरादिदेवानां प्रतिमन्वन्तरादिभेदेन भिन्नत्वादिति भावः । ईश्वरस्यास्मदादिसर्वशरीरसम्बन्धित्वान् मोहप्रसङ्ग इत्यत आह ॥ ईश्वरस्य त्विति ॥ कर्मकर्तृव्यपदेशाच्चेति सूत्रार्थमाह ॥ आत्मानं वेदेति ॥ उत्सर्गपदव्यावर्त्यमाह ॥ मामहं जानीमीति ॥ अपवादकाभावादिति ॥ अपवादकश्च कर्तृकर्मणोरेकत्वावधारणमिति द्रष्टव्यम् । स्मृतेश्चेति सूत्रार्थमाह ॥ अहमिति ॥ नन्वनुव्याख्याने उक्तरीत्या पूर्वपक्षाद्यवचनात् तत्रोक्तसिद्धान्तस्य सूत्राक्षरानारूढत्वाच्चायुक्त इत्यत आह ॥ मामहं जानामीति ॥ अपवादकाभावादिति ॥ अनुव्याख्याने त्विति ॥ वर्णकान्तरमिति ॥ यद्यप्यधिकरणतात्पर्यमपेक्ष्येति सुधायामुक्तत्वात् सूत्रार्थतयैव कथनीयमिति न निर्बन्धः । तथापि कर्तुं शक्यत इत्यभिप्रायेण तथोक्तमित्यनुसन्धेयम् ॥

### **पाण्डुरङ्गि**

आदित्येऽनुक्तलिङ्गमप्यन्यथासिद्धमित्याह ॥ सर्वपदेनेति ॥ सर्वपदेन तद्ग्रहणे बाधिकाया आदित्यस्य सर्वगतताया अभावादित्यर्थः । सर्वेषु भूतेष्वित्यल्पौकस्त्वमुच्यते । भूतादन्यत्राभावप्रतीतेः । अन्यथा भूतपदवैयर्थ्यं स्यात् । तस्मात्सर्वपदेनादित्यग्रहणमयुक्तमित्यत आह ॥ भूतपदस्येति ॥ एवं परपक्षे साधकानि निराकृत्य परपक्षे बाधकत्वेनोक्तस्य ब्रह्मश्रुत्यादेः परशङ्कितसावकाशत्वमपाकरोति ॥ उक्तरीत्येत्यादिना ॥ यदुक्तमेतमेवेत्यवधारणेन विष्णोरन्यस्यैव सर्वगतत्वाद्विष्णोर्भूतादन्यत्र सत्त्वेपि सर्वगतत्वायोग इत्यादि तदपि निराह ॥ ब्रह्मशब्दस्येति ॥ एवं प्रथमसूत्रोक्तहेतुमुक्त्वा शब्दविशेषादित्यनेन सूचितां युक्तिमाह ॥ भाष्योक्तेति ॥ एष उ एवेत्यादिश्रुत्यादौ यद्यपि प्रथमसूत्रोक्तयुक्त्यनन्तरं द्वितीयसूत्रोक्तयुक्तिरेव सङ्गता । तथापि शब्दविशेषादित्यस्य प्रथमसूत्रोक्तब्रह्मशब्दोपदेशरूपयुक्त्युपोद्बलकत्वमेव । न तु स्वतंत्रयुक्तित्वमिति तदानन्तर्यम् । वक्ष्यते चैतत् । द्वितीयसूत्रोक्तं हेतुमाह ॥ अश्रुतत्वादेश्चेति ॥ तृतीयसूत्रोक्तं हेतुमाह ॥ अणोरिति ॥ तुष्यतु दुर्जन इति न्यायेनाह ॥ योगेवेति ॥ सामर्थ्यविशेषादित्यनेनोक्तं हेतुमाह ॥ ईश्वरस्येति ॥ कर्मकर्तृव्यपदेशाच्चेत्यनेनोक्तं बाधकमाह ॥ आत्मानं वेदेत्यादि ॥ अत्र प्राणो वंश इति स्थविरःशाकल्यो ऽथ कौण्ठरव्यस्त्रीणीत्यादि खण्डद्वयस्थमात्मानं वेदेति वाक्यं तथाऽऽत्मानं परस्मै शंसतीति चत्वारः पुरुषा इत्येतत्खण्डस्थं तथा यस्तित्याजेति दुग्धदोहा इत्येतत्खण्डस्थं वाक्यमुदाहरता इदं सर्वमेकप्रकरणमिति सूचितं भवति । स्मृतेश्चेति सूत्रोक्तं हेतुमाह ॥ अहमात्मेति ॥ नन्वनुव्याख्याने प्रकारान्तरेण पूर्वपक्षसिद्धान्तावुक्तौ तदयुक्तम् । उत्सूत्रितत्वादित्यतस्तत्सूत्रारूढं कर्तुमाह ॥ अनुव्याख्यानेत्विति ॥

