+++
title = "०३ पूर्वपक्षे हृत्पद्मस्थत्त्वम् आकाशश्यैव न तु ब्रह्मण इति निरूपणम्"

+++


## पूर्वपक्षस्तु

**पूर्वपक्षे हृत्पद्मस्थत्त्वम् आकाशश्यैव न तु ब्रह्मण इति निरूपणम्**

## **तात्पर्यचन्द्रिका**

पूर्वपक्षस्तु । हृत्पद्मस्थत्वमाकाशस्यैव । न तु ब्रह्मणः । तद्धि ब्रह्मणो हृत्पद्मस्थदहराकाशतया वा दहराकाशाश्रितान्वेष्टव्यतया वा । तत्राद्य ‘‘आकाशस्य प्रतीयत’’ इत्यादिभाष्येण तद्विवरणरूपया ‘‘दहरोस्मिन्नन्तराकाश’’ इत्यादिटीकया च दूषितः । तत्रायं भावः । पूर्वस्मिन् ‘‘दहरोस्मिन्नन्तराकाश’’ इति हृत्पद्मस्थवाक्ये परस्मिंश्च ‘‘तावानेषोऽन्तर्हृदय आकाश उभे अस्मिन्द्यावापृथिवी’’ इत्यादौ सर्वाधारवाक्ये च गगने प्रसिद्धाकाशशब्दश्रवणान्न ब्रह्मदहराकाशः । न च तल्लिङ्गादित्युक्तन्यायेन स ब्रह्मपरः । ‘‘पद्मकोशप्रतीकाशं हृदय’’मिति प्रकृतहृत्पद्मपरामर्शेन ‘‘तस्यान्ते सुषिरं सूक्ष्मं तस्म्सिर्वं प्रतिष्ठित’’मिति श्रुत्यन्तरे सुषिरस्य हृत्पद्मस्थत्वसर्वाधारत्वयोरुक्तेः । न च तत्र सुषिरशब्दो ब्रह्मपरः । ‘‘तस्य मध्ये वह्निशिखा अणीयोर्ध्वा व्यवस्थिता । तस्याः शिखाया मध्ये परमात्मा व्यवस्थितः’’ इति परमात्मनः सुषिरस्थशिखामध्यस्थत्वोक्तेः । किं च दहराकाशस्य ब्रह्मत्वे ‘‘तस्मिन्यदन्तस्तदन्वेष्टव्य’’मिति दहरस्थस्यान्वेष्टव्यत्वोक्तिरयुक्ता स्यात् । द्वितीयस्तु ‘‘दहरोस्मिन्नन्तराकाशस्तस्मिन्यदन्तस्तदन्वेष्टव्यमित्यनेन यावान्वा अयमाकाशस्तावानेषोऽन्तर्हृदय आकाश इत्यस्यान्वयाभाव’’ इति न्यायविवरणे तद्विवरणरूपायां ‘‘वाक्यान्वयानुपपत्ते’’रित्यादि टीकायां च परिहृतः । तत्रायं भावः । ‘‘यावान्वा अयमाकाश’’ इति वाक्यस्थ आकाशः किं प्रसिद्धाकाशः किं वा ब्रह्म । नाद्यः । तस्मिन्यदन्तरित्यत्रान्वेष्टव्यतयोक्तस्य हृत्पद्मस्थदहराकाशस्थस्य ब्रह्मत्वे ‘‘किं तदत्र विद्यत’ इति प्रश्नस्य ब्रह्म विद्यत इति परिहारं विना ‘‘यावान्वा’’ इत्यादिना प्रसिद्धाकाशस्यान्वेष्टव्यत्वोक्तेरनन्वयात् ।

### **प्रकाशिका**

आकाशप्रापकपूर्वपक्षटीकां ‘‘सर्वाधारतया हृत्पद्मस्थत्वमाकाशस्ये’’त्यादि रूपां तावत्प्रपञ्चयति ॥ हृत्पद्मस्थत्वमिति ॥ न्यायविवरणे वाक्यानन्वयोऽत्र पूर्वपक्षे हेतुरुक्तः । भाष्ये समाख्याविरोधो हेतुरुक्तः । तद्धेतुद्वयं पक्षभेदेन योज्यम् । अन्यथानुपपत्तेरिति भावेन विकल्पपूर्वमाद्यपक्षे भाष्योक्तं हेतुं योजयति ॥ तद्धीत्यादिना ॥ टीकायां प्रतिज्ञाविशेषादेरस्पष्टत्वात् समाख्याया निरवकाशत्वानुक्तया समाख्यया लिङ्गबाधायोगाच्च निष्कृष्य तदभिप्रायमाह ॥ तत्रायं भाव इति ॥ टीकोक्तमुपलक्षणं मत्वाऽऽह ॥ परस्मिंश्चेति ॥ ‘‘नन्वस्त्वि’’त्यादि टीकां व्यनक्ति ॥ न च तल्लिङ्गादिति ॥ आकाश इति होवाचेति वाक्ये परोवरीयस्त्वादिलिङ्गश्रवणादाकाशो ब्रह्मेत्युक्तं ‘‘आकाशस्तल्लिङ्गा’’दित्यत्र । तथेहापि सर्वाधारत्वरूपब्रह्मलिङ्गादाकाशो ब्रह्म स्यादित्यर्थः । ‘‘तस्यान्त’’ इति तच्छब्दार्थविवरणायोक्तं पद्मकोशेति ॥ ‘‘पद्मकोशप्रतीकाशं हृदयं चाप्यधोमुखम् । अधोनिष्ठ्यावितस्त्यान्तु नाभ्यामुपरि तिष्ठति । ज्वालमालाकुलं भाति विश्वस्यायतनं महत् । सन्ततसिराभिस्तु लम्बत्याकोशसन्निभम् । तस्यान्ते सुषिर’’मिति नारायणोपनिषदि समाम्नानादिति भावः ॥ उक्तेरिति ॥ ननु तावता कथं लिङ्गस्य समाख्यामात्रेण बाधः । नचाकाशश्रुतिसमाख्याभ्यां लिङ्गस्य बाध इति युक्तम् । एकेनापि निरवकाशेनानेकबाधदर्शनादित्यतस्समाख्याया निरवकाशत्वं शङ्कापूर्वमाह ॥ न च तत्रेति ॥ उक्तन्यायेनैवेत्यर्थः । व्यवस्थितेत्यनन्तरं ‘‘नीलतोयदमध्यस्था विद्युल्लेखेव भास्वरा । नीवारशूकवत्तन्वी पीता भास्वत्यनूपमे’’ति मन्त्रोऽनुपयोगादत्र नोदाहृतः । युक्तयन्तरं च स्वयमाह ॥ किञ्चेति ॥ न च तच्छब्दस्य पुण्डरीकपरत्वाद्ब्रह्मण एवान्वेष्टव्यत्वमिति वाच्यम् । अव्यवहिताकाशपरत्वसम्भवे व्यवहितपुण्डरीकपरत्वायोगात् । दहरस्यहृत्पुण्डरीकस्थताया दहरोस्मिन्नित्यत्रैवोक्तत्वेन पुनस्तदुक्तिवैयर्थ्याच्चेति भावः । एतेनोत्तरवाक्यगतबहुतरहेतुविरोधाद्भूते प्रसिद्धाकाशश्रुत्या पूर्वपक्षस्तुच्छ इति भामत्युक्तं निरस्तम् । निरवकाशसमाख्यया अन्यस्यान्वेष्टव्यत्वोक्तययोगरूपयुक्तयाच सहिताकाशश्रुत्याऽऽकाशपूर्वपक्षस्य युक्तत्वादिति ॥ द्वितीयस्त्विति ॥ दहराश्रितान्वेष्टव्यतया वेति पक्ष इत्यर्थः । टीकोक्तं प्रतीतचोद्यनिरासेन विकल्पमुखेन विशदयन्नाद्यपक्ष इव द्वितीयपक्षेऽप्युत्तरवाक्यस्य ब्रह्मपरत्वे टीकोक्तसुषिरश्रुतिविरोधवदनन्वयोऽपि योज्य इति भावेन टीकाभिप्रायमाह ॥ तत्रेति ॥

### **चन्द्रिकाबिन्दुः**

टीकायामपि विकल्पपूर्वकं योजना कर्तव्येत्यभिप्रायेण स्वयमपि विकल्पपूर्वकमेव पूर्वपक्षमारचयति ॥ न तु ब्रह्मण इति ॥ तस्यान्ते सुषिरं सूक्ष्ममिति वाक्यस्य विशिष्टसमाख्यात्वमुपपादयितुं तच्छब्दस्य हृत्पद्मस्थपरामर्शकत्वं दर्शयति ॥ पद्मकोशप्रतीकाशमिति ॥ सुषिरस्येति ॥ तथा च सुषिरश्रुत्यनुसारेण आकाशस्यैव हृत्पद्मस्थत्वं सर्वाधारत्वं च वक्तव्यं न तु ब्रह्मण इति भावः । टीकोक्तान्वयानुपपत्तिप्रकार आकाशशब्दस्य भूताकाशपरत्व एव । तस्य ब्रह्मपरत्वं तु सुषिरश्रुतिविरोधो वा प्रकारान्तरेणान्वयानुपपत्तिर्वा वक्तव्येति टीकाभिप्रायमाह ॥ यावान्वा अयमाकाश इत्यादिना ॥

### **पाण्डुरङ्गि**

वाक्यान्वयानुपपत्तेरित्यादि टीकानुपपन्ना । आकाशशब्दस्य ब्रह्मपरत्वेन किं तदत्र विद्यत इति प्रश्ने आकाशशब्दोक्तं ब्रह्मास्तीति परिहारस्य श्लिष्टत्वात् । न चाकाशस्य प्रसिद्धाकाशपरत्वाभिप्रायेण यावान्वा इत्यादेरन्वयाभावापादनमिति शङ्क्यम् । तथापि नानन्वयः । अन्वेष्टव्यद्युपृथिव्याद्याधारतयाऽऽकाशोक्तेः सम्भवादित्यतो व्याख्याति ॥ तत्रायं भाव इति ॥

