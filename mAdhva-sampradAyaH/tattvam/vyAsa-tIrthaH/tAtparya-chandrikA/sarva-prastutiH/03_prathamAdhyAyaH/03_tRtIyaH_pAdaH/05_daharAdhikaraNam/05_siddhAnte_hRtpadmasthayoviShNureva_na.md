+++
title = "०५ सिद्धान्ते हृत्पद्मस्थयोविष्णुरेव न तु आकाशादिरीति निरूपणम्"

+++


## सिद्धान्तस्तु

**सिद्धान्ते हृत्पद्मस्थयोविष्णुरेव न तु आकाशादिरीति निरूपणम्**

## **तात्पर्यचन्द्रिका**

सिद्धान्तस्तु ॥ हृत्पद्मस्थत्वं विष्णोरेव । अपहतपाप्मत्वादिलिङ्गात् । तच्च न हृत्पद्मस्थदहराकाशतया । येनोक्तदोषाः (षः) । किन्तु हृत्पद्मस्थदहराकाशगततया । न च गगनेऽपहतपाप्मत्वाद्युक्तिर्युक्ता । तत्र पाप्माद्यप्रसक्तेः । न चेश्वरेऽपि तदप्रसक्तिः ।

सजातीये दर्शनं हि प्रतिषेधे प्रयोजकम् ।

चेतने चैव पाप्मादिमत्ता दृष्टा जडे तु न ॥ १ ॥

जीवस्य तु न संसारदशायामपहतपाप्मत्वादिकम् । मुक्तिदशायां तु देहाभावान्न हृत्पद्मस्थत्वम् । किञ्च अपहतपाप्मत्वादिकं भाष्योक्तश्रुत्यादिभिरीशस्य निरपेक्षम् । जीवस्य तु ईशदत्तत्वात्सापेक्षम् । न च निरपेक्षसम्भवे सापेक्षं ग्राह्यम् । एतेन सत्यकामत्वादेरपि ब्रह्मलिङ्गता सिद्धा । एतेनैवाकाशेऽप्यभिमान्यभिप्रायमपहतपाप्मत्वादीत्यपि निरस्तम् । अन्वयानुपपत्तिश्च ‘‘योऽन्वेष्टव्यो भगवांस्तस्यान्तर्हृदये यावान्वा अयमाकाशस्तावानाकाशस्तस्मिन् द्यावापृथिवी अन्तरेव समाहिते सच भगवानपहतपाप्मेत्यन्वय’’ इति न्यायविवरणे परिहृता । तद्विवृतं ‘‘तथाही’’ त्यादिटीकायाम् ।

### **प्रकाशिका**

‘‘दहरपद्मस्थो विष्णुरेव भवे’’दित्यादिटीकार्थमनूद्य व्यनक्ति ॥ हृत्पद्मस्थत्वमिति ॥ लिङ्गानां बहुत्वेन सूत्रादौ बहुवचननिर्देशेऽपि प्रत्येकं हेतुत्वं सूचयितुं लिङ्गादित्येकवचननिर्देशः । एतच्च ‘‘गतिशब्दाभ्यां तथाहि दृष्टं लिङ्गं च । धृतेश्च महिम्नोस्यास्मिन्नुपलब्धेः । प्रसिद्धेश्चे’’ति सौत्रसाधकानामुपलक्षणम् । उक्तदोषाः सुषिरश्रुतिविरोधादय इत्यर्थः । लिङ्गनिरवकाशत्वोक्तिपरां ‘‘नचाकाशस्यापि पापाद्यभावेने’’त्यादिटीकां व्यनक्ति ॥ न च गगन इति ॥ दर्शनं हीति ॥ हिर्हेतौ । प्रसिद्धौ वा । नन्वस्त्विहापि सजातीये जडान्तरे पापदर्शनाद्गगने तन्निषेध इत्यत आह ॥ जडे तु नेति ॥ यदपि जीवे सावकाशमित्युक्तं तदपि नेति भावेन ‘‘असम्भवात् । उत्तराच्चेदाविर्भूतस्वरूपस्त्वि’’ति सूत्रभाष्यटीकोक्तं व्यनक्ति ॥ जीवस्यत्विति ॥ ननूक्तं भाविभावाभिप्रायेण संसारिण्यपि युक्तमिति । तथाऽऽकाशेऽप्यभिमानिद्वारा युज्यत इति चेत्यतो भाष्यटीकोक्तरीत्याऽनवकाशत्वमाह ॥ किञ्चेति ॥ श्रुत्यादिभिः ‘‘एषसर्वेभ्यः पाप्मभ्य उदित’’ इति ‘‘सर्वे पाप्मानोऽतोऽनिवर्तंते’’ इति ‘‘न ह वै देवान् पापं गच्छती’’त्यादि श्रुतिभिः,

नित्यतीर्णाशनायादिरेक एव हरिः स्वतः ।

अशनायादिकानन्ये तत्प्रसादात्तरंति हि ।

सत्यकामः परो नास्ति तमृते विष्णुमव्ययम् ।

सत्यकामत्वमन्येषां भवेत्तत्काम्यकामिता ॥

इत्यादिस्मृतिभिरित्यर्थः ॥ जीवस्यत्विति ॥ एतेन ‘‘आविर्भूतस्वरूपस्त्वि’’ति सौत्रखण्डस्य तात्पर्यमुक्तं भवति ॥ न च निरपेक्षेति ॥ ‘‘यस्य पर्णमयी जुहूर्भवती’’ति श्रुतजुहूवदिति भावः । अत एव च ‘‘यद्योन्यां तदुत्तरयोर्गायती’’त्यत्रोत्तराशब्दस्योत्तराग्रन्थे निरपेक्षवृत्तित्वेन तद्गतयोरेवोत्तरयोर्ग्रहणम् । न पुनस्सापेक्षयोर्योन्युत्तरयोरित्युक्तं नवमे । एवमुत्तरेभ्य इति सौत्रलिङ्गानां निरवकाशतोक्तया हृत्पद्मस्थदहराकाशस्थो विष्णुरित्युक्तम् । इदानीं परोक्तबाधकं निरसिष्यन्नन्वयानुपपत्तिं तावत्परिहर्तुमाह ॥ अन्वयेति ॥ टीकायामिति ॥ ‘‘प्रसिद्धेश्चे’’तिसूत्रटीकायामित्यर्थः । एतेन भाष्येऽनुक्तावपि टीकायामन्वयोक्तिर्न्यायविवरणमूलेति दर्शितम् ।

### **चन्द्रिकाबिन्दुः**

वाक्यान्वयस्त्विति सिद्धान्तः । तच्च हृत्पद्मस्थत्वम् अपहतपाप्मत्वादिलिङ्गादिति । यद्यपि अपापत्वं पापात्यन्ताभावाधिकरणत्वं विष्णाविव जडेऽप्यस्ति तथापि पापनिषेधकरणं विष्णावेव तदेव च लिङ्गम् । निषेधश्च न जडे ॥ अप्रसक्तेरिति ॥ अपहतपाप्मेत्यादिनिषेधवाक्यप्रसक्तयन्यथानुपपत्तिरेव लिङ्गमिति भावः । अपहतपाप्मत्वहृत्पद्मस्थत्वयोर्जीवविषये कालतो वैयधिकरण्यमित्याह ॥ जीवस्य त्वित्यादिना ॥ एतेनेति ॥ सत्यकामत्वादेर्निपरेक्षत्वस्य विवक्षितत्वेनेत्यर्थः ॥ एतेनैवेति ॥ अभिमानिगतापहतपाप्मत्वादेः सापेक्षत्वेनैवेत्यर्थः ॥

### **पाण्डुरङ्गि**

प्रथमसूत्रोक्तं हेतुमाह ॥ हृत्पद्मस्थत्वमिति ॥ येनोक्तदोष इति ॥ सुषिरस्य दहरस्थाकाशत्वप्रतिपादकश्रुतिविरोध इत्युक्तदोषो नेत्यर्थः । ननु चेतनत्वेन साजात्यविवक्षया जीवे पापप्रसक्तयेश्वरे तन्निषेधे पारतंत्र्येण जीवजडाकाशयोरपि साजात्यविवक्षया जीवे पापप्रसक्तया भूताकाशेऽपि तन्निषेधोपपत्तिरित्यरुचेराह ॥ किञ्चेति ॥ एतेनेति ॥ अपहतपाप्मत्वादेर् ब्रह्मधर्मत्वोपपादनेनेत्यर्थः ॥ एतेनेति ॥ जीवस्यापहतपाप्मत्वस्येशदत्तत्वेन तत्सापेक्षत्वोपपादनेनेत्यर्थः । तथाहीत्यादिवाक्यान्वयानुपपत्तिपरिहारकटीकाग्रन्थोऽनुपपन्नः ।

------------------------------------------------------------------------

तत्रायं भावः

## **तात्पर्यचन्द्रिका**

तत्रायं भावः । शरीरहृत्पुण्डरीकयोर्ब्रह्म प्रति पुरत्ववेश्मत्वोक्तयैवान्वेष्टव्यस्य ब्रह्मत्वे सिद्धे तस्मिन्यदन्तरित्यत्र हृत्पद्मस्थाकाशगतं ब्रह्मान्वेष्टव्यमित्युक्ते किं तदित्यत्र तद्ब्रह्म किं प्रकारमिति पृष्टे यावानिति परिहारवाक्ये यद्ब्रह्मान्वेष्टव्यतयोक्तं तस्यान्तर्हृदये यावानेष आकाशस्तावान् सर्वोऽपि विद्यते । द्यावापृथिव्यादिकं चास्मिन्समाहितमिति ब्रह्मण आकाशादिसर्वाश्रयत्वापहतपाप्मत्वादिप्रकार उक्तः । एवं च प्रश्नवाक्ये ब्रह्मणः किं तदिति प्रथमया आकाशस्यतु अत्रेति सप्तम्या निर्देशेऽपि परिहारवाक्ये ब्रह्मणोऽस्मिन्निति सप्तम्या आकाशादेस्तु प्रथमया निर्देशो नायुक्तः । प्रकारे पृष्ट आकाशादिसर्वाश्रयत्वादिप्रकारोक्तेः ।

न प्रश्नोत्तरभावे हि हेतुस्तुल्यविभक्तिता ।

समानविषयत्वं तु हेतुस्तच्चात्र विद्यते ॥ १ ॥ इति ।

छान्दोग्यभाष्ये तु अस्मिन्भूताकाशे ब्रह्माख्य आकाशो वर्तते स च यावान्बहिः परमात्मा व्याप्तोऽस्ति तावानेव विद्यत इति पक्षान्तरमुक्तम् । तद्विवृतमथवेत्यादिटीकायाम् । तत्रायं भावः । ब्रह्म प्रति शरीरादेः पुरत्वादेरुक्तावपि दहराकाशस्थस्य न स्पष्टं ब्रह्मत्वं सिद्धम् । अन्यपुरेऽप्यन्यस्य वेश्मसम्भवात् । अन्यवेश्मन्यप्यन्यावस्थानसम्भवाच्च । तथाच दहराकाशस्थमन्वेष्टव्यमिति सामान्योक्तौ किं तदित्यत्राधेयस्वरूपप्रश्नः । तस्य च सन्निहितं यावान्वा इत्याद्युत्तरम् । तत्र सप्तम्यन्तेन हृदयननिमित्तकेन हृदयशब्देनान्तस्स्थत्वलिङ्गेन च दहरोऽस्मिन्नन्तराकाशस्तस्मिन्नित्यन्तस्स्थत्वयुक्तपूर्ववाक्ये किं तदत्रेति प्रश्नवाक्ये च सप्तम्याऽऽधारत्वेनोक्तस्याकाशस्य प्रत्यभिज्ञायमानतया हृदयशब्देन भूताकाशमनूद्याकाशशब्देन प्रथमान्तेन ‘‘तल्लिङ्गा’’दिति न्यायेन ब्रह्मणि मुख्येन प्रश्नवाक्ये किं तदिति प्रथमानिर्दिष्टाधेयस्य ब्रह्मत्वं विधाय ‘‘यावान्वा अयमाकाशस्तावा’’नित्यनेन च तस्य व्याप्तत्वोक्तेः । अस्मिन्पक्षे प्रश्नोत्तरयोस्तुल्यविभक्तिताऽप्यस्ति । व्यवहितं ‘‘उभे अस्मि’’न्नित्यादिकं तु जिज्ञास्यत्वोपपादकम् । न तु तत्र सप्तम्या ‘‘किं तत्र विद्यत’’ इति प्रश्नवाक्यस्थाधारोक्तिः । न वा ‘‘उभे’’ इत्यादिना प्रथमान्तेन प्रश्नवाक्यस्थाधारप्रतियोगिकाधेयोक्तिः ।

यथाहि लोके कोवाऽन्तर्वर्तते योऽसौ संसेव्य इति चोदिते राजाऽन्तर्वर्तते तस्मिन्राष्ट्रं सर्वं समाहितमित्युक्ते आधेयप्रश्नस्य सन्निहितं राजेत्यादिकमेवोत्तरम् । व्यवहितं तु राष्ट्रमित्यादिकं संसेव्यत्वोपपादकम् । तद्वत् । उक्तं चास्यामेव श्रुतावुपरि ‘‘तस्यैतदेव निरुक्तं हृदयमिति । तस्माद्धृदय’’मिति हृदयशब्दस्य हृदयननिमित्तकत्वम् । अस्मिंश्च पक्षे ‘‘दहरोऽस्मिन्नन्तराकाश’’ इति वाक्यस्थ आकाशो भूताकाशः । दहरत्वादन्वेष्टव्यं प्रत्याधारत्वाच्च । यावानिति वाक्यस्थस्तु ब्रह्माकाशः । पूर्णत्वादन्वेष्टव्यत्वाद्द्यावापृथिव्याद्याधारत्वाच्चेति ।

### **प्रकाशिका**

नन्वत्र टीकाद्युक्तान्वयघटना न युक्तेव । प्रश्नवाक्ये ‘‘किं तदत्रे’’ति ब्रह्माकाशयोः प्रथमासप्तमीभ्यां निर्दिष्टयोः परिहारे सप्तमीप्रथमाभ्यां निर्देशायोगेन परिहारानन्वयस्योक्तत्वादित्यतस्तदुक्तिव्यक्तिपूर्वमुक्तशङ्कां परिहरति ॥ तत्रायं भाव इति ॥ यद्यपि पुण्डरीकं वेश्मेत्येव श्रुतम् । न तु ब्रह्म वेश्मेति । तथापि वेश्मेत्युक्तौ कस्येत्याकांक्षायां ब्रह्मपुर इत्युक्तपुरस्वामिनो ब्रह्मण एव पदिन्यायेनान्वय इति भावेन ब्रह्मप्रति वेश्मत्वोक्तयेत्युक्तम् । हृदय इत्यत्र कस्येत्याकाङ्क्षायां तत्रापि प्रकृतं ब्रह्मैवान्वेतीत्याह ॥ यद्ब्रह्मेति ॥ अस्मिन् ब्रह्मणीत्यर्थः । अत्र परिहारान्तरमप्यनुसन्धेयमिति भावेन टीकोक्तपक्षान्तरं मूलोक्तिपूर्वं प्रागुक्तरीत्या ब्रह्मान्वेष्टव्यमित्यस्य लाभेन पुनः किं तदत्र विद्यत इत्यन्वेष्टव्यस्वरूपप्रश्नायोगेन परिहारस्य ब्रह्मस्वरूपाविषयत्वादिति प्रतीतानुपपत्तिनिरासेन व्यनक्ति ॥ छान्दोग्येति ॥ शरीरादेरित्यादिपदेन हृत्पुण्डरीकं गृह्यते । पुरत्वादेरित्यादिपेदन वेश्मत्वं गृह्यते ॥ हृदयनेति ॥ हृद्युपपदे ‘‘अय गता’’वित्यस्माद्धातोः पचादित्वादच्प्रत्यये हृद्गतवाचिना हृदयशब्देनेत्यर्थः । हृदयनमप्यन्यस्य स्यादित्यत उक्तम् ॥ अन्तस्थत्वलिङ्गेनेत्यादि ॥ अन्तश्शब्दसमानाधिकृतत्वलिङ्गेनेत्यर्थः ॥ इति न्यायेनेति ॥ अत्रापि सर्वाधारत्वरूपब्रह्मलिङ्गश्रवणादिति भावः । पूर्वस्मादप्यस्य पक्षस्य विशेषोऽस्तीत्याह ॥ अस्मिन्निति ॥

नन्वेवमाघेयप्रश्नस्य यावानित्यनेनैवोत्तरितत्वेनोभे अस्मिन्नित्यादिकं व्यर्थमित्यत आह ॥ व्यवहितमिति ॥ सन्निहितव्यवहितपदे हेतुगर्भे इति भावेन तत्फलमाह ॥ न त्विति ॥ तद्दृष्टान्तेन व्यनक्ति ॥ यथा हीति ॥ चोदिते शङ्किते सतीत्यर्थः । एतेन ‘‘स च पृथिव्याद्याश्रयत्वा’’दित्यादिटीका विवृता । हृदयशब्दस्य रूढ्या मनःपरत्वाद्योगेन दुर्बलेन कथमेतदर्थग्रहणमित्यतो वाक्यशेषबलादाज्यादिशब्दवददोष इत्याह ॥ उक्तं चेति ॥ ननूक्तमत्र पूर्वोक्तप्रसिद्धाकाशस्यैवेहापि ‘‘यावान्वा अयमाकाश’’ इत्याकाशश्रुत्या प्रत्यभिज्ञानादाकाशो न विष्णुरिति तत्राह ॥ अस्मिंश्चेति ॥ बाधकात्प्रत्यभिज्ञा बाध्यत इति भावः ॥ ब्रह्माकाश इति ॥ ‘‘आसमन्तात्काशनादासमन्तात्कमश्नातीति वा । अस्मिन्कामास्समाहिता इति वाक्यशेषात् । आसमन्तात्कामानश्नातीति वे’’ति छान्दोग्यभाष्योक्तव्युत्पत्त्येति ध्येयम् ।

### **चन्द्रिकाबिन्दुः**

शरीरहृत्पुण्डरीकयोरिति ॥ दहरं पुण्डरीकं वेश्मेत्यत्र ब्रह्मपुरमित्यतः ब्रह्मपदमनुवर्तते । तथा च ब्रह्मवेश्मेत्यर्थो लभ्यत इति भावः ॥ किं प्रकारमिति ॥ ब्रह्ममात्रावस्थानस्य सिद्धत्वादिति भावः । नन्वस्मिन् पक्षेऽनन्वयः । प्रश्नवाक्ये किं तदिति प्रथमानिर्दिष्टं ब्रह्म, दहराकाशं तु अत्रेति सप्तमीनिर्दिष्टम् । परिहारवाक्ये तु ब्रह्म सप्तम्या, आकाशादिकं तु प्रथमयेति प्रश्नाननुगुण्यरूपोऽनन्वयस्सिद्ध इत्यतोऽयमनन्वयो न दोषः । प्रश्नोत्तरयोस्समानविषयत्वस्यैव वाच्यत्वादित्याशङ्क्याह ॥ एवं चेति ॥ अथवेत्यादि ॥ टीकायां सामान्येनान्वेष्टव्यसिद्धावित्युक्तं तच्चायुक्तम् । पूर्वं ब्रह्मपुरशब्देनैवान्वेष्टव्यब्रह्मसिद्धेरुक्तत्वादित्यतस्तदभिप्रायं दर्शयति ॥ तत्रायं भाव इति ॥ सन्निहितमिति ॥ सन्निहितस्योत्तरत्वं तदनन्तरस्थव्यवहितस्य तदुपपादकत्वमित्येतत् स्वरसम् । अत एव पूर्वपक्षादत्र स्वारस्यम् । पूर्वपक्षे हि यावान्वा इत्यादेरसर्वस्य व्यवहिताव्यवहितसाधारण्येनोत्तरत्वाङ्गीकारादिति हृदयशब्देन हृदयनिमित्तकमाकाशमुच्यते । तच्च दहराकाशमेव सप्तमीनिर्दिष्टत्वात् । तत्स्थत्वलिङ्गसाम्यादित्यभिप्रेत्याह ॥ तत्र सप्तम्यन्तेनेति ॥ अस्मिंश्च पक्षे तुल्यविभक्तिकत्वमस्तीति दर्शयितुं प्रथमान्तेन प्रथमनिर्दिष्टाधेयस्येत्यादीति ॥ न तु तत्रेति ॥ उभे अस्मिन्निति सप्तम्या प्रश्नवाक्यस्याधारोक्तिर्न भवति किन्त्वाधेयब्रह्मोक्तिरेवेत्यर्थः ।

सन्निहितमुत्तरं व्यवहितमुपपादकमित्येतत् सदृष्टान्तमुपपादयति ॥ यथा हीति ॥

### **पाण्डुरङ्गि**

समानविभक्तिकत्वस्य प्रश्नोत्तरभावे प्रयोजकत्वेन प्रकृते च प्रश्नवाक्ये ब्रह्मणः किं तदिति प्रथमया आकाशस्य त्वत्रेति सप्तम्या निर्देशेन समानविभक्तिकत्वाभावेन प्रश्नोत्तरभावानुपपत्तिरित्यतष्टीकाभिप्रायमाह ॥ तत्रायं भाव इति ॥ अथवेत्यादिटीकाऽनुपपन्ना । शरीरपुण्डरीकयोर्ब्रह्मप्रतिपुरत्ववेश्मत्वोक्तयैवान्वेष्टव्यस्य ब्रह्मत्वसिद्धेर् ब्रह्मावस्थाननिश्चयाभिप्रायेण किं तदित्यादिप्रश्नानुपपत्तेः पूर्वपक्षोत्तरपक्षयोर्भेदाप्रतीतेश्चेत्यतोऽभिप्रायमाह ॥ अयं भाव इति ॥

