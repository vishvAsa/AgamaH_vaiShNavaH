+++
title = "०४ सिद्धान्ते वामनश्रुतेः कैमुत्यन्यायेन बलीयस्त्वम्"

+++


## सिद्धान्तस्तु

**सिद्धान्ते वामनश्रुतेः कैमुत्यन्यायेन बलीयस्त्वम्**

## **तात्पर्यचन्द्रिका**

सिद्धान्तस्तु ॥

सहस्रादपि लिङ्गानां श्रुतिर्बलवती स्वतः ।

अवकाशोज्खिता सावकाशात्तु किमु लिङ्गतः ॥ १ ॥

वामनश्रुतिर्हिनिरवकाशा । ‘‘एष उ एव वामनिरेष हि सर्वाणि वामानि नयती’’ति श्रुत्यन्तरेऽवधारणात् । ‘‘उपेन्द्रो वामनः प्रांशु’’रिति स्मृतेः । आर्यप्रसिद्धेश्च । वामनवामनिशब्दयोश्च लोकवेदाधिकरणन्यायेन वर्णविकारादिनैकदेशस्यान्यथात्वेपि देवासः देवा इत्यादाविव लाघवेन प्रत्यभिज्ञयैकत्वे सम्भवति भेदकल्पनायोगात् । नहि ‘‘न किरिन्द्र’’ इत्यादौ किरित्यस्य लोकप्रसिद्धात्क इत्यस्माद्भेदः । तदुक्तं वार्तिके

आकृतीनामभिव्यक्तिर्या कथञ्चिन्निरूपिता ।

नासाववयवाधिक्यविनाशेषु विनश्यति ॥ इति ।

एवं च यथा ‘‘यद्योन्यान्तदुत्तरयोर्गायती’’त्यत्रोत्तराशब्द उत्तराग्रन्थे संज्ञारूपो निरपेक्ष इति तत्पर एव । न तु योनिऋग्रूपप्रतियोगसापेक्षोत्तरऋक्परस् तथा वामनशब्दोपि रूढ्या विष्णुपरः । न तु दीर्घप्रतियोगिह्रस्वपरः । तदेतदभिप्रेत्योक्तं न्यायविवरणे ‘‘वामनश्रुतेरेवानवकाश’’ इति । लिङ्गानि तु सावकाशानि । सर्वनियामकत्वादिमति प्राणादिनियामकत्वादेः प्रासादवासिन्यायेन सम्भवात् । ऐन्द्राग्नादौ तु देवतात्वं व्यासज्यवृत्तीत्यग्नेः प्रत्येकं तत्र देवतात्वाभावान्नाग्नेयता । नियमनं तु न व्यासज्यवृत्तिः । ‘‘यः पृथिवीमन्तरो यमयती’’त्यारभ्य ‘‘यः प्राणमन्तरो यमयती’’ति प्रत्येकं नियमनश्रवणात् । ‘‘यद्देवान्प्राणयो नव । देवा उपासांचक्रिरे’’ इत्यादिश्रुतिषु ब्रह्मणो विशिष्य प्राणनियामकत्वादिश्रवणाच्च । ‘‘एवमेवैष प्राण इतरान्प्राणान्पृथक्पृथगेव सन्निधत्ते पायूपस्थेऽपानं चक्षुः श्रोत्रे मुखनासिकाभ्या’’मिति श्रुत्यन्तरे मुख्यप्राण उक्तस्य सर्वप्राणनियामकत्वस्य ‘‘ऊर्ध्वं प्राणमुन्नयत्यपानं प्रत्यगस्यती’’त्यनेनाप्रतीतेश्च ।

### **प्रकाशिका**

सौत्रैवकारप्रमितशब्दाभ्यां श्रुतेर्जात्याऽनवकाशत्वेन च प्राबल्यसूचनादेकयापि श्रुत्याऽनेकेषां सावकाशलिङ्गानां बाधो युक्त एवेति भावेन ‘‘विष्णुरेवेशान’’ इत्यादि टीकां विवृण्वन् सूत्राद्युक्तन्यायं सङ्गृह्याह ॥ सहस्रादिति ॥ स्वतोऽनवकाशत्वादिकमनपेक्ष्य स्वभावप्राबल्यमग्रे प्रतिपिपादयिषुरादौ ‘‘तस्याश्च विष्णौ महायोगरूढिसिद्धायास्तत्प्रमापकत्वा’’दिति टीकोक्तयोगरूढी विवृण्वन्नुत्तरार्धोक्तं निरवकाशत्वं तावद्व्यनक्ति ॥ वामनेति ॥ अत्रैवं क्रमः । ईशानो विष्णुरेव । ‘‘मध्येवामन’’मिति वामनश्रुतेः । ननु सावकाशा श्रुतिरित्युक्तमिति चेदत्रेदमुपतिष्ठते वामनश्रुतिर्हीति । योगमाह ॥ एष इति ॥ श्रुत्यन्तरे छान्दोग्ये । रूढिमाह ॥ उपेन्द्र इति ॥ ‘‘उपेन्द्रो वामनः प्रांशुरमोघश्शुचिरूर्जित’’ इति सहस्रनामसु ॥ आर्येति ॥ वृद्धानां वामनशब्दस्य विष्णावेव प्रयोगादित्यर्थः । ननु वामनिशब्दनिर्वचनेपि वामनशब्दस्य किमायातमित्यत आह ॥ वामनेति ॥ आद्यस्याध्यायस्य तृतीयपादे ‘‘प्रयोगचोदनाभावादर्थैकत्वमविभागा’’दित्यन्तिमाधिकरणे प्रथमवर्णके लोकवेदयोः पदपदार्थानामन्यत्वमुतानन्यत्वमिति संशये सत्यपि वर्णाभेदे स्वरछान्दसवर्णागमलोपविकारविपर्ययाध्यायानध्यायादिधर्मभेदेन जराराजपदयोरिव क्रमभेदेन व्यपदेशभेदात्स्पष्टः पदानां भेदः । पदान्यत्वादेवार्थभेदोऽपीति प्राप्ते प्रत्यक्षप्रत्यभिज्ञानाद्वर्णाभेदे तदात्मकत्वात्पदानां यत्किञ्चिद्धर्मभेदेऽप्यर्थभेदापादकधर्मभेदस्यैव पदान्यत्वे प्रयोजकत्वाद्यत्किंचिद्धर्मभेदेनाप्यर्थभेदाभावात्पदानामनन्यत्वम् । तदभेदादर्थानामप्यनन्यत्वमिति सिद्धान्तितम् । अत्रोक्तन्यायेन यथा देवास इत्यादौ ‘‘आज्जसेरसु’’गिति जसेः प्रत्ययस्यासुगागमेनैकदेशस्याधिक्येपि देवा इति पदादनन्यत्वं तथेत्यर्थः । आदिपदेन रुद्रेभिः रुद्रैर् इत्यादि गृह्यते । उक्तं च महाभाष्ये ‘‘एकदेशविकृतमनन्यवद्भवति ॥ श्वा पुच्छे च्छिन्ने नाश्वो नगर्दभ’’ इति । तदेव प्रयोगदर्शनेनाह ॥ नहीति ॥ ‘‘न किरिन्द्र त्वदुत्तरो न ज्याया अस्ति वृत्रह’’न्नित्यत्र किरित्यस्य क इत्यस्य चाभेदस्तथेहापीत्यर्थः । कथञ्चिन्निरूपिताया देवतात्वाद्याकृत्यभिव्यक्तिरसाववयवाधिक्यविनाशमात्रेण न नश्यतीति तन्त्रवार्तिकार्थः । ननूक्तमल्पमात्रपरिमाणवत्त्वरूपं वामनत्वं कथं ब्रह्मणि युक्तमित्यतो नायमत्रान्यसापेक्षशब्दः किं तु रूढ इति सदृष्टान्तमाह ॥ एवं चेति ॥ नवमस्य द्वितीये पादे ‘‘नैमित्तिकं तूत्तरात्वमानन्तर्यात्प्रतीयेत’’ इति षष्ठाधिकरणे ‘‘यद्योन्यान्तदुत्तरयोर्गायती’’ त्यत्र किं योनिनामकऋगपेक्षयोत्तरदेशेऽधीतयोर्ऋचोर्गानमुतोत्तरासंज्ञकग्रन्थविशेषाधीतयोरिति संशये उत्तराशब्दस्य सम्बन्धिशब्दत्वाद्यैव योनेः परत्र पठिता सैवोत्तरा । ततश्च (योनिपदापेक्षया) रथन्तरयोनेः परतो बृहद्योनेः पठितत्वात्तस्यां गानम् । उत्तराग्रन्थे तु रथन्तरयोनेः परतो ‘‘नत्वावा अन्योदिव्य’’ इत्यस्याः पठितत्वात्तस्यां गानम् । अतोपि विकल्पः । द्वयोरपि रथन्तरयोन्युत्तरत्वादिति प्राप्ते यद्यप्ययं सम्बन्धिशब्दो लोके तथाप्युत्तराग्रन्थे संज्ञारूपेण प्रसिद्धः । तत्र संज्ञाशब्दस्यानपेक्षवृत्तित्वात्सापेक्षवृत्तेस्सम्बन्धिशब्दाद्बलीयस्त्वम् । प्रकरणपाठाच्चोत्तराग्रन्थः क्रत्वङ्गम् । तस्मादुत्तराग्रन्थाधीतास्वेव गानमिति सिद्धान्तितम् । अत्र यथोत्तराशब्दः प्रतियोगिनिरपेक्षार्थस्तथा वामनशब्दोपीत्यर्थः । ननूक्तं लिङ्गान्यप्यनवकाशानीत्यतो न्यायविवरणोक्तं सावकाशत्वं ‘‘तच्च लिङ्गं विष्णोरेवे’’ति भाष्यादौ किञ्चिद्विवृतं प्रपञ्चयति ॥ लिङ्गानि त्विति ॥ प्राणादिनियन्तृत्वं विष्णावाह ॥ सर्वेति ॥ प्रासादेति ॥ केचित्प्रासादवासिनः केचिद्भूमिवासिनः केचिदुभयवासिनः । तत्र यथोभयवासिनः प्रासादवासिग्रहणेन भूमिवासिग्रहणेन च गृह्यन्ते तथेहापि प्राणादिनियामकग्रहणेन प्राणतदितरसर्वनियामको ग्रहीतुं शक्य इत्यर्थः । विवृतश्चायं प्रासादवासिन्यायो महाभाष्ये प्रथमपादे ‘‘मुखनासिकावचनोऽनुनासिक’’ इत्यत्र । प्रागुक्तैन्द्राग्नादिवैषम्यमाह ॥ ऐन्द्रेति ॥ ‘‘ऐन्द्राग्नमेकादशकपाल’’मित्यादाविन्द्राग्नीदेवता अस्येति विगृह्य ‘‘सास्यदेवते’’त्यण्प्रत्ययस्योभाभ्यां परत उत्पादितत्वेन द्वयोरन्योन्यसापेक्षयोरेकमेव देवतात्वं व्यासज्यवृत्तिः । अन्यथा प्रत्येकं देवतात्वे ‘‘समर्थः पदविधि’’रिति सूत्रात्समर्थानुवृत्तेस्तद्धितेपि भावेन प्रत्येकं देवताकारकात्तद्धितोत्पत्तेरैन्द्रमाग्नेयमिति पृथङ्निर्देशस्स्यात् । आग्नेयमित्यत्र त्वितरनिरपेक्षाग्नेरेव देवतात्वस्य तद्धितेन बोधितत्वात्तदाऽत्र तस्यैव ग्रहणं नान्यस्येत्यर्थः ॥ प्रत्येकमिति ॥ अन्यथा पृथिव्यप्तेजोवाय्वादीन् यमयतीति श्रूयेतेति भावः । यद्देवानिति । तद्वैत्वं प्राणोऽभवः । महान् भोगः प्रजापतेः । भुजः करिष्यमाणः । यद्देवा’’निति तैत्तिरीयवाक्यस्य वैष्णवत्वं च ‘‘अत एव प्राण’’ इत्यत्र सिद्धमिति भावः । उक्तं च भाष्ये ‘‘तस्यैव प्राणत्वोक्तेस्तद्वैत्वं प्राणोऽभव इती’’ति । ‘‘तं भूतिरिति देवा उपासांचक्रिर’’ इत्यैतरेये ‘‘प्राणस्तथे’’त्यत्रोक्तरीत्या विष्णोरेव सर्वदेवतोपास्यत्वश्रवणादित्यर्थः । श्रुत्यन्तरे षट्प्रश्ने । प्राणशब्दितसर्वेन्द्रियाभिमानिनियामकत्वश्रवणेऽपीह प्राणापाननियामकत्वस्यैव श्रुतत्वेन वायुलिङ्गाप्रतीतेरित्यर्थः ।

### **चन्द्रिकाबिन्दुः**

स्वत उत्सर्गतः ॥ आकृतीनामिति ॥ जातीनां ज्ञानमस्माभिश्शब्दैर्भवतीति निरूपितम् । इयं च शब्दैः प्रतीतिर् वर्णानामाधिक्येन वा नाशेन वा न विनश्यतीति श्लोकार्थः ॥ यद्योन्यामिति ॥ यत् साम योन्याम् आद्यऋचि गायति तदुत्तरयोरित्यत्रोत्तरशब्देनाद्यापेक्षया उत्तरयोरिति नार्थः किन्तूत्तरासंज्ञकयोरुत्तराग्रन्थस्थयोर् ऋचोरित्यर्थः । प्रासादे सत्यर्थ इति निर्णीतं प्रासादेति । प्रासादे तदितरत्र च चरत्स्वपि जनेषु प्रासादवासिशब्दः विशेषाविवक्षया प्रवर्तत इति न्यायार्थः ॥ अग्नेः प्रत्येकमिति ॥ यद्यपि अग्नावपि देवतात्वमस्ति । अन्यथा व्यासज्यवृत्तित्वायोगात् । तथापि तदिन्द्रसापेक्षं देवतात्वं न स्वतन्त्रम् । अन्यसापेक्षे च देवतात्वे न प्रत्ययः । ढकः समर्थ एव स्मरणादिति भावः ।

### **पाण्डुरङ्गि**

ननु वामनिशब्दस्य एष उ एव वामनिरित्यादिश्रुत्यादिभिर्ब्रह्मनिष्ठत्वेऽपि वामनशब्दस्य न युक्तस् तयोर्भिन्नविषयत्वादित्यत आह ॥ वामनवामनिशब्दयोश्चेति ॥ लोकवेदाधिकरणन्यायेनेति ॥ य एव लौकिकास्तएव वैदिका इति लोकवेदाधिकरणन्यायेनेत्यर्थः । ननु ब्रह्मणि वामनशब्दो न युज्यते । तत्राल्पमात्रपरिमाणत्वादिरूपवामनत्वायोगादित्यत आह ॥ एवं चेति ॥ ननु परमात्मनः सर्वनियामकत्वाद्विशेषाकारेण प्राणादिनियामकत्वव्यपदेशोऽनुपपन्न इत्यत आह ॥ सर्वनियामकत्वादिमतीति ॥ प्रासादवासिन्यायेनेति ॥ प्रासादाधो वसति ऊर्ध्वं च वसत्यपि कदाचित्प्रासादवासित्वस्यापि सत्त्वात्प्रासादवासित्वव्यपदेशवदित्यर्थः । नन्वेवमाग्नेयं चतुर्धा करोतीत्युक्त ऐन्द्राग्नस्यापि धीः स्यादित्यत आह ॥ ऐन्द्राग्नादौ त्विति ॥ परोक्तं समाख्यानं दूषयति ॥ एवमेवैषप्राण इति ॥ अप्रतीतेश्चेति ॥ अप्रतीतेर्वाक्यद्वये प्राणस्य स्थानभेदोक्तिरिति भावः ।

