+++
title = "०७ ब्रम्हण उत्क्रमणं श्रुतिसिद्धम् उपपत्तिसिद्धं च"

+++


## तत्वप्रदीपे तु ‘‘अभ्युपगम्यवादत्वा’’दित्यादिनाऽयं ..

**ब्रम्हण उत्क्रमणं श्रुतिसिद्धम् उपपत्तिसिद्धं च**

## **तात्पर्यचन्द्रिका**

तत्वप्रदीपे तु ‘‘अभ्युपगम्यवादत्वा’’दित्यादिनाऽयं प्राणो विष्णुरित्यभ्युपेत्यवादेन भाष्यं प्रवृत्तमित्युक्तम् । तत्र भाष्यन्यायविवरणयोः पक्षभेदेन व्यवस्थितत्वाद्भाष्ये पूर्वपक्ष उत्क्रमणलिङ्गोक्तिः सिद्धान्ते ब्रह्मण्युत्क्रमणसमर्थनं च स्वरसम् । युक्तं च ब्रह्मण्युत्क्रमणम् ।

जात्यादेः सर्वगस्यापि प्रतिव्यक्तिसमाप्तिवत् ।

सर्वगस्यापीश्वरस्य क्रियाया अपि सम्भवात् ॥ १ ॥

यथा सर्वगतान्तरेऽदृष्टामपि जातिरूपसर्वगत एकैकत्र समाप्तिः । एकैकव्यक्तिदर्शनेऽपि जातिप्रतीतेः । यथा चासम्भावितमपि सर्वगतेषु गगनादिषु सर्वगतदिगाद्यसम्बद्धत्वमजसंयोगाभावपक्षे । तथा सर्वगतान्तरेऽदृष्टमपि क्रियावत्त्वं ब्रह्मण्यस्तु । ‘‘तमुत्क्रामन्तं प्राणोनूत्क्रामति’’ ‘‘स्वाभाविकी ज्ञानबलक्रिया च’’ ‘‘ज्ञानं नित्यं क्रिया नित्या बलं शक्तिः परात्मन’’ इत्यादिश्रुतेः । क्रियाया औपाधिकत्वं तु ‘‘सर्वत्र प्रसिद्धे’’त्यत्रोक्तेनाणुत्वस्यौपाधिकत्वनिरासकन्यायेन निरसनीयम् । किञ्च क्रियावत्त्वेऽणुत्वमेव तन्त्रम् । न तु महत्त्वाभावादि । गौरवात् । गुणजात्यादौ क्रियापाताच्च । अत एव न महत्त्वमक्रियत्वे तन्त्रम् । गुणादौ महत्त्वाभावेऽप्यक्रियत्वदर्शनात् । भावरूपायां क्रियायां पूर्वं धीस्थायां पूर्वं धीस्थं यदणुत्वरूपं प्रयोजकं तदभावादेवाक्रियत्वोपपत्तौ तत्प्रयोजकान्तरस्यानन्वेषणीयत्वाच्च । यदि च विभुद्रव्ये पूर्वदेशाविभागादिरूपफलाभावेन क्रिया न स्यात्तर्हि सुखदुःखेच्छा संस्कारादिरूपफलाभावेनेश्वरे ज्ञानमपि न स्यात् । ज्ञानं नित्यत्वाल्लोकविलक्षणं चेत्क्रियापि तथास्तु ।

### **प्रकाशिका**

परिहारान्तरमाह ॥ तत्वप्रदीपे त्विति ॥ भाष्यादौ हरावुत्क्रमणस्य श्रुतिसिद्धत्वमेवोक्तम् । न तूपपत्तिसिद्धत्वम् । स्वयं तदाह ॥ युक्तं चेति ॥ आदिपदार्थं वदन् श्लोकं व्याचष्टे ॥ यथेति ॥ ननु तत्र प्रतीतिबलादन्यतरकर्मादिकारणाभावादिवशात्तथात्वेऽपीह किं मानमित्यत आह ॥ तमिति विष्णुमित्यर्थः । श्रुतेरौपाधिकक्रियाविषयत्वमस्त्वित्यत आह ॥ क्रियाया इति ॥ यथा सर्षपादेरणीयस्त्वे ततोऽप्यधिकपरिमाणहृदयादेरनुपाधित्वं तथाऽत्यन्ताणुतररूपगतक्रियायामपि न ततोऽपि स्थूलस्योपाधित्वम् उत्क्रान्तप्राणानित्यादौ क्रियोपाधेरनुक्तेश्च श्रौतोत्क्रमणानुरोधेनेश्वरस्य क्रियावत्त्वं तत्प्रयोजकमणुत्वं च स्वाभाविकम् । अक्रियत्वं तत्प्रयोजकमहत्त्वं त्वौपाधिकमित्यपि सुवचम् । अतिमहापरिमाणादेः कथं ततो न्यूनपरिमाणोपाधिकृतत्वमिति चेत्सर्षपादितोऽप्यणुपरिमाणादेः कथं ततोऽधिकपरिमाणहृदयाद्युपाधिहेतुकत्वमिति सममित्यादिरूपेण निरसनीयमित्यर्थः । अत एव ‘‘स्वाभाविकी’’ति श्रुत्युक्तिः ।

ननु न हरौ क्रियावत्त्वं युक्तम् । प्रयोजकधर्माभावात् । अन्यथोत्क्रमणादिना जीवाणुत्वादिसिद्धिर्न स्यात् । व्याप्ते हरौ पूर्वदेशविभागादिफलाभावाच्च । अतस्तन्निवृत्तौ क्रियाया अपि निवृत्तिः । श्रुत्यादि तु गौणं व्याख्येयमित्यतः प्रयोजकं तावदाह ॥ किञ्चेति ॥ आदिपदेन महत्त्वाभावविशिष्टमणुत्वं गृह्यते । महत्त्वाभावस्य तंत्रत्वे दोषान्तरमाह ॥ गुणेति ॥ पररीत्यैतत् । ‘‘गुणाद्वा लोकव’’दित्यत्र गुणेऽपि क्रियावत्त्वोक्तेः । प्रागुक्तप्रतिबन्दीं निराह ॥ अत एवेति ॥ एतमेव हेतुं व्यनक्ति ॥ गुणादाविति ॥ किं तर्ह्यक्रियत्वे तन्त्रं यदभावाद्धारावक्रियत्वं वार्यत इत्यतस्सयुक्तिकं तदाह ॥ भावेति ॥ यदपि फलाभावादक्रियत्वमिति तदप्रयोजकमित्याह ॥ यदि चेति ॥ तथास्त्विति ॥ अनित्यक्रियाया विभागादिफलजनकत्वेऽपीश्वरक्रियाया नित्यत्वेन लोकक्रियाविलक्षणत्वात्तादृशफलाभावेऽपि क्रियावत्त्वं सम्भवतीत्यर्थः । ननूत्क्रान्तप्राणानिति भूतकालनिर्देशान्न क्रियाया नित्यत्वमिति चेत्तर्हि तदैक्षतेति निर्देशाज्ज्ञाननित्यत्वाभावोऽपि स्यात् । यदि वेदस्यानादिनित्यत्वादद्य इव श्वःप्रभृतिष्वप्यनन्तकालेष्वेवमेवोक्तया ज्ञानस्यानाद्यनन्तकालतासिद्ध्या वा लकारस्य कालत्रयान्यतमवाचित्वेन कालत्रयवाचिनः कस्यचिल्लकारस्याभावाद्येनकेनचिल्लङादिना निर्देशेऽपि तन्नित्यत्व एव श्रुत्यन्तरसिद्धे तात्पर्याद्वा ज्ञाननित्यत्वसिद्धिस् तर्हि क्रियाया अपि तथात्वमस्तु । अत एव पूर्वं ‘‘ज्ञानं नित्यं क्रिया नित्ये’’त्युदाहृतम् । ननु यदीश्वरक्रिया नित्या सर्वदोपलभ्येतेति चेन्न । अयोग्यत्वेन प्रत्यक्षेणोपलम्भाप्रसक्तेः ॥ श्रुत्योपलम्भस्य तु ‘‘क्रिया नित्ये’’ति सत्त्वात् । अभिव्यक्तेः कादाचित्कत्वेन कदाचिदुपलम्भस्यापि सम्भवाच्च । उक्तं च सुधायामत्तेतिनये ‘‘कदाचिदभिव्यक्तेः कदाचिदेवोपलभ्यत इत्यङ्गीकारे न बाधकं पश्याम’’ इति । एतेन भगवति नित्यमुत्क्रमणवत्त्वे जीवस्य सर्वदा मरणमेव स्यादिति निरस्तम् । शक्तयात्मनोत्क्रमणस्य नित्यत्वेऽपि कदाचिदेव व्यज्यमानत्वेन दोषाभावात् । ननु यदि क्रियाविभागादिकार्यं न कुर्यात्तर्हि क्रियात्वं व्याहन्येत । संयोगविभागासमवायिकारणत्वात्क्रियायाः । यदि सा तौ कुर्यात्तर्हि तस्यास्संयोगविभागौ प्रत्यनपेक्षकारणत्वात्तदुत्पत्तिसातत्यप्रसङ्ग इति चेज् ज्ञानेऽप्यस्य तुल्यत्वात् ।

### **पाण्डुरङ्गि**

यदुक्तमुत्क्रान्तप्राणानिति प्राणोत्क्रमणश्रवणात्तस्य च पूर्णे ब्रह्मण्ययोगाच्च न प्राणस्य विष्णुत्वमिति तन्निराकरोति ॥ युक्तं चेति ॥ प्रसङ्गात्क्रियाया अनित्यत्वं पराचष्टे ॥ क्रियाया इति ॥ न्यायेनेति ॥ उपाध्यनुक्तिन्यायेनेत्यर्थः ॥ यदि च विभुद्रव्य इति ॥ यावत्कर्मसत्त्वं संयोगविभागोत्पादनियमात्कार्याभावेन कारणाभावानुमानादित्यर्थः । पूर्वदेशाद्विभागादीत्यत्रादिशब्देनोत्तरदेशसंयोगोत्पत्तिसङ्ग्रहः ।

