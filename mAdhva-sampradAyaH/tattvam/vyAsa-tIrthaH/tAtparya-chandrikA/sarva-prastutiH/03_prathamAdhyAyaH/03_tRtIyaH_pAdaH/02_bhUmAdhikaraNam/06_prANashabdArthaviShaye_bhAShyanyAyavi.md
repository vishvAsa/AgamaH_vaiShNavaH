+++
title = "०६ प्राणशब्दार्थविषये भाष्यन्यायविवरणयोर् आशयनिरूपणम्"

+++


## नन्वत्र ‘‘प्राणो वा आशाया’’ इत्यत्र ..

**प्राणशब्दार्थविषये भाष्यन्यायविवरणयोर् आशयनिरूपणम्**

## **तात्पर्यचन्द्रिका**

नन्वत्र ‘‘प्राणो वा आशाया’’ इत्यत्र प्राणो विष्णुरित्युपेत्य भाष्ये सिद्धान्तितम् । न्यायविवरणे तु मुख्यवायुरित्युपेत्य । तद्विरुद्धम् । न चार्थद्वयस्य वैकल्पिकत्वादेवाविरोधः । प्राणस्य विष्णुत्वपक्षे ‘‘एष तु वा अतिवदती’’ति तुशब्दायोगात् । आशाशब्दोक्तसरस्वतीतो मुख्यवायोरुत्तमत्वमनुक्त्वा विष्णोरेव तदुक्तययोगाच्च । न च प्राणस्य मुख्यवायुत्वेऽपि श्रीतत्त्वस्य तत उत्तमत्वमनुक्त्वा विष्णोस्तदुक्तिरयुक्तेति वाच्यम् ।

नामादयस्तु बद्धत्वान्मोचकत्वात्परोऽपि च ।

उभयोरप्यभावेन यथाऽव्यक्तं न तूदितम् ॥

इति वचनेनैव तदनुक्तेर्गत्युक्तेः । ‘‘इयदामनना’’दित्याद्यधिकरणैश्छान्दोग्यभाष्येण च विरोधाच्च । तत्र नित्यवद्वायुपरताया उक्तत्वादिति चेन्न । वायुपरत्वेऽपि ‘‘आत्मन आकाशः सम्भूत’’ इत्यादावाकाशादिशब्दानामिवान्तर्यामिपरत्वस्यापि सम्भवेन भाष्ये तदुक्तेः । तदुक्तिश्च पूर्वपक्षवन्न केवलं वायुपरत्वमिति स्वरूपकीर्तनार्थं वा प्राणान्तर्यामित्वेनैव प्राणाद्भूयस्त्वं लब्धमिति परिहारान्तरोक्तयर्थं वा सम्भूत इत्यत्र च भवनवदिहोत्क्रमणस्यापि वक्तव्यत्वेन प्रसङ्गादुत्क्रमणलिङ्गसमन्वयार्थं वेति द्रष्टव्यम् । अत एव टीकायां ‘‘प्राणशब्देनापि विष्णोरुक्तत्वात् । अस्तु वाऽयं प्राणो वायु’’रिति ग्रन्थाभ्यां भाष्यन्यायविवरणोक्तपक्षौ विरोधमुद्घाट्य निरसितुमापाततो वैकल्पिकत्वेनोक्त्वा ‘‘न चैतदर्थद्वयं विरुद्ध’’मित्यनेन ग्रन्थेन तयोः समुच्चयेनाविरोध एव स्थापितः ।

### **प्रकाशिका**

अत्र टीकायां भाष्योक्तं प्राणभूम्नोरुभयोरपि विष्णुत्वमुत्क्रमणलिङ्गं च समर्थ्याभेदपक्षमेव प्रतिष्ठाय ‘‘अस्तु वायं प्राणो वायुरेवे’’ति भेदपक्षमपि भाष्यानुक्तमुक्त्वो-पपाद्याभेदभेदपक्षायोरविरोधश्चोक्तः । अत्र भेदपक्षोक्तिस्समुच्चयेनाविरोधोक्तिश्च किंमूला किन्निमित्ता चेत्यतस्तदाशयं विवरितुमभेदपक्षमाक्षिपति ॥ नन्विति ॥ प्राणो विष्णुरित्युपेत्येति ॥ उत्क्रमणलिङ्गस्य हरौ समर्थनादेतदवगम्यत इति भावः । ननु ऋगादीनां परापरार्थद्वयवदिहापि विवक्षाभेदेन कदाचिदयं कदाचित्सोऽप्यर्थोऽस्तु को दोषः । अत एवान्यमीशमित्यस्यादृश्यत्वनयेऽन्योऽर्थो द्युभ्वादिनयेऽन्योर्थ उक्त इत्यत आह ॥ न चेति ॥ प्राणभूम्नोर्भेदपक्षेऽपि दोषमाशङ्क्य निराह ॥ न चेति ॥ वचनेनेति ॥ तृतीये ‘‘कामादितरत्र तत्र चायतनादिभ्य’’ इत्यत्र भाष्योक्तब्रह्मतर्कवचनेनेत्यर्थः । तत्र यथेत्यस्य ‘‘श्रुतौ तथा जीवपरावुच्येते किञ्चनेतर’’दित्युत्तरार्धेनान्वयः । वैकल्पिकार्थद्वयपक्षे बाधकान्तरमाह ॥ इयदिति ॥ आदिपदेन ‘‘व्यतिहारः सैव ही’’त्यनयोर्ग्रहः । इयदामननादित्युपासनापादीयैकविंशाधिकरणे ह्युपासनाधिकारिणो नाम वागादयः प्राणावसाना न वेति संशये नामादीनां सोत्तरत्वदर्शनात्प्राणादप्युत्तमाधिकारिसाधनसौलभ्यान्नामादयोऽधिकारिणो न प्राणावसाना इति प्राप्ते ‘‘प्राणो वाव सर्वेभ्यो भूया’’निति श्रुतेरधिकारिणाम् इयच् छान्दोग्योक्तं प्राणावसायित्वमेवेति वक्ष्यमाणत्वादिति भावः ।

तस्याः श्रेष्ठो मुख्यवायुः प्रकृष्टानां च नायकः ।

प्राणनामा ण इत्येव ह्यानन्दस्समुदीरितः ।

आणा सरस्वती प्रोक्ता तत्प्रकृष्टसुखत्वतः ।

प्राण इत्युच्यते वायुस्सर्वे त्वेते दशोत्तरा ॥

इत्यादिछान्दोग्यभाष्येणेत्यर्थः । नित्यवदिति स्वार्थे वतिः । यद्वा व्यवस्थितैकार्थकेवाक्ये ‘‘यतो वा इमानि भूतानि जायन्त’’ इत्यादौ यथोक्तिस्तथेत्यर्थः । इतरथा वायुर्वेति वाशब्दश्श्रूयेतेति भावः । अभेदपक्षोक्तेः फलमाह ॥ तदुक्तिश्चेति ॥ उक्तं सर्वं टीकायास्तात्पर्य वर्णनमिति भावेन तदारूढं करोति ॥ अत एवेति ॥

### **पाण्डुरङ्गि**

नित्यवदिति स्वार्थिको वतिः । नित्यमेवेत्यर्थः । ननु भाष्ये प्राणशब्दस्य विष्णुवाचकत्वं कुत उक्तमित्यत आह ॥ तदुक्तिश्चेति ॥ ननु स्वरूपकीर्तनार्थत्वं वैयर्थ्यापरपर्याय एवेत्यत आह ॥ प्राणान्तर्यामित्वेनवेति ॥ ननु प्राणशब्दस्य विष्णुपरत्वाभावेऽपि प्रकरणविच्छेदकतुशब्दमहिम्ना प्राणाद्विष्णोर्भूयस्त्वोक्तिर्लभ्यत एवेति किमर्थं प्राणस्य विष्णुत्ववचनमित्यत आह ॥ सम्भूत इत्यत्रेति ॥ प्राणस्य विष्णुत्वानुक्तौ नोत्क्रमणादिलिङ्गसमन्वयः । उत्क्रमणादेः प्राणनिष्ठत्वश्रवणेऽपि भूमनिष्ठत्वेनाश्रवणादिति भावः ।

