+++
title = "०५ भूम्नः विष्णुत्वे बाधकनिरासः"

+++


## न च भेदपक्षे प्राणाद्भूयसोऽनुक्तिर्बाधिका

**भूम्नः विष्णुत्वे बाधकनिरासः**

## **तात्पर्यचन्द्रिका**

न च भेदपक्षे प्राणाद्भूयसोऽनुक्तिर्बाधिका । पूर्वपक्षेऽपि प्राणस्य विष्णुतो भूयस्त्वानुक्तेर्बाधकत्वात् । विष्णोरधमत्वे हि नामादिदेवेभ्य इव प्राणस्य विष्णुतोऽपि भूयस्त्वं प्रश्नोत्तराभ्यामुच्येत । तदुक्तं न्यायविवरणे ‘‘प्राणस्य विष्णोः सकाशाद्भूयस्त्वानुक्ति’’रिति । न चैवमनुक्तयोः साम्यम् । ‘‘एवं विजानन्नतिवादी’’ति प्राणज्ञानिनोऽतिवादित्वमुक्त्वा ‘‘एष तु वा अतिवदति यः सत्येनातिवदती’’ति सत्याख्यभूमज्ञानिनस्तुशब्देन विशेषोक्तया भूम्नः प्राणादप्यतिशयस्योक्ततया अस्ति भगवः प्राणाद्भूय इति प्रश्नादेरध्याहार्यत्वेनानुक्तेरन्यथाप्युपपत्तेः । अत एव ‘‘गत्यन्तरविवर्जिताः’’ इत्यनुव्याख्याने सिद्धान्तीयानुक्तेर्निरवकाशत्वमुक्तम् । एतच्च ‘‘व्यतिहारो विशिंषन्ती’’त्यत्र सूत्रकृदेव वक्ष्यति ॥ न चैवमिह पूर्वपक्षानुदयः । व्यतिहार इत्यत्रोक्तोऽध्याहारो न युक्तः । तुशब्दस्य ‘‘विज्ञानं त्वेव विजिज्ञासितव्य’’मिति सत्यानन्तरमुक्तेषु विज्ञानादिष्विवाभेदेऽप्युपपत्तेः । विज्ञानादीनां च सत्याभेदः ‘‘सैव हि सत्यादय’’ इत्यधिकरणसिद्ध इति प्राप्ते श्रुत्यन्तरे प्राणादेकस्यैवाधिकस्योक्तेरेष त्वित्यत्र तुशब्दोऽध्याहारकल्पकः । विज्ञानं त्वित्यादौ तु सत्याख्यब्रह्मण्येव धर्मान्तराभिप्रायत्वान्न तत्कल्पक इति सिद्धान्तस्येहाभिप्रेतत्वात् । अत एव प्राणाद्भूम्नो भूयस्त्वोक्तिरूपासिद्धान्तयुक्तिरधिकरणान्तरव्युत्पाद्यत्वादि हानुव्याख्याने ‘‘अनुक्तिश्चे’’ति चशब्देनोक्ता । प्राणस्य विष्णुतो भूयस्त्वानुक्तिस्तु ‘‘अनुक्ति’’रिति स्वशब्देनोक्ता । तदुक्तं न्यायविवरणे ‘‘प्राणस्य विष्णोस्सकाशाद्भूयस्त्वानुक्तिः । चशब्देनैष तु वा अतिवदति यः सत्येनातिवदतीति प्राणाद्विष्णोर्भूयस्त्वोक्तिश्चे’’ति । प्राणस्य विष्णोः सकाशाद्भूयस्त्वानुक्तिस्त्वनन्यथासिद्धा । प्रश्नाद्यध्याहारकल्पकाभावात् ।

### **प्रकाशिका**

एवं साधकोक्तया भूमा विष्णुरित्युक्त्वा पूर्ववाद्युक्ते भूयस्त्वानुक्तयुत्क्रमणरूपे बाधके निराचिकीर्षुरनुक्तिं तावदनूद्य न्यायविवरणोक्तदिशा साम्येन तावदापादयति ॥ न चेत्यादिना ॥ विष्णुतो भूयस्त्वानुक्तेर्निरवकाशतामाह ॥ विष्णोरिति ॥ उच्येतेति ॥ त्वन्मते तस्य सर्वोत्तमत्वार्थमेव नामवागादितारतम्यस्य प्रक्रान्तत्वात् । तथा च प्राणस्यैव सर्वोत्तमत्वे विष्णुतो भूयस्त्वमाशानन्तरं विष्णुर्वावाशाया भूयानित्युक्त्वा पश्चादस्ति भगवो विष्णोर्भूयानिति प्रश्नः प्राणो वाव विष्णोर्भूयानिति प्रतिवचनं च स्यात् । प्रश्नादिनाऽवश्यवक्तव्यस्य भूयस्त्वस्यानुक्तौ हेत्वन्तराभावात्तदन्यथानुपपत्त्या न प्राणस्य सर्वोत्तमत्वं शङ्क्यम् । किन्तु भूम्न एव तथात्वं वाच्यमिति भावः । प्राणस्य विष्णुतो भूयस्त्वानुक्तिरूपयुक्तेष्टीकाकारैरत्र न्यायविवरणे सुधायां चाव्याख्यातत्वादत्र तां स्वयं व्याख्याय मूलारूढां करोति ॥ तदुक्तमिति ॥ न्यायविवरणपाठो मुख्यप्राणस्येति । नन्वेवं भूम्नोऽपि प्राणाद्भूयस्त्वानुक्तयन्यथानुपपत्त्या न सर्वोत्तमत्वमिति सुवचम् । तथा च कथं निर्णय इति भावेनाशङ्क्य निराह ॥ न चेति ॥ ‘‘एष तु वातिवदती’’त्यादिटीकोक्तं समाधिं व्यनक्ति ॥ एवमिति ॥ प्राणपकरणे ‘‘स वा एष एवं पश्यन्नेवं मन्वान एवं विजानन्नतिवादी भवति । तं चेद्ब्रयुरतिवाद्यसीति । अतिवाद्यस्मीति ब्रूयान्नापह्नुवीते’’त्युक्त्वा एष तु वेत्याद्याम्नायते । ननु सत्यस्यातिशयितत्वे भूम्नः किमायातमित्यत उक्तं सत्याख्येति । तयोरभेदश्च ‘‘सै व हि सत्यादय’’ इत्यत्र वक्ष्यत इति भावः ॥ प्रश्नादेरिति ॥ भूमा वाव प्राणद्भूयानितिपरिहारस्य चेत्यादिपदार्थः । ननु यथा पूर्ववादिना सिद्धान्तिनं प्रत्युक्ता प्राणाद्भूयस्त्वानुक्तिर्गत्यन्तरयुक्ता तथा सिद्धान्तिना पूर्ववादिनं प्रत्युक्ता प्राणस्य विष्णुतो भूयस्त्वानुक्तिरपि तथा स्यात् । एवं च पुनर्निर्णयो न स्यादित्यतो नैवमिति भावेनाह ॥ अत एवेति ॥ पूर्ववाद्युक्तानुक्तेस्सावकाशत्वादेव साम्यनिरासाय सिद्धान्तिनोक्तानुक्तेर्निरवकाशत्वं–

बाहुल्यं लिङ्गशब्दानामनुक्तिश्च विरुद्धता ।

अनुक्तिरन्वयाभावो विपरीतश्रुतिभ्रमः ।

लिङ्गावकाशराहित्यभ्रमस्तादृग्द्वयं तथा ।

बहुतादृक्त्वमुक्तस्य विरोधोऽर्थात्तथा गतिः ॥

समस्तमेतदित्यत्र पूर्वपक्षेषु युक्तयः ।

ता एव बलवत्यस्तु गत्यन्तरविवर्जिताः ॥

‘‘सिद्धान्तयुक्तयोज्ञेया’’ इत्यनुव्याख्यान उक्तमित्यर्थः । विवरिष्यते चैतदग्रे । नन्वेवं निरवकाशानुक्तेरेव सिद्धान्तन्यायत्वोक्तेः पूर्वपक्षानुक्तेरन्यथोपपत्तिरूपन्यायस्य टीकायां कुतो व्युत्पादनं कृतम् । तथा सति न्यायभेदेनाधिकरणभेदस्स्यात् । व्यतिहारो विशयन्ति इत्यस्य व्यर्थतापत्तेश्चेत्यतस्तत्रोक्तस्यैवात्र शिष्यहितायोक्तिरिति भावेनाह ॥ एतच्चेति ॥ पूर्वपक्षीयानुक्तेरुक्तरीत्या सावकाशत्वमित्यर्थः । तृतीयस्य तृतीयपादे द्वाविंशाधिकरणे विष्णुः प्राणादुत्तमो न वेति संशये छान्दोग्ये प्राणस्यैव सर्वोत्तमत्वेनोक्तत्वात्प्राणाद्भूयसोऽन्यस्य प्रश्नप्रतिवचनाभ्यामनुक्तेः प्राण एव सर्वोत्तम इति प्राप्ते प्रकरणान्तर इव प्रश्नप्रतिवचनयोर्व्यतिहारोऽध्याहारः कार्यः । एष तु वा अतिवदतीति तुशब्देन विशेषणाद्विष्णुरेव सत्यशब्देनोत्तमतयोच्यत इति वक्ष्यतीत्यर्थः । तेन गतार्थत्वमाशङ्क्य तदाक्षेपेणास्य प्रवृत्तिरित्याह ॥ न चैवमित्यादिना ॥ सैव हीति तदुत्तराधिकरणे प्राणात्सत्यशब्दितो विष्णुरेक एवोत्तम उत बहव इति संशये सत्यादुपरि विज्ञानमतिश्रद्धानिष्ठाकृतिसुखभूमाहङ्कारात्मनामुक्तत्वाद्बहव इति प्राप्ते सत्यं भगवो विजिज्ञास इति सत्यनामकभगवद्गुणजिज्ञासायां विज्ञानाद्युक्तेर्दाक्षायणयज्ञाद्युक्तेरिव प्रकृतस्यैव गुणकथनपरत्वेनैवोपपत्तेः सैव परदेवता सत्यादय इति वक्ष्यमाणत्वादिति भावः । श्रुत्यन्तरे तैत्तिरीयादौ । अत एवेत्युक्तं व्यनक्ति ॥ अधिकरणान्तरव्युत्पाद्यत्वादिति ॥ अनुव्याख्याने न्यायसङ्ग्रहानुव्याख्याने । इदानीं ‘‘गत्यन्तरविवर्जिता’’ इत्युक्तसिद्धान्तीयानुक्तेर्निरवकाशत्वं व्यनक्ति ॥ प्राणस्येति ॥

### **पाण्डुरङ्गि**

अनुक्तेरन्यथाप्युपपत्तेरिति ॥ गम्यमानत्वादप्रयोग इति तु शब्दकार्यप्रश्नप्रतिवचनानुक्तेर् अन्यथा विष्णोः प्राणोत्तमत्वाभावं विनापि उपपत्तेरिति भावः ॥ व्यतिहार इत्यत्रोक्त इति ॥ एष्यदधिकरणपूर्वपक्षप्रवृत्तिदशायाम् एतदधिकरणसिद्धान्तोन्मेषेऽपि एतदधिकरणपूर्वपक्षदशायामे एष्यदधिकरण सिद्धान्तानुन्मेषेण तेनास्य गतार्थताया वक्तुमशक्यत्वादिति न्यायस्य विपक्षे बाधकोक्तया पूर्वमेवानेकश उपपादितत्वादभ्युपगमवादेन वाऽत्रैवमुक्तिरिति ज्ञातव्यम् ।

