+++
title = "०७ आकाशे अणुत्वमप्यस्तीति साधनम्"

+++


## प्रतिसम्बन्धिना तुल्यदेशे सम्बन्धिनि स्थितेः

**आकाशे अणुत्वमप्यस्तीति साधनं**

## **तात्पर्यचन्द्रिका**

किञ्च–

प्रतिसम्बन्धिना तुल्यदेशे सम्बन्धिनि स्थितेः ।

संयोगस्याणुसंयोगो ह्याकाशेऽप्यणुमात्रगः ॥ १ ॥

आकाशस्येश्वरस्य च परमाणुसंयोगः प्रतिसम्बन्धिभूतपरमाणुतुल्यपरिमाणाकाशादिप्रदेशवृत्तिर्वाच्यः । सूच्यग्रादिना पर्वतादेः संयोगस्य सूच्यग्रसमपरिमाणपर्वतादिप्रदेशवृत्तित्वदर्शनात् । यदि चान्यत्रादृष्टाप्याकाशसंयोगस्य प्रतिसम्बन्धिपरिमाणादधिकपरिमाणदेशवृत्तिता तर्ह्यन्यत्रादृष्टमीश्वरस्य महतोऽप्यणीयस्त्वं स्यात् । भेरीशब्दासमवायिकारणस्य हन्यमानभेर्याकाशसंयोगस्य कृत्स्नाकाशवृत्तित्वं च स्यात् । तथाच त्वन्मते जन्यविभुविशेषगुणानां देशनियमस्यासमवायिकारणकृतत्वादाद्य एव भेरीशब्दः कृत्स्नव्यापीति तस्य सर्वत्रोपलब्धिः स्यात् । वीचीतरङ्गन्यायेन शब्दपरंपरोत्पत्तिप्रक्रियाभङ्गश्च स्यात् । संयोगस्य स्वात्यन्ताभावसामानाधिकरण्याददोष इति चेन्न । अणुत्वमहत्त्वयोरसामानाधिकरण्यनियमे भावाभावयोः सुतरां सामानाधिकरण्यायोगात् । किंच भेर्यवष्टब्धप्रदेशे संयोगवत्तदत्यन्ताभावस्य अन्यत्र च तदत्यन्ताभाववत्संयोगस्य धीःस्यात् । प्रदेशस्यौपाधिकत्वे तूपाधिसंयोगोऽप्युक्तरीत्याऽणुप्रदेशवृत्तिःस्यात् । न च निरवयवे गगनेऽणुपरिमाणः प्रदेशोऽन्योस्तीति महतो गगनस्यैवाणुत्वं सिद्धमिति नाणुत्वमहत्त्वयोर्विरोधः ।

### **प्रकाशिका**

एवं लोके विरोधमुपेत्य द्वयोर्ब्रह्मणि समावेशस्समर्थितः । इदानीं घटादावन्यापेक्षयाऽणुत्वमहत्त्वयोरविरोध इव स्वापेक्षयाऽपि स्वस्य तथाभावो युक्तः । ‘‘महतोऽल्पत्वमपि हि व्योमवत्प्राह वेदवित्’’ इति ‘‘अतस्सर्वपदार्थानां भागास्सन्त्येव सर्वदा । सर्वदिक्ष्वपि सम्बन्धा’’दित्यादिवैशेषिकनयानुभाष्योक्तयनुरोधेनात्र सुधायां ‘‘किं चाकाशस्य परमाणुसंयोगः किमाकाशैकदेशे वर्तत उताकाश एवे’’त्यादिना प्रपञ्चितरीत्याऽपरिच्छिन्ने गगनादौ परिमाणापकर्षलक्षणाणुत्वस्यापि दर्शनेन विरोधस्यैवाभावाद्ब्रह्मणि तत्समावेशो युक्त इत्यभिप्रेत्याकाशेऽणुत्वमपि साधयति ॥ किञ्चेत्यादिना नाणुत्वमहत्त्वयोर्विरोध इत्यन्तेन ॥ यद्वा ‘‘परमाणुसम्बद्ध ईश्वरप्रदेशः परमाणुपरिमाणतामणति । मेरुमन्दरादिगतस्तत्परिमाणतामुपैति । स एव गगनसम्बन्धी तादृशो भवति । न हि तेषां प्रदेशानामीश्वरान्मिथो वा भेदं वादिनो वदन्ती’’त्यादिना तत्वप्रदीपोक्तदिशा ईश्वरोऽणुपरिमाणाश्रयः । अणुपरिमाणपरमाणुसंयोगाश्रयत्वादित्यनुमानमभिप्रेत्य हेतोर्व्याप्तिसिद्ध्यर्थं गगनादौ दृष्टान्ते दार्ष्टान्तिके ईश्वरेच तत्साधयति ॥ किञ्चेत्यादिना ॥ श्लोकं व्याख्याति ॥ आकाशस्येति ॥ अप्रयोजकत्वमाशङ्क्य विपक्षे बाधकद्वयमाह ॥ यदिचेति ॥ अस्तु कृत्स्नवृत्तित्वं को दोष इत्यत आह ॥ तथाचेति ॥ एतेन ‘‘भेरीसंयोगस्यापि तथात्वोपपत्तेः । तथाच सर्वत्र शब्दोपलब्धिप्रसङ्गा’’दिति सुधावाक्यं विवृतं भवति । संयोगस्याव्याप्यवृत्तित्वं मत्वोक्तबाधकपरिहारमाशङ्कते ॥ संयोगस्येति ॥ अदोष इति ॥ संयोगस्य प्रदेशवृत्तित्वदर्शनादीश्वरे गगनादौ च परमाणुतुल्यपरिमाणप्रदेशोऽपि परमाणुसंयोगाश्रयतयाऽभ्युपगन्तव्य इति दोषो नास्तीत्यर्थः । अन्यथा न्यायामृते प्रदेशस्य प्रदेशिनो भिन्नत्वेनान्यवृत्तिधर्मस्यान्यवृत्तित्वाभ्युपगमेऽतिप्रसङ्गादिति भावः । ‘‘भावाभावयोरन्यत्र सर्वत्र सहानवस्थितयोः कथं विरोधो न भवे’’दिति सुधोक्तं दोषं व्यक्तमाह ॥ अणुत्वेति ॥ सुतरामिति ॥ अणुत्वमहत्त्वयोरेकत्र वृत्तौ हि तत्परिमाणप्रदेशादिनिष्ठतया संयोगतदभावयोरविरोधो नान्यथेति भावः । अल्पपरिमाणप्रदेशवृत्तित्वमनङ्गीकृत्य स्वात्यन्ताभावसामानाधिकरण्यनियमे दोषान्तरं चाह ॥ किञ्चेति ॥ यद्वा एकत्र संयोगतदभावौ प्रतीतिविरोधान्न स्त इत्याह ॥ किञ्चेति ॥ नन्वस्तूक्तदिशा परमाणुसंयोगो गगनादौ परमाणुतुल्यपरिमाणप्रदेशवृत्तिर्न तावता गगनादेरणुत्वमहत्त्वसिद्धिः । प्रदेशस्यौपाधिकत्वात् । स्वाभाविकत्वे वा पटादाविव भिन्नत्वेनाणुत्वस्य तन्मात्रनिष्ठत्वेन गगनादावभावादित्यतो द्वयमपि क्रमेण निराह ॥ प्रदेशस्येति ॥ उक्तरीत्येति ॥ सूच्यग्रेत्यादिनोक्तरीत्येत्यर्थः । नन्वस्तूपाधिसंयोगोप्यणुपरिमाणकप्रदेशवृत्तिः । को दोष इति चेत् सोपि किमौपाधिक उत स्वाभाविकः । नाद्यः । आत्माश्रयाद्यापत्तेः । द्वितीये तु स्वाभाविकाणुपरिमाणकप्रदेशो गगनादावंगीकृतस्स्यादिति भावः । उक्तं च तत्वविवेकटीकायां ‘‘तथैवांशांशिनोरपी’’त्येतद्व्याख्यावसरे किं चाकाशस्य तावदंशास्सन्तीत्यङ्गीकरणीयम् । अन्यथाऽऽकाशे विहगशरीरभावाभावौ न स्याताम् । संयोगस्स्वात्यन्ताभावसमानाश्रय इति चेन्न । विरोधात् । अन्यथा सर्वत्र भावाभावविरोधाभावप्रसङ्गात् । न चोपाधिकृतांशसद्भावादविरोधः । उपाधेरपि विहगशरीरसमानयोगक्षेमत्वा’’दिति ॥ निरवयव इति ॥ ‘‘कूटं खं विदलं व्योमे’’त्यादौ विदलत्वप्रसिद्धेः । परैरपि तथाऽङ्गीकाराच्चेति भावः । गगने प्रदेशोऽन्यो नह्यस्तीत्यनेनैतदपि निरस्तम् । संयोगः प्रदेशवृत्तिरित्ययुक्तम् । तथात्वे घटादिसंयोगोऽपि घटाद्यंशसंयोगपूर्वकः सोऽपि तदंशसंयोगपूर्वक इत्यनवस्थापत्तेः । न चेयं निरंशे परंपरा विश्राम्यतीति वाच्यम् । उक्तरीत्या कस्याप्यनंशत्वाभावादिति प्रदेशप्रदेशिनोरभेदेन प्रदेशसंयोगस्यैव प्रदेशिसंयोगत्वेनानवस्थाभावादिति । एतेनैवान्यसंयोगस्य कथमन्यसंयोगत्वम् । अतिप्रसङ्गादित्यपि प्रत्युक्तम् । तयोरभेदादिति । प्रपञ्चितं चैतद्वैशेषिकानुव्याख्यानसुधयोः–

अंशांशिनोरभेदेन त्वंशं संयोग एव हि ।

अंशिनो नानवस्थातो यद्यप्यंशेष्वविश्रमः ॥

एकस्मिन् जात एवान्यः संयोगो जायते यदि ।

अनवस्था तदैव स्यात् संयोगैक्ये भवेत् क्व सा ॥ इत्यादिनेति भावः ।

### **चन्द्रिकाबिन्दुः**

प्रतिसन्धिना परमाण्वादिप्रतिसन्धिना । आकाशसंयोगस्य आकाशे परमाण्वादिसम्योगस्य ॥ कृत्स्नाकाशवृत्तित्वं चेति ॥ प्रतिसम्बन्धिभेदावच्छिन्नाकाशापेक्षया सर्वाकाशवृत्तित्वात्सम्योगस्येति भावः ॥ सम्योगस्येति ॥ तथा च सम्योगवत् तदत्यन्ताभावस्यापि सत्त्वेन सर्वत्र शब्दोपलब्धिर्न भवत्येवेति भावः ॥ सुतरामिति ॥ सर्वविरोधानां भावाभावविरोधमूलत्वादिति भावः । ननु संयोगवति तदभावस्य वा तदभाववति संयोगस्य वा प्रतीतिरापादयितुं न शक्यते । उभयोः प्रदेशभेदेन वृत्तेरङ्गीकारादित्याशङ्क्याह ॥ प्रदेशस्येत्यादिना ॥

### **पाण्डुरङ्गि**

वीचीतरङ्गन्यायेनेति ॥ प्रथमोत्पन्नावीचीवीच्यन्तरमारभते तच्च तरङ्गान्तरं तथा शब्दोपि सर्वतो दिक्षुसजातीयशब्दान्तरं तदपि शब्दान्तरमिति वीचीतरङ्गन्यायेनेत्यर्थः ॥ उक्तरीत्येति ॥ आकाशस्योपाधिसंयोगः प्रतिसम्बन्धिभूतोपाधितुल्यपरिमाणाकाशादिप्रदेशवृत्तिर्वाच्य इत्युक्तरीत्येत्यर्थः ॥

