+++
title = "०७ तृतीय चतुर्थ सूत्रतात्पर्यनिरूपणम्"

+++


## तृतीये तु परपक्षे साधकाभावोक्तिः

**तृतीय चतुर्थ सूत्रतात्पर्यनिरूपणम्**

## **तात्पर्यचन्द्रिका**

तृतीये तु परपक्षे साधकाभावोक्तिः । तत्र चानुमीयत इत्यनुमानमित्यनुमानशब्देन वा अनुमानशब्दाच्छैषिकेऽणि कृत आनुमानशब्देन वा अनुमानप्रधानपाशुपतसांख्याद्यागमसिद्धं रुद्रप्रधानाद्युच्यते । अनेन च परपक्षे साधकाभावं वदता जायमानादिशब्दानामपि जीवशब्दत्वं नास्ति । ब्रह्मण्यपि सम्भवादिति सूचनात् स्वपक्षे बाधकमप्युद्धृतम् । एवं रुद्रसमाख्यास्थानां रुद्रपिनाक्यादिशब्दानामपि रुद्रादिशब्दत्वं नास्ति मुख्यतः । तथा विष्णुसमाख्यास्थानां विष्ण्वादिशब्दानामपि रुद्रादिशब्दत्वं नास्ति । ‘‘न तु नारायणादीनां नाम्नामन्यत्र सम्भवः । अन्यनाम्नां गतिर्विष्णु’’रित्यादिभाष्योदाहृतस्मृतेः । तथा च रुद्रादिसमाख्या सावकाशा । विष्णुसमाख्यातु निरवकाशेत्यपि सूचितम् । एवं चानुव्याख्याने ‘‘बाहुल्यं लिङ्गशब्दाना’’मित्यादिना ‘‘पूर्वपक्षेषु युक्तय’’ इत्यन्तेन पूर्वपक्षयुक्तिमुक्त्वा ‘‘ता एव बलवत्यस्तु गत्यन्तरविवर्जिताः । सिद्धान्तयुक्तयो ज्ञेया’’ इति यः सिद्धान्तन्याय उक्तः सोऽपि सूत्रारूढः । अत्र च प्रसज्यप्रतिषेधार्थस्य नञः क्रियासापेक्षत्वेनासामर्थ्येऽपि ‘‘असूर्यं पश्या राजदाराः । अश्राद्धभोजी ब्राह्मण’’ इत्यादौ समासोऽस्तीति ‘‘अकर्तरि च कारके संज्ञाया’’मित्यत्र ज्ञापितत्वाद्वा निर्मक्षिकमित्यादाविव ‘‘अर्थाभावेऽव्ययीभाव’’ इत्यव्ययीभावसमासाश्रयणाद्वा अतच्छब्दादिति पदं भाष्ये ‘‘तच्छब्दाभावा’’दिति व्याख्यातम् । अव्ययीभावत्वेऽप्यं न भवति । ‘‘अपंचम्या’’इत्युक्तेः । एवं ‘‘अतद्धर्माभिलापा’’दित्यादावपि द्रष्टव्यम् । चतुर्थे औतिना जीवस्येव सांख्यादिना प्रधानादेर्ब्रह्माभेदानंगीकारात् ‘‘अन्यमीश’’ मित्यादिभेदव्यपदेशस्य प्रधानादिविषयत्वाभावाच्च ‘‘भेदव्यपदेशा’’दित्युत्तरहेतोर्जीवपक्षमात्रनिरासकत्वाद्योगविभाग उत्तरार्थः ।

### **प्रकाशिका**

तृतीय इति ॥ नानुमानमतच्छब्दादित्यत्र ॥ अनुमीयत इतीति ॥ यद्यपि ल्युड्भावेकरणाधिकरणयोश्च विहितः । न तु कर्मणि । तथापि ‘‘कृत्यल्युटोबहुल’’मिति बहुलग्रहणात्कर्मणि ल्युटि कृते ‘‘युवोरनाका’’वित्यनादेशे रूपम् । ‘‘आनुमानम् अनुमानात्मकागमपरिकल्पितरुद्राख्यं ब्रह्मात्र नवाच्य’’मिति तत्वप्रदीपोक्तयनुसारादाह ॥ अनुमानशब्दादिति ॥ शैषिके ‘‘शेषे’’ इत्यनेनापत्याद्यन्यार्थे विहितेऽण्प्रत्यये आदिवृद्ध्यादौ सति रूपम् । अनुमानप्रधानको यः पाशुपतसाङ्ख्यहैरण्यगर्भसौरस्कान्दशाक्तेयाद्यागमस् तत्सिद्धं रुद्रप्रधानहिरण्यगर्भसूर्यशक्तिप्रभृतीत्यर्थः । यद्यपि टीकायां रुद्रप्रधाने द्वे एवानुमानमित्यस्यार्थ उक्तः । तथापि पूर्वपक्षटीकायां दृष्टफलविधायकवाक्यदृष्टान्तेन सर्वाश्रयत्वप्रतिपादकवाक्यप्रामाण्यानुमानेन रुद्रस्य प्रधानस्य च सर्वाश्रयत्वसिद्धेरुक्तत्वेनास्य पूर्वपक्षन्यायस्य दुरागममात्रसाधारण्यात् । अतच्छब्दादित्युक्तसिद्धान्तन्यायस्य च दुरागममात्रप्रसिद्धरुद्रप्रधानादेस्सर्वस्यापि द्युभ्वाद्यायतनत्वनिरासेऽपि साम्याद् भाष्ये रुद्रोक्तेस्तत्वनिर्णये प्रधानोक्तेष्टीकायामुभयोक्तेश्चोपलक्षणत्वादिति भावेनादिपदप्रयोगः । एतेनानुमानशब्दस्य व्युत्पत्तिद्वयेऽपि रुद्रार्थत्वे विशेष्यनिघ्नतया पुल्लिङ्गता स्यात् । ‘‘नवेति विभाषे’’तिसूत्रे महाभाष्ये ‘‘अयमितिकरणः परः प्रयुज्यत’’ इति ल्युडंतस्यापि पुल्लिङ्गप्रयोगात् । कैयटे ‘‘क्रियत इति करणः । इतिश्चासौ करणश्चे’’ति व्याख्यानादिति निरस्तम् । रुद्रप्रधानादीति सामान्यस्य विशेष्यस्योपादानात् । तत्प्रधानत्वात्ताच्छब्द्यमित्यागम एवानुमानशब्देन गृह्यत इत्यर्थः । ननु–

शौवाद्यागमसंप्राप्तदृष्टगेन फलेन तु ।

तद्वाक्योपमयान्यच्च प्रमाणत्वेऽनुमीयते ॥

ईशवाक्यत्वत इति चेत्तद्गव्यभिचारिणा ।

अप्रामाण्यानुमाच स्यात् ........... ॥

इति शास्त्रयोनिनयानुव्याख्यान एवात्रानुमानपदसूचितपूर्वपक्षबीजस्य टीकोक्तस्य निरस्तत्वेन कथं पुनरत्रागमबलेन तत्सिद्धं रुद्रप्रधानाद्याशङ्क्य निरस्यत इति चेदत्राहुः । श्रुतिलिङ्गबाहुल्येन प्रबलसमाख्यारूपहेत्वन्तरेण निरवकाशजायमानत्वलिङ्गेन च पूर्वपक्षे सति पाशुपताद्यागमसिद्धत्वमभ्युच्चयत्वेनोच्यते । तथैव सुधायामुक्तेरिति । यद्वा ‘‘रुद्रोवावलोकाधार’’ इत्यादिश्रुत्या रुद्रादेस्सर्वाधारत्वप्राप्तौ तत्साहाय्येन तस्य द्युभ्वाद्यायतनत्वप्रतिपादकागमस्यापि प्रामाण्येन ‘‘तद्गव्यभिचारिणा । अप्रामाण्यानुमाचस्या’’दित्युक्ताप्रामाण्यानुमानस्य बाधितत्वात् ‘‘दृष्टगेन फलेन तु’’ इत्यनुमानस्य च समूलत्वात्तेन तत्प्रामाण्योपपत्तेरागमावष्टम्भेन पुनश्शङ्कायां रुद्रादिसमाख्याया वैष्णवत्वोक्तयैवाप्रामाण्यानुमानं निर्बाधमिति समाधानमित्यभिप्राय इति । ‘‘सोऽन्तकस्सरुद्र’’ इत्यादिभाष्यं सर्वं सूत्रारूढमिति भावेनाह ॥ अनेन चेति ॥ सूत्रेणेत्यर्थः ॥ विष्ण्वादिशब्दानामपि रुद्रादिशब्दत्वं नास्तीति ॥ तथात्वे तच्छब्दाभावादिति सूत्रकारो न ब्रूयादिति भावः । अनुव्याख्यानोक्तमपि सूत्रांशाभिमतमित्याह ॥ एवञ्चेति ॥ समाख्यादिस्थरुद्रपिनाक्यादिशब्दानां विष्णौ मुख्यत्वे सतीत्यर्थः ।

बाहुल्यं लिङ्गशब्दानामनुक्तिश्च विरुद्धता ।

अदृष्टिरन्वयाभावो विपरीतश्रुतिभ्रमः ॥

लिङ्गावकाशराहित्यभ्रमस्तादृग्द्वयं तथा ।

बहुतादृक्त्वमुक्तस्य विरोधोऽर्थात्तथागतिः ॥

समस्तमेतदित्यत्र पूर्वपक्षेषु युक्तयः ।

ता एव बलवत्यस्तु गत्यन्तरविवर्जिताः ॥

सिद्धान्तयुक्तयो ज्ञेया दृश्यन्ते ताश्च सर्वशः ।

इत्यनुव्याख्यान इत्यर्थः । अतच्छब्दादिति सर्वशब्दानामन्यत्राभावं वदता गत्यन्तरविवर्जितत्वमुक्तमिति भावः । नन्वतच्छब्दादित्यस्य तच्छब्दाभावादिति व्याख्यानमयुक्तम् । असामर्थ्येन समासानुपपत्तेः । अतः पररीत्या पर्युदासमाश्रित्य तच्छब्दविरुद्धशब्दादित्येव व्याख्येयमित्यत आह ॥ अत्र चेति ॥ प्रसज्येति ॥

प्रसज्यप्रतिषेधोऽयं क्रियया सह यत्र नञ् ।

पर्युदासस्सविज्ञेयो यत्रोत्तरपदेन नञ् ॥ इत्युक्तेः ।

सूर्यं न पश्यन्तीत्यसूर्यंपश्याः । ‘‘असूर्यललाटयोर्दृशितपो’’रिति खशिकृते ‘‘खित्यनव्ययस्य । अरुर्द्विषदजन्तस्य मुम्’’ इति मुमागमे ‘‘पाघ्राध्मास्थाम्नादाण्दृशी’’त्यादिना दृशेः पश्यादेशे रूपम् । श्राद्धं न भुङ्क्त इत्यश्राद्धभोजी । ‘‘व्रत’’ इति सूत्रेण शास्त्रीयनियमरूपे व्रते गम्यमाने सुबन्त उपपदे धातोर्णिनि रूपम् । अत्र नञः क्रियासापेक्षत्वेन सूर्यादिपदेनाकाङ्क्षाभावेऽपि समासस्स्वीकृतो ज्ञापकेन । ज्ञापकमाह ॥ अकर्तरीति ॥ तृतीयाध्यायस्य तृतीयपादे कर्तृवर्जितेऽन्यस्मिन्कारके सङ्ज्ञायां विषये धातोर्घञ् प्रत्ययो भवति । चकारादसङ्ज्ञायां च । प्रास्यन्ति तमिति प्रास इत्यादिसिद्ध्यर्थम् । तत्र सूत्रेऽकर्तरीति किं पर्युदासः किं वा प्रसज्यप्रतिषेध इति विचारे पर्युदासपक्षे नञिवयुक्तन्यायेन कर्तृभिन्नस्य कर्तृसदृशस्य कारकस्यैव ग्रहणसम्भवात् कारकपदं व्यर्थम् । तत्क्रियते । तेन ज्ञायतेऽकर्तरीति न पर्युदासः । किं तु प्रसज्यप्रतिषेध इति । तथाच प्रसज्यप्रतिषेधेऽपि समासोऽस्तीति ज्ञापनाय कारकपदमिति । अत एव ‘‘आदेच उपदेशेऽशिती’’ति सौत्रनिर्देशो युक्तः । उपदेश एच आत्वं भवति । शिति तु शकारेत्संज्ञकप्रत्यये परतो न भवतीति प्रसज्यप्रतिषेधार्थत्वस्य तत्राभिमतत्वात् । पर्युदासत्वे तु शितोऽन्यत्राच्प्रभृतिप्रत्यये परत एच आत्वं भवतीत्यर्थप्राप्त्या सुग्लः सुम्ल इत्यादौ ‘‘आतश्चोपसर्गे’’ इति कप्रत्ययो न स्यात् । व्यक्तमेतत्सर्वं वृत्त्यादौ ॥ अव्ययीभावेति ॥ तस्य शब्दस्तच्छब्दस् तच्छब्दस्याभावोऽतच्छब्दम् । ‘‘अव्ययं विभक्तिसमीपसमृद्धिव्यृद्ध्यर्थाभावा त्ययासम्प्रतिशब्दप्रादुर्भावपश्चाद्यथानुपूर्व्ययौगपद्यसादृश्यसम्पत्तिसाकल्यान्तवचने’’ष्विति सूत्रेऽर्थाभावे वर्तमानं यदव्ययं तदुत्तरपदेन समस्यते स समासोऽव्ययीभाव इति विधानादिहाभावार्थकस्य नञ उत्तरपदेन समासः । यथा मक्षिकाणामभावो निर्मक्षिकम् । विवादस्याभावोऽविवादमित्यादौ तथेत्यर्थः ‘‘विष्णावेवात्मशब्दस्य रूढत्वान्न शिवादिकान् । श्रुतिर्वक्ती’’त्येतत्पादीयानुव्याख्याने । तथा

आत्मशब्दं यतो हेतुं कृत्वा जीवं न्यवारयत् ।

स्वशब्दात्प्राणभृच्चैव नोक्त इत्येव वेदराट् ॥

इति चतुर्थाध्यायाद्यपादीयानुव्याख्यानेच ‘‘स्वशब्दपर्यायात्मशब्दाच्च न प्रकृतिजीवावभिधीयेते’’ इति विष्णुतत्वनिर्णये च ‘‘तेभ्यश्शिवादिभ्योऽन्यदतद्ब्रह्म । तस्य शब्दोऽतच्छब्द’’ इत्येतत्पादीयसुधोक्तदिशाऽर्थान्तरस्योक्तत्वात्तत्र च शब्ददोषाभाव इति भावेन भाष्य इत्युक्तम् । अर्थान्तरपक्षे ‘‘अतद्धर्माभिलापा’’दित्यत्र परमतेऽभिहितरीत्या स्वशब्दादित्यनेन पौनरुक्तयदोषस्तु अन्यत्र सिद्धान्तसाधकस्यैव पूर्वपक्षनिरासेऽपि हेतुत्वं द्रष्टव्यं तेन न न्यूनतादोष इत्येतत्प्रदर्शयितुं ‘‘सिद्धान्तसाधकस्यैव पूर्वपक्षनिरासेपि व्यापारं दर्शयितुमिदं सूत्र’’मिति सुधोक्तदिशा प्रयोजनविशेषवत्त्वान्निराकर्तव्य इति भावः । नन्वव्ययीभावत्वे ‘‘अव्ययीभावश्चे’’ति सूत्रेणाव्ययत्वे ‘‘अव्ययादाप्सुप’’ इति समासादुत्पन्नसुपो लुकिप्राप्ते ‘‘नाव्ययीभावादतोन्त्वपञ्चम्या’’ इति सूत्रेणामादेशविधानादतच्छब्दमिति वाच्यं नत्वतच्छब्दादिति । तत्राह ॥ अव्ययीभावत्वेऽपीति ॥ अदन्तादव्ययीभावात्परतः सुपो लुक् न भवति । किं त्वमादेश एव । पञ्चम्यास्त्वमादेशोपि नेति पञ्चम्या अमादेशस्य निषेधादित्यर्थः । एतेन ‘‘अकर्तरिच कारक इति ज्ञापकादसामर्थ्येपि क्वचित्समासो भवतीति वा अर्थाभावे यदव्ययमित्यव्ययीभावो वेति समाधानमवधातव्य’’मिति सुधावाक्यं विवृतं ध्येयम् । ‘‘छन्दोवत्सूत्राणि भवन्तीति वे’’ति सुधोक्तं समाधानान्तरं स्फुटत्वान्न विवृतम् ॥ एवमिति ॥ ‘‘न च स्मार्तमतद्धर्माभिलापा’’दित्यत्राप्युक्तसमाधिद्वयं ध्येयमित्यर्थः । जीववायुनिरासाय सूत्रं ‘‘प्राणभृच्चे’’ति । तत्र चशब्द आत्मशब्दमुक्तोपसृप्यत्वातच्छब्दादिहेतूनां नञश्चानुकर्षणार्थ इति टीका नयुक्तेव । तथात्वे नानुमानप्राणभृतावतच्छब्दादित्येकयोगेन निर्देष्टव्ये विभागायोगादित्यत आह ॥ चतुर्थ इति ॥ योगविभाग उत्तरार्थ इत्यनेनान्वयः । भेदव्यपदेशादित्यत्रानुवृत्त्यर्थः । सहनिर्देशे त्वानुमानिकस्याप्यनुवृत्तिस्स्यात् । अस्तु कोदोष इत्यत आह ॥ औतिनेति ॥ आदिपदेन शैवादिर्ग्राह्यः । यथा व्याकरणेऽङ्गाधिकारे ‘‘दंशसञ्जस्वञ्जांशपि । रञ्जेश्च । घञिचभावकरणयो’’रित्यत्र रञ्जेश्चेत्यस्य पूर्वसूत्र एव स्वंजरञ्जामिति निर्देष्टव्ये घञिचेत्युत्तरसूत्रेऽनुवृत्त्यर्थो योगविभागः । अन्यथा सर्वस्याप्यनुवृत्तिस्स्यात् । तथेहापीति भावः । एतच्च परभाष्यादावपि व्यक्तम् । तेन ‘‘प्राणभृच्चेति सूत्रपृथक्त्वकल्पनमयुक्त’’मिति श्रुतप्रकाशोक्तं निरस्तं भवति ।

### **पाण्डुरङ्गि**

॥ अकर्तरि चेति ॥ अत्र च सङ्ज्ञायां विषये धातोर्घञ् विहितः प्राप्त आहार इत्यादिसिद्ध्यर्थम् । स च कर्तरि निषिध्यते । अकर्तरीति कर्तरि न भवतीत्यर्थः । किं कारणम् । मिषत्यसौ मेष इत्यादौ घञ्मा भूदित्येवमर्थम् । तथा सति मैष इति प्रसङ्गात् । न च अकर्तरीति प्रसज्यप्रतिषेध इव कर्तृभिन्ने कर्तृसदृशे कारके भवतीति पर्युदासाश्रयणेऽपि मेष इत्यत्र तदभावः सिद्ध्यत्येवेति किं प्रसज्यप्रतिषेधाश्रयणेनेति वाच्यम् । तथा सति कारक ग्रहणमनर्थकमेव स्यात् । अकर्तरीति पर्युदासे हि नञिवयुक्तन्यायेन कर्तुरन्यस्मिन्कर्तृसदृशे कारक एवेति प्रतीतिर्भवति । यथाऽब्राह्मण इति क्षत्रियादौ । तस्मात्कारकग्रहणं व्यर्थम् । प्रसज्यप्रतिषेधे तु वाक्यभेदेन सङ्ज्ञायां घञ् भवति । कर्तरि च न भवतीत्येषोऽर्थः संपद्यते । ततः सङ्ज्ञायां घञ् भवतीति प्रथमवाक्येऽर्थनिर्देशाभावाद् अनिर्दिष्टार्थाः प्रत्ययाः स्वार्थे भवन्तीति स्वार्थ एव घञ् स्यात् । अतः प्रसज्यप्रतिषेधे कर्तव्यमेव कारकग्रहणम् । पर्युदासे तूक्तरीत्या न कर्तव्यम् । तच्च कियमाणं प्रसज्यनिषेधेनासामर्थ्येऽपि समासो भवतीति ज्ञापयति । तदनेन प्रकारेणासामर्थ्येऽपि समासस्याकर्तरि च कारके सङ्ज्ञायामित्यत्र कारकग्रहणेन ज्ञापितत्वात् । अतच्छब्दादित्यत्रासामर्थ्येऽपि समासो युज्यत एवेति भावः । ननु चाव्ययादाप्सुप इति सुपो लोपं विधायादन्तादव्ययीभावात्परस्य सुपो नाव्ययीभावादतोमित्यम्भावविधानादतच्छब्दमिति स्यात्तत्राह ॥ अव्ययीभावत्वेऽपीति ॥ अपंचम्या इत्युक्तेस् तत्रैव सूत्रे पञ्चमीं विना मादेशविधानादिति भावः । नानुमानमतच्छब्दादित्यनेन प्रधानरुद्रयोरिव वायुजीवयोरपि निरासस्य कर्तुं शक्यत्वेन प्राणभृच्चेति पृथग्वाक्यविभागानुपपत्तिरित्यत आह ॥ चतुर्थ इति ॥ रुद्रवाय्वोरपि शैवादिभिर्विष्णुभेदस्यैवाङ्गीकारादित्यादिशब्दार्थः । उत्तरार्थः प्रकरणादित्युत्तरसूत्रार्थ इत्यर्थः ।

