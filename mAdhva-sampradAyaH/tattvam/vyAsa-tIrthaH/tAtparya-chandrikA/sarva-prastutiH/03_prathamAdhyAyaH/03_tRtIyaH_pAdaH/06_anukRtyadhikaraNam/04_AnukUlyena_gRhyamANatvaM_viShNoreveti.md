+++
title = "०४ आनुकूल्येन गृह्यमाणत्वं विष्णोरेवेति सिद्धान्तनिरूपणम्"

+++


## सिद्धान्तस्तु..

**आनुकूल्येन गृह्यमाणत्वं विष्णोरेवेति सिद्धान्तनिरूपणम्**

## **तात्पर्यचन्द्रिका**

सिद्धान्तस्तु । उपसंहारे ‘‘न तत्र सूर्यो भाति न चन्द्रतारक’’मिति सूर्याद्यप्रकाश्यत्वं ‘‘तमेव भान्तमनुभाति सर्व’’मिति सूर्यादिप्रकाशहेतुत्वं ‘‘तस्य भासा सर्वमिदं विभाती’’ति सर्वजगत्प्रकाशकत्वं चोक्तम् । तानि च भाष्योक्तश्रुत्यादिभिर्ब्रह्मण एव । ‘‘न तत्र सूर्य’’ इत्यादिना च ‘‘कथं नु तद्विजानीया’’मित्यादिसन्निहितवाक्यप्रकृतमानुकूल्येन गृह्यमाणमेवोच्यत इत्त्यानुकूल्येन गृह्यमाणत्वं ब्रह्मण एव ।

ननु यद्यपि ‘‘नित्योनित्याना’’मित्यादिकमीश्वरवाक्यं ‘‘न तत्र सूर्यो भाती’’त्यस्य व्यवहितम् । ‘‘कथं नु तद्विजानीया’’मित्यादिकं तु सन्निहितम् । तथापि ‘‘तमेव भान्त’’मित्यत्र तमिति शब्दस्तावत्पुल्लिङ्गत्वात्प्रकृतेश्वरपर एवेति तदेकार्थत्वाय ‘‘न तत्र सूर्यः’’ ‘‘तस्य भासे’’त्यादिकमपि तत्परमेवेति सूर्यादिप्रकाशहेतुत्वादिकं नानुकूल्येन गृह्यमाणगतमिति चेन्न । ‘‘किमु भाति न भाति वे’’त्यत्रोक्तस्य दुर्ज्ञेयत्वस्यैव ‘‘न तत्र सूर्यो भाती’’त्यत्र प्रत्यभिज्ञानात् । गुणभूतप्रत्ययार्थलिङ्गानुग्रहाय प्रधानभूतानां तत्र तमेव तस्येत्यनेकेषां प्रातिपदिकानां स्वतः प्राप्तसन्निहितपरत्वत्यागायोगाच्च । पाशमन्त्रादौ हि प्रातिपदिकानुसारेण प्रत्ययास्वारस्यमाश्रितम् । तथा ‘‘प्रयाजशेषेण हवींष्यभिघारये’’दित्यादौ प्रयाजशेषप्रातिपदिकस्वारस्याय तृतीयाव्यत्ययेन द्वितीयार्था स्वीकृता । न तु तृतीयानुसारेण प्रातिपदिकस्य लक्षणा । एवं च

प्रयाजशेषेणेतिवत् प्रकृत्यर्थानुसारतः ।

प्रत्ययस्य स्वरसताभङ्ग एवात्र युज्यते ॥ १ ॥

उपपत्स्येते च सिद्धान्तरीत्या ‘‘तदेत’’दित्यादेः ‘‘कथं नु तदि’’त्यादेश्चेश्वररूपैकार्थपरत्वे तमित्यस्य पुल्लिङ्गत्वसन्निहितपरत्वे ।

### **प्रकाशिका**

अनुकृतेस्तस्य चेति सूत्रोपात्तश्रौतोपसंहारस्थलिङ्गैश्श्रौतोपसंहारस्थानेकतच्छब्दप्रातिपदिकस्वारस्यानुरोधेन चानुकूल्येन गृह्यमाणो विष्णुरेवेति तदेतदिति सर्वनाम्नो व्यवहितेश्वरपरत्वं न्याय्यमिति भावेन सिद्धान्तटीकां विवृण्वन् ‘‘तमेव भान्तमनुभाति सर्वमिति वाक्यशेष’’ इत्यादिटीकां तावद्विवृणोति ॥ उपसंहार इति ॥ टीकायामाद्यसूत्रे यथाभाष्यं लिङ्गद्वयमात्रोपादानेऽपि द्वितीयसूत्रे ‘‘किञ्च न तत्र सूर्यो भाती’’त्याद्युक्तेबोधसौकर्याय लिङ्गत्रयमप्येकत्रैवोक्तम् । श्रुत्यादिभिरिति ॥ ‘‘अहं तत्तेजोरश्मीत्,न तद्भासयते सूर्यः, यदादित्यगतं तेज’’ इत्यादिभिरित्यर्थः । श्रुतौ तेजः सर्वजगत्प्रकाशकम् । रश्मीद् रश्मिप्रेरकमिति सर्वजगत्प्रकाशकत्वसूर्यादिप्रकाशहेतुत्वयोरुक्तया तयोश्श्रुत्यन्तरसिद्धत्वेऽपि सूर्याद्यप्रकाश्यत्वस्य श्रुत्यन्तरसिद्धत्वं भाष्येऽनुक्तत्वादूह्यम् । स्मृतौ ‘‘मामक’’मित्यस्य मदधीनं मदीयं चेति व्याख्यानेन लिङ्गद्वयस्य स्मृतिसिद्धब्रह्मधर्मत्वं, ‘‘न तद्भासयत’’ इत्यनेन च सूर्याद्यप्रकाश्यत्वस्य स्मृतिसिद्धं तथात्वमिति ध्येयम् । ननूक्तं नैतान्यानुकूल्येन गृह्यमाणनिष्ठानीति । तत्राह ॥ न तत्रेति ॥ ‘‘न च मन्तव्य’’मित्यादिटीकां विवृण्वन्पूर्वोक्तपुल्लिङ्गविरोधशङ्कां विस्तरेणानूद्यापाकरोति ॥ नन्विति ॥ नन्वियं शङ्का पूर्वपक्षावसर एव कुतो न सम्यगुपपादितेति चेन्मैवम् । न तत्रेत्यादेस्सन्निहितपरत्वानवकाशत्वयोरुक्तयैतद्बाधकत्वेनोपपादनस्यात्रैव सङ्गतत्वाद् अनेक प्रातिपदिकभङ्गादिरूपदूषणस्य सुखबोधत्वाच्चात्रोपपादितेति । टीकोक्तं दुर्ज्ञेयत्वप्रत्यभिज्ञानमुपलक्षणमिति भावेनाह ॥ गुणेति ॥ न्यायसिद्धोऽयमर्थ इत्याह ॥ पाशेति ॥ उक्तं पाशाधिकरणशरीरं गुहामित्यत्र । अत्र यद्यपि प्रधानभूतकर्मकारकरूपप्रत्ययार्थानुग्रहाय सङ्ख्यानादरो न प्रातिपदिकस्वारस्यानुग्रहायेत्यपि सुवचम् । तथापि–

प्रकृत्यर्थस्य पाशस्य विभक्तयर्थस्य कर्मणः ।

उभयोः प्रकृते भावान्नोत्कर्षोऽस्यावकल्पते ॥

इत्युक्तत्वादेवमुक्तम् । अत एवोदाहरणान्तरम् ॥ तथेति ॥ चतुर्थे ‘‘अभिघारणे विप्रकर्षादनुयाजवत्पात्रभेदस्स्यात्’’ इत्याद्यपादीयत्रयोदशाधिकरणे ‘‘प्रयाजशेषेण हवींष्यभिघारयती’’ति वाजपेयगतं वाक्यमुदाहृत्य किं हविस्संस्कारार्थमभिघारणमुत प्रयाजशेषप्रतिपत्तिरिति संशये उपयोक्ष्यमाणसंस्कारस्योपयुक्तसंस्कारापेक्षयाऽभ्यर्हि तत्वाद्द्वितीयातृतीयाभ्यां प्रधानोपसर्जनभावावगमाच्च न्यायतश्शब्दतश्च हविस्संस्कारार्थमिति प्राप्ते शेषस्य प्रतिपत्त्यपेक्षत्वात्तादर्थ्यादभिघारणं दृष्टार्थम् । हविस्संस्कारोऽनपेक्षितोऽदृष्टः कल्प्येत । न च दृष्टे सत्यदृष्टकल्पनं न्याय्यमिति प्रयाजशेषं हविष्षु क्षारयेदिति वाक्यार्थवर्णनेन प्रतिपत्तिरिति सिद्धांतितम् । तत्र यथा प्रातिपदिकस्वारस्यानुग्रहाय प्रत्ययस्वारस्यत्यागस् तथाऽत्रापीत्यर्थः । अत्र वक्तव्यो विशेषो ‘‘न सङ्ख्योपसंग्रहा’’दित्यत्र वक्ष्यते । उक्तं सङ्गृृह्णाति ॥ एवं चेति ॥ अत्रेति ॥ तमिति शब्दे इत्यर्थः । अभ्युपेत्येदमुक्तम् । वस्तुतस्तु ‘‘यस्यैवं सुखं रूपं तत्रेति वाक्ययोजनोपपत्तेश्चे’’ति टीकोक्तरीत्या प्रत्ययार्थास्वारस्यमपि नेत्याह ॥ उपपत्स्येते चेति ॥ पुल्लिङ्गत्वेति ॥ रूपशब्दापेक्षया मध्ये तदित्यादेर्नपुंसकत्वेऽपि ‘‘एको वशी’’त्यादिना सर्वत्रेश्वरस्य पुल्लिङ्गशब्दैः प्रकृतत्वेन तत्परामर्शितया पुंस्त्वमानुकूल्येन गृह्यमाणपरत्वाच्च सन्निहितपरत्वं चेत्यर्थः ।

### **चन्द्रिकाबिन्दुः**

(इदं च दूषणं स्वार्थे ॥ द्रव्यमिति ॥ द्रव्यस्यैव प्रातिपदिकार्थत्वपक्षे बोध्यम्(?) ॥) लिङ्गानुग्रहायेति ॥ तमेवेति पुल्लिङ्गानुग्रहायेत्यर्थः । प्रकृत्यर्थानुसारेण प्रत्ययास्वारस्ये दृष्टान्तमाह ॥ पाशमन्त्रादाविति ॥ प्रत्ययास्वारस्यमिति ॥ पाशानिति बहुवचनस्य पाशावयवगतबहुत्वविवक्षया प्रवृत्तिरित्यत्र स्फुटम् ॥ प्रयाजशेषेण हवींषीति ॥ द्वितीयया हविषां संस्कार्यत्वं प्रतीयते । प्रयाजशेषस्य तु तृतीयया करणत्वं प्रतीयते । एवं च पित्रे प्रयाजशेषो नास्ति । हविस्संस्कारार्थं पुनः प्रयाजं कृत्वा शेषं सम्पाद्य तेन हविस्संस्कारः कर्तव्य इति तृतीयाख्यप्रत्ययस्वारस्येन पूर्वपक्षे शेषेति प्रातिपदिकस्वारस्यमहिम्ना प्रतिपत्तिकर्मत्वावगतौ प्रत्ययार्थबाधेन प्रयाजशेषं हविष्षु क्षारयेदित्यर्थः कल्प्यते इति शास्त्रदीपिकायां स्फुटम् ।

### **पाण्डुरङ्गि**

प्रथमसूत्रसूचितान् हेतूनाह ॥ सिद्धान्तस्त्विति ॥ यद्यप्यत्र सूत्रे प्रथमत उक्तत्वात्सूर्यादिप्रकाशनियामकत्वस्यैव वक्तव्यत्वाच्चशब्दोक्तस्य सूर्याद्यप्रकाश्यत्वस्य प्रथममुक्तिरनुपपन्ना । तथापि विषयवाक्ये सूर्याद्यप्रकाश्यत्वस्य प्रथममुक्तत्वात्तत्प्रतिपादकवाक्योदाहरणं युक्तमेवेति ॥ भाष्योक्तश्रुत्यादिभिरिति ॥ अहं तत्तेजोरश्मीत्, यदादित्यगतं तेजः, न तद्भासयते सूर्य इत्यादिश्रुतिस्मृतिभिरित्यर्थः । गुणभूतप्रत्ययार्थलिङ्गानुग्रहाय प्रधानभूतस्य तत्रेत्यादिप्रातिपदिकस्य स्वतः प्राप्तसन्निहितपरत्वत्यागे बाधकमाह ॥ पाशमन्त्रादाविति ॥ अन्यथा अदितिः पाशानित्यत्रापि प्रत्ययार्थभूतबहुत्वानुसारेण पाशप्रातिपदिकस्यास्वारस्यं स्यादिति भावः ॥ तथेति ॥ प्रयाजशेषेणेत्यत्र तृतीयया प्रयाजशेषस्य करणत्वस्य बोधितत्वेन प्रत्ययार्थभूतकरणत्वानुसरणे प्रातिपदिकस्य लक्षणापत्त्या तस्याश्चानङ्गीकृतत्वेन प्रयाजशब्दप्रातिपदिकस्वारस्यार्थं तृतीयाया व्यत्ययेन द्वितीयार्थत्वं वदतां मीमांसकानामपि प्रातिपदिकस्वारस्यार्थं प्रत्ययास्वारस्यं सम्प्रतिपन्नमित्यर्थः ।

