+++
title = "०६ सूत्रक्रमनिरूपणपूर्वं भाष्याशयवर्णनम्"

+++


## अत्र चाद्यसूत्रे ..

**सूत्रक्रमनिरूपणपूर्वं भाष्याशयवर्णनम्**

## **तात्पर्यचन्द्रिका**

अत्र चाद्यसूत्रे तस्येत्यनेन समन्वेतव्यमानुकूल्येन गृह्यमाणमुच्यते । तस्य भासेति वाक्यं च प्रतीकेनोपादीयते । तथा च तस्य आनुकूल्येन गृह्यमाणस्य । अनुकृतेः सूर्यादितेजोभिरनुकरणात् । सूर्यादितेजसां तदधीनप्रकाशत्वात् । तस्य भासेति वाक्येन सर्वस्य जगतस्तत्प्रभाप्रकाश्यत्वेनोक्तेश्चेति सूत्रार्थः । अत एव टीकायां ‘‘एतदधीनप्रकाशे’’ति ‘‘तस्य भासे’’ति चोक्तम् । सूत्रे चशब्दस्तु द्वितीयसूत्रस्याद्यव्याख्याने सूर्याद्यप्रकाश्यत्वरूपानुक्तहेतुसमुच्चये । द्वितीयव्याख्याने सर्वजगत्प्रकाशकत्वरूपोक्त हेतुसमुच्चये । तेनास्याधिकरणान्तरत्वे चशब्दायोग इति यत्कैश्चिदुक्तं तन्निरस्तम् ।

यद्यप्यत्र ‘‘अनुभाती’’ति श्रुत्यनुसारात्सूत्रेऽप्यनुभानादिति वक्तव्यम् । तथापि यदन्यदपि सूर्यादिकृतं प्रतपनादि तदपीशाधीनमिति दर्शयितुमनुकृतेरित्युक्तम् । उक्तं हि भारते

तापिनी पाचिनी चैव शोषिणी च प्रकाशिनी ।

नैव राजन्रवेः शक्तिः शक्तिर्नारायणस्य सा ॥ इति ।

द्वितीये आद्यसूत्रोक्तहेतूनां विष्ण्वेकनिष्ठत्वे श्रुतिस्मृती उक्ते । तत्र च ‘‘अहं तत्तेज’’ इत्यादिश्रुतौ ‘‘यदादित्यगत’’मित्यादिस्मृताविव विवक्षितार्थो न स्पष्टः । यत्र तु ‘‘न तत्र सूर्यो भाती’’त्याथर्वणश्रुतौ स्पष्टः, तत्र विष्णुविषयत्वमद्याप्यसिद्धमिति स्मृतिस्वशब्देनोक्ता । श्रुतिस्त्वपिशब्देन समुच्चिता । यद्यपि चात्रानुकूल्येन गृह्यमाणस्य विष्णुत्वरूपे प्रधानसाध्ये ‘‘तदेतत्प्रेयः प्रियो हि ज्ञानिनोऽत्यर्थमह’’मित्यादिश्रुतिस्मृत्युक्तिपरत्वेनेदं सूत्रं व्याख्यातुं शक्यम् । तथापि ‘‘प्रियो ही’’त्यादौ ज्ञानार्थं प्रार्थितत्वरूपस्यानुकूल्येन गृह्यमाणत्वस्यास्फुटत्वादाद्य-सूत्रोक्तहेतूनां विष्ण्वेकनिष्ठत्वस्यावश्यसाध्यत्वाच्च तत्परतयैव भाष्यकृता व्याख्यातम् ॥

### **प्रकाशिका**

सूत्रार्थस्य भाष्यादावस्फुटत्वात्समन्वेतव्याप्रतीतेश्च सूत्रार्थं वदन् क्रमं च सूचयति ॥ अत्रेति ॥ वाक्यं चेति ॥ तन्त्रावृत्त्योरन्यतराश्रयणेनेति भावः । एतेन यदुक्तं श्रुतप्रकाशे ‘‘तस्येत्यस्य प्रतीकत्वे यदेव विद्ययेति हीतिवदितिशब्दस्स्या’’दिति । तन्निरस्तम् । समन्वेतव्यपरत्वस्यापि सत्त्वेनेतिशब्दाभावोपपत्तेः । ‘‘अवस्थितिवैशेष्यादिति चेन्नाभ्युपगमाद्धृदि हि । अस्यैव चोपपत्तेरूष्मेत्यादौ तदभावाच्चेति । आद्यपक्षेऽन्वयपूर्वमर्थमाह ॥ तथा चेति ॥ किमिदं सूर्यादिभिस्तदनुकरणमित्यतस्तात्पर्यमाह ॥ सूर्यादीति ॥ तमेव भान्तमनुभाति सर्वमिति वाक्यशेषे सर्वं सूर्यादितेजोजातं कर्तृ, तं भान्तमनु तदिच्छानुरोधेन भाति न तु स्वातन्त्र्येणेत्युक्तया सूर्यादितेजसां तदधीनप्रकाशत्वं लब्धमित्यर्थः । प्रतीकग्रहणपक्षेऽर्थमाह ॥ तस्येति ॥ सर्वं जगत्तस्य भासा भातीत्युक्तया तत्प्रकाश्यत्वं सर्वस्योक्तमिति सूत्रे तस्येति प्रतीकेन तदर्थो हेतुत्वेनोक्त इत्युक्तं भवति ॥ अत एवेति ॥ तस्येत्यस्य समन्वेतव्यपरत्वस्यापि सत्त्वादेव टीकायां ‘‘तमेव भान्तमनुभाति सर्वमिति वाक्यशेषे सूर्यादीनामेतदधीनप्रकाशश्रवणा’’ दित्येतच्छब्दप्रयोगः । ‘‘तस्य भासेति सर्वजगतस्तत्प्रकाश्यत्वप्रतीतेश्चे’’त्युक्तमित्यर्थः । तस्य चेति चशब्दार्थं व्यनक्ति ॥ सूत्र इति ॥ ‘‘अपि स्मर्यत’’ इत्यस्य ‘‘यदादित्यगतं तेज’’ इति स्मृतौ प्रागुक्तं लिङ्गद्वयं विष्णुनिष्ठतया स्मर्यतेऽपीत्येका व्याख्या । मामकमित्यस्य मदधीनं मदीयं चेत्यर्थान्मत्तेज एवादित्यादिस्थितं तत्तेजः प्रेरकत्वेनाखिलं भासयतीति व्याख्यानात् । तथा ‘‘न तत्र सूर्यो भाती’’त्यनेन यदानुकूल्येन गृह्यमाणस्य सूर्याद्यप्रकाश्यत्वमुक्तं तच्च विष्णोरेव स्मर्यत इत्यपरा व्याख्या । तत्राद्यव्याख्यान इत्यर्थः ॥ सर्वजगदिति ॥ तस्येति प्रतीकग्रहणेन लब्धहेतोः कण्ठोक्तानुकृतिरूपहेतुना समुच्चयार्थ इत्यर्थः ॥ कैश्चिदिति ॥ पूर्वाधिकरणशेषत्वं वदद्भिरित्यर्थः । ‘‘अन्यकृतीनामप्युपसङ्ग्रहार्थमनुकृतेरित्युक्त’’मिति तत्वप्रदीपानुरोधेन परिहारमाह ॥ तथापीति ॥ ‘‘भानश्रुत्यापि कृतिरुपसङ्गृहीता । भानपूर्वकत्वात्कृते’’रिति तत्वप्रदीपोक्तया श्रुतावपि भानमुपलक्षणमिति भावः । ऐतरेयभाष्योदाहृतं वाक्यमाह ॥ उक्तं हि भारत इति ॥ श्रुतिस्मृती इति ॥ न केवलं श्रूयते किंतु स्मर्यतेऽपीति व्याख्यानादिति भावः । सूत्रे स्मृतेरेव प्रतीत्या कथं द्वयोरुक्तिरित्यतस्तद्विशदयन्नेवं विन्यासे हेतुं चाह ॥ तत्र चेति ॥ अहं तत्तेजोरश्मीदिति श्रुतावित्यर्थः । व्याख्यानान्तरमाशङ्क्य भाष्यकृतव्याख्याने बीजमाह ॥ यद्यपीति ॥ इदं द्वितीयसूत्रम् । एतेनाद्यसूत्रे लिङ्गोक्तिः । द्वितीये तत्समर्थनमिति क्रमोऽप्युक्तो भवति ।

### **चन्द्रिकाबिन्दुः**

आद्यसूत्र इति ॥ अस्येति तस्येत्यस्य आनुकूल्येन गृह्यमाणपरत्वं तस्य भासेति वाक्यप्रतीकग्रहणपरत्वं चेत्यभिप्रेत्य तस्येत्यस्यार्थमाह ॥ तस्येत्यनेनेति ॥ आद्यव्याख्यान इति ॥ पूर्वसूत्रोक्तानुकृत्यादिहेतूनां श्रौतत्वं स्मार्तत्वं चेति यदा व्याख्यानं तदेत्यर्थः ॥ द्वितीयव्याख्यान इति ॥ सूर्याद्यप्रकाश्यत्वस्य हेतुसमर्पणपरतया द्वितीयव्याख्यानतत्सूत्रोक्तहेतुद्वयमध्ये परस्परसमुच्चयपरत्वमिति ध्येयम् ॥ अनुभानादिति ॥ न त्वनुकृतेरिति वक्तव्यमित्यर्थः । श्रुतेः स्वशब्देनाग्रहणे प्रयोजनमाह ॥ तत्र चेति ॥ यद्यपीति ॥ आनुकूल्येन गृह्यमाणस्य विष्णुत्वरूपप्रधानसाध्यपरतयापि व्याख्यातुं शक्यत एवेति स्वाभिप्रायः ॥

### **पाण्डुरङ्गि**

आद्यव्याख्यान इति ॥ न केवलं सूर्यादिप्रकाशनियामकत्वं सर्वजगत्प्रकाशकत्वं च लिङ्गं श्रूयते किंतु स्मर्यतेऽपीत्याद्यव्याख्यान इत्यर्थः ॥ आद्यसूत्रोक्तहेतूनामिति ॥ सूर्यादिप्रकाशनियामकत्वसर्वजगत्प्रकाशकत्वसूर्याद्यप्रकाश्यत्वरूपहेतूनामित्यर्थः । न चैतल्लिङ्गद्वयस्य विष्णुनिष्ठत्वमिति टीकाविरोध इति वाच्यम् । द्वितीयसूत्रस्य द्वितीयव्याख्यानानुसारेण तदुपपत्तेः । अत्र चाद्ययोजनाभिप्रायेण हेतूनामित्युक्तत्वादित्यदोषः ।

