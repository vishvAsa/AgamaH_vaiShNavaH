+++
title = "०१ संगतिनिरूपणपूर्वकं विषयचिन्ता"

+++


## अस्य पादसङ्गतिः..

# **ब्राह्मणाधिकरणम्**

## **तात्पर्यचन्द्रिका**

**संगतिनिरूपणपूर्वकं विषयचिन्ता**

॥ ॐ पत्यादिशब्देभ्यः ॐ ॥

अस्य पादसङ्गतिर् ब्राह्मणशब्दस्य विप्रत्वजातौ लोके प्रसिद्धत्वेऽपि चतुर्मुखे विशिष्य तदभावेन वा कम्पनादित्यत्रोक्तरीत्या वा द्रष्टव्या । अनन्तरसङ्गतिस्तु ‘‘असङ्गोन हि सज्यत’’ इति श्रुतस्यात्रत्यासङ्गस्याब्रह्मत्वे ‘‘असङ्गो ह्ययं पुरुष’’ इति पूर्वोक्तस्याप्यब्रह्मत्वं स्यादिति पूर्वाक्षेपेण पूर्वपक्षोत्थानाद्वा पूर्वत्र जीवमात्राभेदं निरस्येह जीवविशेषचतुर्मुखाभेदनिरासाद्वा द्रष्टव्या । प्रयोजनं तु अन्यस्य नित्यमहिमत्वे जिज्ञासादिसूत्रेषु विवक्षितं विष्णोर्नित्यमहिमत्वं न स्यादिति टीकायामेवोक्तम् । देवानां विद्याकर्मणोः पदप्राप्तिः सूचिते’’ति भाष्येणैव प्रयोजनमप्युक्तमिति ज्ञेयम् । तस्य भाष्यस्य देवानामेवानित्यपदत्वं न तु विरिञ्चस्येत्यर्थवद् विरिञ्चादीनां देवानामनित्यपदत्वमुक्तम् । तच्चायुक्तम् । विरिञ्चस्य नित्यमहिमत्वादित्यर्थस्यापि सुवचत्वात् । अत्र ‘‘एष नित्यो महिमा ब्राह्मणस्ये’’ति श्रुतो ब्राह्मणशब्दः किं विरिञ्चपरः किं वा ब्रह्मपर इति चिन्ता । तदर्थं स किं रूढः किं वा यौगिक इति । तदर्थं किं रूढेर्बाधकं नास्त्युतास्तीति । तदर्थं सर्वाधिपतित्वादिकं किं चतुर्मुखे ब्रह्माभेदाभिप्रायेण नेतुं शक्यमुताशक्यमिति ॥

### **प्रकाशिका**

अत्र टीकायां ‘‘नित्यमहिमत्वलिङ्गेनाजश्रुत्याच विष्णुविरिञ्चयोस्साधारणस्य ब्राह्मणनाम्न’’ इत्यादिना पादसङ्गतिरुक्ता । सा नयुक्तेव । ब्राह्मणशब्दस्यान्यत्र रूढत्वेनाकाशादिशब्दवदन्यत्र प्रसिद्धत्वापत्तेः । उभयप्रापकवशादुभयत्र प्रसिद्धत्वे चाकाशादिनाम्नोऽपि तथात्वापत्तेरित्यत आह ॥ अस्येति ॥ अधिकरणस्येत्यर्थः ॥ चतुर्मुख इति ॥ पूर्वपक्ष्यभिमतेऽन्यत्र प्रसिद्धेरेवान्यत्रप्रसिद्धिशब्दार्थत्वात् । जातिपूर्वपक्षस्य चेह नित्यमहिमत्वादिनाऽनवकाशादिति भावः ॥ विशिष्येति ॥ तस्यापि विप्रत्वेन सामान्यतस्सत्त्वादिति भावः । एतेनान्यसाधारण्येन पूर्वपक्ष्यभिमते प्रसिद्धत्वादन्यत्रप्रसिद्धिरिति प्रत्युक्तम् । विशिष्याभावात् । तथाच सामान्यप्रसिद्धिब्रह्मलिङ्गाभ्यामुभयत्रप्रसिद्धिरिति भावः ॥ उक्तेति ॥ नामपादीयन्यायेन ब्रह्मण्यपि प्रयोगस्योक्तत्वात्प्रयोगसाधारण्येनेत्याद्युक्तरीत्येत्यर्थः । टीकायां लिङ्गोक्तिस्तु नामपादन्यायसूचनाय । अजश्रुत्युक्तिरपि चतुर्मुखरूपविशेषोपस्थित्यर्थेति भावः । नन्वेवं सङ्गत्युक्तौ ‘‘प्राचीनाधिकरणेषु विष्णौ नित्यमहिमत्वमभिसंहित’’मिति टीकाविरोध इत्यत आह ॥ प्रयोजनं त्विति ॥ सा प्रयोजनपरेति भावः । यद्यप्यसङ्गत्वाक्षेपः प्रयोजनं सूचितम् । तथापि तस्य सङ्गतिमात्रपरत्वेनोपपत्तेरिति वा सर्वाक्षेपरूपप्रयोजनसम्भवे तन्मात्राक्षेपरूपप्रयोजनसङ्कोचायोगादिति वा टीकोक्तं प्रयोजनान्तरमिति वा तत्स्फुटीकर्तुं प्रयोजनं त्वित्युक्तम् ॥ यद्वा द्वितीयसङ्गतौ पूर्वाक्षेपाभावाद्भाष्ये स्पष्टं प्रयोजनानुक्तेश्च किं प्रयोजनमेतच्चिन्ताया इत्यत उक्तं प्रयोजनं त्विति ॥ भाष्य एव प्रयोजनोक्तिरस्तीत्याह ॥ देवानाम् इति ॥

ननु टीकायामेतदन्यथाव्याख्यातमित्यतस्स्वयमर्थान्तरमाह ॥ तस्येति ॥ अनेकार्थत्वाद्भाष्यस्य । ‘‘भाष्यं चात्यर्थविस्तर’’मित्युक्तेरिति भावः ॥ उक्तमिति ॥ देवताधिकरण इत्यर्थः । विषयसंशयटीकां व्यनक्ति ॥ अत्रेति ॥ वाजसनेये ‘‘जनको ह वैदेह आसांचक्र’’ इति षष्ठेऽध्याये चतुर्थे ब्राह्मणे ‘‘स वा एष महानज आत्मा योऽयं विज्ञानमयः प्राणेषु य एषोंऽतर्हृदय आकाशस्तस्मिन् शेते सर्वस्य वशी सर्वस्येशानस्सर्वस्याधिपतिस्स न साधुना कर्मणा भूयान्नो एवासाधुना कनीयानेष सर्वेश्वर एष भूताधिपतिरेष भूतपाल एष सेतुर्विधरण एषां लोकानामसम्भेदाय स एष नेति नेत्यात्माऽगृह्यो न हि गृह्यतेऽशीर्यो न हि शीर्यतेऽसङ्गो न हि सज्यतेऽसितो न व्यथते न रिष्यती’’त्याद्युपक्रम्य श्रूयते ‘‘तदेतदृचाभ्युक्तम् । एष नित्योमहिमा ब्राह्मणस्य न कर्मणा वर्धते नो कनीयान् । तस्यैव स्यात्पदवित्तं विदित्वा न लिप्यते कर्मणा पापकेनेति ॥ तस्मादेवंविच्छान्तो दान्त उपरतस्तिति क्षुस्समाहितो भूत्वाऽऽत्मन्येवात्मानं पश्यति । नैनं पाप्मा तरति सर्वं पाप्मानं तरति नैनं पाप्मा तपति सर्वं पाप्मानं तपति विपापो विजरो विजिघित्सो ब्राह्मणो भवति एष ब्रह्मलोकस्सम्राडिति होवाच याज्ञवल्क्यस्सोहं भगवो विदेहान् ददामिमां च सहदास्यायेति । स वा एष महानज आत्माऽन्नादो वसुदानो विंदते वसु य एवं वेद । स वा एष महानज आत्माऽजरोऽ मरोऽमृतोऽभयो ब्रह्माभयं हवै ब्रह्म भवति य एवं वेदे’’ति । तत्रत्यो ब्राह्मणशब्दो विषय इत्यर्थः ॥ रूढ इति ॥ जातिवाचीत्यर्थः ॥ उताशक्यमिति ॥ यदि त्वाद्यस्तदा रूढौ बाधकाभावाच्चतुर्मुख एव । द्वितीये बाधकाद्रूढित्यागेन योगाद्विष्णुरेवेति स्पष्टः फलफलिभाव इति भावः ।

नन्वत्र यद्वेत्याद्यग्रिमग्रन्थे टीकायां च वर्णादिहीने हरावनवकाशेन विप्रत्वजातौ निरूढेन ब्राह्मणशब्देन सहपठिततयाऽजशब्दस्य विरिञ्चिपरत्ववर्णनाद्वरौ विरिञ्चे चाजायमानत्वाकारवाच्यविष्णुजत्वरूपयोगाभ्यां ‘‘तस्मादहमजस्स्मृत’’ इति स्मृत्या ‘‘अज आत्मा महान्ध्रुव’’ इत्यादिनाच रूढ्यापि साधारणस्याजशब्दस्यैव चिन्ताधर्मित्वमुचितमिति चेन्मैवम् । भाष्ये ‘‘स च ब्राह्मणस्सवा एषमहानज आत्मेत्यजशब्दाद्विरिञ्च’’ इत्युक्तयाऽजशब्दादेव पूर्वपक्षप्राप्त्युक्तेः । तत्र चाजशब्दो विष्णौ यौगिक एव । न तु चतुर्मुख इव योगरूढ इत्युपेत्याजशब्दे विरिञ्चप्रापकत्वस्याग्रे प्रतिपादनात्तदनुरोधेन ब्राह्मणशब्द एव धर्मीकृतः । नन्वेवं ब्रह्मपर इति चिन्तानन्तरं तदर्थं तत्सहपठितोऽजशब्दः किं चतुर्मुखपरोऽथ ब्रह्मपर इति चिन्ता कार्येति चेन्न । ब्राह्मणशब्देनाजशब्दस्याप्युपलक्षणाद्वा श्रुतिद्वयसाहित्यस्यैव पूर्वपक्षप्रापकत्वेनाभिमतत्वस्य वक्ष्यमाणत्वाद्ब्राह्मणशब्दे चिन्तापरम्पराप्रदर्शनस्याजशब्देऽपि तुल्यत्वेनोहितुं शक्यत्वाद्वा ब्राह्मणशब्दसाहित्येनैवाजशब्दस्य विरिञ्चपरताया वक्ष्यमाणत्वेन तत्पक्षानुसाराद्वा ब्राह्मणशब्दधर्मिकैव चिन्तापरम्परोक्तेति ।

### **चन्द्रिकाबिन्दुः**

अस्य अधिकरणस्य ॥ चतुर्मुखे विशिष्य तदभावेनेति ॥ तथा च चतुर्मुखे अजशब्दवशात् प्रसिद्धिश्चेद् ब्रह्मणि नित्यमहिमत्वलिङ्गवशात् प्रसिद्धिरित्युभयत्रप्रसिद्धत्वमिति भावः । नामलिङ्गपादन्यायसाम्येनेति भावः । टीकायामेवोक्तमिति ॥ न तु भाष्यकारेण । एवमाक्षेपसङ्गतिः सूचितेति भावः ॥ तस्य भाष्यस्येति ॥ देवानां चेति भाष्यं पूर्वपक्षानन्तरं वर्तत इति कृत्वा प्रयोजनसूचकत्वेन योजयित्वा पूर्वपक्षोपपादकतयैव टीकाकारैर्योजितमिति स्वारस्यं टीकापक्षे द्रष्टव्यम् ।

### **पाण्डुरङ्गि**

॥ उक्तरीत्येति ॥ नामलिङ्गपादन्यायसाम्येन ब्राह्मणशब्दस्य ब्रह्मण्यपि प्रसिद्धेरुक्तप्रायत्वादुभयसाधारण्यमित्युक्तरीत्येत्यर्थः ।

