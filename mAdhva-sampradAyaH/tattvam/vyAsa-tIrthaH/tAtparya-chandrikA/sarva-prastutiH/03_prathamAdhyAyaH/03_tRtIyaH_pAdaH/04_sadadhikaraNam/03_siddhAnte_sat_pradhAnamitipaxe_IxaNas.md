+++
title = "०३ सिद्धान्ते सत् प्रधानमितिपक्षे ईक्षणस्य बहुभावस्य च गौणत्वापत्तिनिरूपणम्"

+++


## सिद्धान्तस्तु

**सिद्धान्ते सत् प्रधानमितिपक्षे ईक्षणस्य बहुभावस्य च गौणत्वापत्तिनिरूपणम्**

## **तात्पर्यचन्द्रिका**

सिद्धान्तस्तु । न तावदाद्यः पूर्वःपक्षो युक्तः । यत

ईक्षतिर्बहुभावश्च मुख्यौ ब्रह्मपरिग्रहे ।

प्रधानपक्षे तु तयोरमुख्यत्वं प्रसज्यते ॥ १ ॥

आद्यपूर्वपक्ष ईक्षणं तावद्गौणमिति परेणैवोक्तम् । बहुभावोऽपि गौण एव । तत्तेजोसृजतेति यत्तेजःप्रभृति सृज्यमुक्तं तदात्मना हि त्वया बहुभावो वाच्यः । तेजःप्रभृति च चेतनम् । ‘‘तत्तेज ऐक्षत तदपोसृजत ता आप ऐक्षत ता अन्नमसृजन्त तिस्रो देवता’’ इतीक्षितृत्वस्रष्टृत्वदेवतात्वानां श्रवणात् । तेजोबन्नानां देवतात्वेपि त्रिवृत्करणविरोधपरिहारश्छान्दोग्यभाष्यादवगन्तव्यः । न च जडस्य प्रधानस्य चेतनात्मना बहुभावो मुख्यः । एतेन प्रायपाठो निरस्तः । ब्रह्मपक्षे तु न केवलमीक्षणं मुख्यम् । किं तु बहुभावोपि । ‘‘गुहांप्रविष्टा’’वित्यत्रैकस्मिन्नपि बहुत्वस्य ‘‘द्युभ्वादी’’त्यत्र चाजेऽपि जनेरुक्तत्वात् । न चैवमिदमधिकरणं व्यर्थमिति शङ्क्यम् । ‘‘बहुस्या’’मिति तेज आद्यात्मना बहुभाव एव सङ्कल्पितो न स्वरूपबहुभावः । ‘‘तत्तेजोसृजते’’ति वाक्यशेषात् । न हि स्वरूपबहुभावं सङ्कल्प्य तेजःप्रभृतिसर्जनं युक्तम् । तेजआदिभावश्च न ब्रह्मणि युक्त इति शङ्कायां तत्समाधानार्थत्वादस्य ।

### **प्रकाशिका**

क्रमेणोक्तान् पञ्चपक्षान्निराकरिष्यन्सिद्धान्तयति ॥ सिद्धान्तस्त्विति ॥ ‘‘सदेवेत्यादिस्थाने सच्छब्देन विष्णुरेवोच्यते । सतस्तदैक्षतेतीक्षत्याख्यव्यापारश्रवणात् । जडप्रधानस्येक्षणासम्भवा’’दित्यादिना कृत्स्नसिद्धान्तटीकायामीक्षणबहुभावौ विष्णावुपपाद्य प्रधाने सूत्रोपात्तेक्षणासम्भव एवोक्तो न तु बहुभावासम्भवोऽपि । अतष्टीकोक्तमुपलक्षणं मत्वा सर्वं तावत्सङ्गृह्याह ॥ यतः । ईक्षतिरिति ॥ यत इत्यस्य श्लोकेनान्वयः । ततो न युक्त इत्यर्थः । उत्तरार्धं विवृणोति ॥ आद्यपूर्वपक्ष इत्यादिना ॥ त्रिवृत्करणेति ॥ ‘‘या इमास्तिस्रो देवतास्तासां त्रिवृतं त्रिवृतमेकैकामकरो’’दित्युक्ततेजोबन्नानां त्रयाणां मेलनेनैकैकद्रव्यान्तरकरणरूपं यत्त्रिवृत्करणं तद्विरोधः । देवतानां तदयोगात् ।

सृष्टेष्वेतेषु भगवानीक्षाञ्चक्रे स केशवः ।

जीवाख्येनैव रूपेण योऽनिरुद्ध इति स्मृतः ॥

तेन रूपेण लक्ष्म्यादीन्प्रविष्टो रूपनामनी ।

करिष्ये त्रिवृतश्चैतानेकैकं करवाणिच ॥

इति मत्वा प्रविश्याथ तेभ्य इन्द्रादिनामपि ।

नामरूपाणि कृतवांस्तांश्चान्योन्यप्रवेशिनः ॥

कृत्वाऽग्निसोमसूर्यादिष्वेतांस्त्रीन्विदधे पुनः ।

इत्यादिनाऽभिमन्यमानतेजोबन्नांशैर्द्रव्यान्तरं कृत्वा तत्राभिमानिदेवतांशानामपि प्रवेशकरणेन त्रिवृत्करणोक्तेरविरोधो बोध्य इत्यर्थः । तथा ‘‘अन्नमशितं त्रेधा विधीयते । यःस्थविष्ठो भागस्तत्पुरीषं योमध्यमस्तन्मांस’’मित्यादिनोक्ताध्यात्मत्रिवृत्करणाविरोधोपि ‘‘देवता एव मांसादिशब्दवाच्याः । तत्र प्रवेशात् । अश्यमानाच्च । उपजीव्यत्वात् । न च दुःखं तासाम् । ऐश्वर्या’’दिति भाष्यवाक्यादवगन्तव्य इत्यर्थः ॥ एतेनेति ॥ तेजः प्रभृतेश्चेतनत्वेन तत्र श्रुतेक्षणस्य गौणत्वाभावेन ‘‘गौणेक्षणप्रायपाठात् ‘‘तदैक्षते’’ति श्रुतमीक्षणं गौणमि’’त्येतन्निरस्तमित्यर्थः । नन्वस्त्वीक्षणबहुभावयोर्मुख्ययोः प्रधानेऽसम्भवः । हरौ तु कथमीक्षणस्य चेतनत्वेन ‘‘नान्योतोस्ति द्रष्टे’’त्यादिभाष्योक्तश्रुत्याच मुख्यस्य सम्भवेऽप्येकस्मिन्नजे ‘‘अजायमानो बहुधा विजायत’’ इति श्रुत्युक्तत्वेपि बहुत्वजननयोरुपपत्तिः । कथम् इत्यस्य उपपत्तिरित्यनेन अन्वयः । तथाच ‘‘बहुभावस्य विकारित्वं विनैव स्वरूपबहुत्वेन सावकाशत्वा’’दिति टीका न युक्ता । तत्सङ्ग्रहश्चात्र श्लोकेन युक्त इत्यतः पूर्वार्धं विवृणोति ॥ ब्रह्मपक्षेत्विति ॥ नह्यन्यार्थं सङ्कल्पमभिधायान्यक्रियाभिधानं सङ्गच्छते । न हीश्वरोऽस्वतन्त्रोऽसत्यकामो वेति चतुर्थपादीयं सुधोक्तदिशा वाक्यशेषस्योक्तार्थज्ञापकत्वं व्यनक्ति ॥ न हीति ॥ अतस्तेजःप्रभृत्यात्मनैव बहुभावस्सङ्कल्पित इति वक्तव्यमिति भावः ॥ न ब्रह्मणि युक्त इति ॥ ‘‘न चेतनविकारस्स्याद्यत्र क्वापि ह्यचेतन’’मिति चतुर्थपादीयानुभाष्योक्तदिशेति भावः । यद्वा प्रागुक्तदिशा निर्विकारत्वादिति भावः ।

### **चन्द्रिकाबिन्दुः**

प्रधानपक्षे बहुभावस्य गौणत्वं तेज आदीनां देवतात्वव्युत्पादनमन्तरा न सम्भवतीति तेज आदीनां देवतात्वमाह ॥ तेजःप्रभृति च चेतनमिति ॥ देवतात्वानामिति ॥ अंशेन मेलनस्योक्तत्वादिति भावः । एतेन, ईक्षणस्य मुख्यत्वसम्पादकचेतनत्वकथनेन ॥ न चैवमिति ॥ पूर्वाधिकरणद्वयेन गतार्थत्वादिति भावः । अत एव सङ्कल्पस्य तत्रानियमनार्थं प्रवेशार्थत्वादेव ॥

### **पाण्डुरङ्गि**

एतेनेति ॥ तेज आदेर्देवतात्वेन तत्रेक्षणस्य मुख्यत्वोपपादनेनेत्यर्थः ॥

