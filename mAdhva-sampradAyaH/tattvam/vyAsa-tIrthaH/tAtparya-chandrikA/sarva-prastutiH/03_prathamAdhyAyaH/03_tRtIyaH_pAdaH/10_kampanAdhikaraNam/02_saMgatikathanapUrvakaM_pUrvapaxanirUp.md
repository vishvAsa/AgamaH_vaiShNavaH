+++
title = "०२ संगतिकथनपूर्वकं पूर्वपक्षनिरूपणम्"

+++


## केचित्तु

**संगतिकथनपूर्वकं पूर्वपक्षनिरूपणम्**

## **तात्पर्यचन्द्रिका**

केचित्तु आदित्यादिशब्दानां नामपादन्यायेनोभयत्र प्रसिद्धतायामपि समन्वेतव्यानां सर्वगतत्वादीनां न सा । अन्यत्र प्रसिद्धसाहचर्येणान्यत्र प्रसिद्धिवदुभयत्र प्रसिद्धसाहचर्येणोभयत्र प्रसिद्धेरनुक्तत्वात् । सर्वगतत्वादीनामन्यत्र प्रसिद्धता त्वन्यत्रप्रसिद्धलिङ्गसाहचर्यादित्याहुः । अन्येतु भयङ्करत्वादीनामुभयत्र प्रसिद्धानेकलिङ्गानां समन्वयार्थमन्यत्र प्रसिद्धवज्रनामसमन्वयः । तथाचान्तरधिकरणवत्फलतः पादसङ्गतिः । यद्वा वज्रशब्दस्वप्नद्रष्टृत्वादेरुभयत्र प्रसिद्धभयङ्करत्वचेतनत्वादिलिङ्गसाहचर्यादुभयत्र प्रसिद्धिः । अथवा यथा ‘‘व्रीहीनवहंति तण्डुलान्पिनष्टी’’त्यादौ ‘‘व्रीहीन्प्रोक्षती’’त्यादाविव द्वितीयाश्रुत्यैव गुणकर्मत्वसिद्धेः पुनर्विचारवैयर्थ्यपरिहाराय द्वितीयामतन्त्रीकृत्य गुणकर्मत्वप्रधानकर्मत्वचिन्ता तथा वज्रादिशब्दानामन्यत्र प्रसिद्धिमतन्त्रीकृत्य विचारः । अथवा प्राणशब्दसमन्वयस्योक्तत्वादुभयत्रप्रसिद्धप्राणशब्दसाहित्या-द्वज्रशब्दस्याप्युभयत्र प्रसिद्धतेत्याहुः । अत्र पूर्ववैषम्येण वा पूर्वाक्षेपेण वा पूर्वपक्षोत्थानादनन्तरसङ्गतिः । अत्र ‘‘वज्रमुद्यतं’’ इति श्रुतौ वज्रः किमिन्द्रायुधं किं वा विष्णुरिति चिन्ता । तदर्थं किं वज्रश्रुत्योद्यतत्वलिङ्गानुसारेण कम्पकत्वादिब्रह्मलिङ्गं नेयमुत विपरीतमिति । तदर्थं ‘‘वर्जनाद्वज्र’’मिति स्मार्तेन योगेन श्रौतवज्रशब्दस्य रूढित्यागादिकं न युक्तमुत युक्तमिति ।

नन्वत्र ‘‘वज्रमुद्यत’’मिति वाक्यात्पूर्वं ‘‘तदेव शुक्रं तद्ब्रह्म तदेवामृत’’मिति, उत्तरत्र च ‘‘भयादस्याग्निस्तपति भयात्तपति सूर्यः’’ इति श्रवणाद्ब्रह्मप्रकरणमिदम् । वज्रवाक्य एव च ‘‘य एतद्विदुरमृतास्ते भवन्ती’’त्यादिनिर्णीतानि ब्रह्मलिङ्गानि सन्ति । वज्रशब्दस्त्वाकाशादिशब्दवद्ब्रह्मणि यौगिकोऽस्तु । तस्मान्न पूर्वपक्षोदय इति चेदुच्यते । यदि क्लृप्तरूढित्यागेन योगकल्पना तर्हि यस्य कस्यापि शब्दस्य यत्र क्वचनार्थे योगस्य सुवचत्वादर्थव्यवस्था न स्यात् । तथाच कम्पकत्वादिब्रह्मलिङ्गान्यपि कथञ्चिदिन्द्रायुधेऽपि स्युः । पूर्वसूत्रे तु शूद्रशब्देऽवयवार्थस्य शुचा द्रवणस्य वाक्यशेषस्थत्वाद्रूढित्यागः ।

एतेनाज्यादिशब्दप्रतिबन्दी निरस्ता । तत्र ‘‘यदाजिमीयुस्तदाज्यानामाज्यत्व’’ मिति श्रुतावेव योगोक्तेः । ज्योतिरुपक्रमादित्यत्र तु वाक्यस्यान्यपरत्वे सत्येव पदसमन्वयार्थं योगो वक्ष्यते । इह तु सिद्धान्ते वाक्यसमन्वय एवेष्टः । वर्जनाद्वज्रमित्यादिस्मृतिः श्रुतितो दुर्बला न श्रुतेरूढित्यागापादिका । आकाशादिशब्देषु तु तन्निरवकाशलिङ्गाभावात्त्यागः । अत्र तूद्यतत्वलिङ्गं लोके ‘‘उद्यतायुधदोर्दण्डा’’ इत्यादिस्मृतौ ‘‘तेनेन्द्रो वज्रमुदयच्छ’’दित्यादिश्रुतौ चायुधे प्रसिद्धम् । न च लोकवेदप्रसिद्धत्यागेन तदप्रसिद्धकल्पना युक्ता । एवं च निरवकाशलिङ्गसाहित्याद्वज्रश्रुतिरपि निरवकाशा । एतदेवाभिप्रेत्योक्तं न्यायविवरणे ‘‘वज्रशब्द उद्यतत्वलिङ्गं चे’’ति । टीकायामपि ‘‘श्रुतिलिङ्गयोरपि तथात्व’’दिति ॥ यद्वा रूढित्यागेऽव्यवस्थापत्त्या लिङ्गनिरपेक्षैव श्रुतिर्निरवकाशा । आकाशादि शब्दानामपि योग इहाक्षिप्यते । अमृतत्वहेतुवेदनविषयत्वं तु श्रुतिबलाद्वज्रेऽप्यस्तु । टीकायामस्य निरवकाशत्वाङ्गीकारस्तु वज्रश्रुतिलिङ्गयोर्निरवकाशत्वज्ञानात्प्रागस्य सावकाशत्वज्ञानाभावाभिप्रायः । अन्यथा ‘‘वज्रज्ञानान्मोक्ष’’ इति भाष्यविरोधात् । सर्वथा निरवकाशस्य बाधायोगाच्च । एजृकम्पन इति धातुजेन एजतीत्यनेनोक्तं कम्पकत्वं तु भयहेतुत्वाद्वज्र एव युक्तम् । ब्रह्मप्रकरणमपि श्रुत्यादिबाधितम् । तस्माद्वज्रज्ञानस्यापि मोक्षहेतुत्वात् त्रैवर्णिकानां वेदाद्ब्रह्मज्ञानं मोक्षदमिति पूर्वोक्तमयुक्तमिति पूर्वः पक्षः ।

### **प्रकाशिका**

नामलिङ्गपादन्यायेनोभयत्रप्रसिद्धतायामतिप्रसङ्गमाशङ्क्यैकस्समाधिरुक्तः । समाध्यन्तराण्यपि मतभेदोपन्यासमुखेनाह ॥ केचित्त्वित्यादिना ॥ अत्रेदमरुचिबीजम् । अन्यत्र प्रसिद्धलिङ्गसाहचर्यादन्यत्र प्रसिद्धत्वे द्युभ्वाद्यायतनत्वादीनामपि तथात्वं स्यात् । तत्रोक्तरीत्या कथञ्चित्समाधानेऽपि संवत्सरसारत्वादिलिङ्गानामादित्यविशेषणतया सर्वगतत्वविशेषणत्वाभावेन प्रागुक्तरीतेरेवानुसर्तव्यत्वादिति ॥ अन्येत्विति ॥ आहुरित्यन्वयः । भयशब्दस्यार्थो भयङ्करत्वेति । साक्षात्सङ्गत्यभावादाह ॥ यद्वेति ॥ सर्वगतत्वादावतिप्रसङ्गादाह ॥ अथवेति ॥ ‘‘व्रीहीन्प्रोक्षती’’त्यादिकं किं गुणकर्मोत प्रधानकर्मेति विशये ‘‘सक्तूञ्जुहोती’’त्यादौ व्यभिचारेण द्वितीयायास्साध्यत्ववाचित्वाभावात् ‘‘व्रीहिभिःप्रोक्षती’’ति व्रीहिसाधनकप्रोक्षणविधानात्प्रधानकर्मेति प्राप्ते ‘‘कर्तुरीप्सिततमं कर्मे’’ति साध्यत्वमात्रे द्वितीयास्मरणाद्गुणकर्मेति ‘‘धर्ममात्रेतु कर्मस्या’’दिति द्वितीयाध्यायाद्यपादीयपञ्चमाधिकरणे सिद्धत्वेन ‘‘तानि द्वैध’’मिति चतुर्थेऽधिकरणे ‘‘व्रीहीनवहन्ती’’ त्युदाहृत्य गुणकर्मत्वादिचिन्ता व्यर्था । द्वितीययैव गुणकर्मत्वसिद्धेरित्याशङ्कापरिहाराय द्वितीयामनादृत्य यथा सा चिन्ता कृता तथेहापीत्यर्थः । यथावा सिद्धान्ते चतुर्थपादे ज्योतिराद्यधिकरणेषु ज्योतिराकाशादिशब्देषु तदधीनत्वन्याये स्थितेपि तमतन्त्रीकृत्य तद्गतत्वादिना विचारस्तद्वदगतिकोऽयं परिहार इत्यत आह ॥ अथवेति ॥ अत्र टीकाविरोधो वोभयत्र प्रसिद्धसाहचर्येण तथात्वस्य लक्षणे प्रागनुक्तत्वादिति वाऽरुचिबीजमाहुः । एवं पादान्तर्भावपरटीकां समर्थ्य ‘‘तमेवं विद्वा’’नित्यादिटीका फलपरेति भावेन पूर्वानन्तर्ये हेतुद्वयमाह ॥ अत्रेति ॥ पूर्वत्र योगस्य वाक्यशेषस्थतया रूढित्यागेऽपीह तदभावान्न वज्रशब्दे रूढित्याग इति वैषम्येणेत्यर्थः । तथाच प्रत्युदाहरणरूपासङ्गतिरिति । पूर्वत्र त्रैवर्णिकानां वेदाद्ब्रह्मज्ञानं मोक्षदमित्युक्तम् । तन्न युक्तम् । ‘‘य एतद्विदुरमृता’’ इति वज्रज्ञानान्मोक्षश्रवणादित्याक्षेपिकी वा इत्यग्रे स्फुटमिति भावः । विषयसंशयटीकां व्यनक्ति ॥ अत्रेति ॥ काठके षष्ठवल्ल्यां श्रूयते ‘‘ऊर्ध्वमूलोऽवाक्शाख एषोऽश्वत्थस्सनातनः । तदेव शुक्रं तद्ब्रह्म तदेवामृतमुच्यते । तस्मिंल्लोकाश्श्रितास्सर्वे तदु नात्येति कश्चन । एतद्वैतत् । यदिदं किं च जगत्सर्वं प्राण एजति निस्सूतम् । महद्भयं वज्रमुद्यतं य एतद्विदुरमृतास्ते भवन्ति । भयादस्याग्निस्तपति भयात्तपति सूर्यः । भयादिन्द्रश्च वायुश्च मृत्युर्धावति पञ्चम’’ इत्यादि । तत्रत्यवज्रशब्दो विषय इत्यर्थः । प्राणशब्दो विषय इति तु निरसिष्यत इति भावः ॥ कम्पकत्वेति ॥ एजतीत्यनेनोक्तं सर्वचेष्टकत्वमित्यर्थः । यदि दुर्बलस्मार्तयोगेन रूढेस्त्यागादि न युक्तं तदा श्रुत्याद्यनुसारेण कम्पकत्वादिकं लिङ्गं नेयमिति वज्रशब्दार्थ इन्द्रायुधमेव । यदा तु युक्तं तदा विष्णुरेवेति स्पष्टः फलफलिभाव इति भावः ।

अत्र टीकायां ‘‘इन्द्रायुधमेवेदं वज्रम् । वज्रश्रुतेस्तत्र रूढत्वात् । उद्यतत्वलिङ्गाच्चे’’त्यादिना ग्रन्थेन श्रुतिलिङ्गाभ्यां पूर्वपक्षमुक्त्वा तत्र निरवकाशविष्णुलिङ्गविरोधमाशङ्क्य श्रुतिलिङ्गयोरपि निरवकाशत्वेन प्राबल्यमाश्रित्य पूर्वपक्षोज्जीवनं कृतम् । तत्र ‘‘वज्रज्ञानेने’’त्येकलिङ्गोक्तिरुपलक्षणमिति भावेन ‘‘न च वज्रज्ञानेन मोक्षोक्तेर्विष्णुरिति वाच्य’’मित्यादि टीकां विवृण्वञ्छतिलिङ्गयोर्निरवकाशत्वं च व्यनक्ति ॥ नन्वत्रेत्यादिना ॥ ‘‘भवन्तीत्यादी’’ त्यादिपदेन ‘‘प्राण एजति निस्सृत’’मित्युक्तकम्पकत्वजगज्जनकत्वादिलिङ्गपरिग्रहः । श्रुत्यर्थस्तु टीकायां व्यक्तः । तस्मान्नपूर्वपक्षोदय इति । एतेन यदुक्तं श्रुतप्रकाशे नास्याधिकरणान्तरत्वम् । निर्णीतब्रह्मप्रकरणगतत्वेन पूर्वपक्षानुदयादिति । तदप्युट्टंकितं भवति । श्रुतिनिरवकाशत्वं तावदाह ॥ यदीति ॥ तथाचेति ॥ श्रुतेर्यौगिकत्वायोगेन रूढतयेन्द्रायुधादन्यत्रानवकाशत्वे सतीत्यर्थः ॥ कथञ्चिदिति ॥ भयहेतुत्वादिना वज्रेऽपि युक्तानीत्यर्थः । तर्हि पूर्वसिद्धान्तविरोध इत्यत आह ॥ पूर्वसूत्रेत्विति ॥ वाक्यशेषेति ॥ ‘‘सह संजिहान एव क्षत्तारमुवाचे’’त्यादिवाक्यशेषस्थत्वादित्यर्थः । एतेन पूर्ववैषम्येणेत्येतद्विवृणोति । ‘‘आज्यैस्स्तुवत’’ इत्यत्राज्यशब्दस्य ‘‘दधिकुरुते’’त्यत्र दधिशब्दस्य ‘‘तस्योपनिषत्सत्य’’ मित्यादौ सत्यादिशब्दस्य यौगिकत्वं प्रसिद्धमितीहापि तथा स्यादित्यत आह ॥ एतेनेति ॥ ‘‘यदाजिमीयुस्तदाज्यानामाज्यत्वं यदेनमधिनोत्तद्दध्नो दधित्वं सदिति मर्त्यं तीत्यमृतं ते उभेयच्छती’’त्यादिश्रुतावित्यर्थः । विवृतमेतत्प्रागत्ताधिकरणे ।

ननु ‘‘वसन्ते वसन्ते ज्योतिषा यजेते’’त्यादौ वाक्यशेषस्थयोगाभावेऽपि ज्योतिरादिशब्दो यौगिक इति वक्ष्यत इत्यतस्तद्वैषम्यमाह ॥ ज्योतिरिति ॥ नन्विहापि स्मृतौ योगश्श्रूयत इत्यत आह ॥ वर्जनादिति ॥ ननु यथाऽऽकाशादिशब्देष्वनन्तत्वादिब्रह्मलिङ्गाद्बाधकाद्रूढित्यागस्तथेहापि स्मृतेर्दुर्बलत्वेऽपि कंपकत्वादिलिङ्गद्रूढित्यागोस्त्वित्यत आह ॥ आकाशेति ॥ ‘‘आकाश इति होवाचे’’ त्यादिगतेष्वाकाशप्राणादिप्रापकनिरवकाशलिङ्गाभावादित्यर्थः । लिङ्गं प्रसिद्धमित्यन्वयः । ‘‘उद्यतायुधदोर्दण्डाः पतितस्वशिरोक्षिभिः । पश्यन्तः पातयन्तिस्मकबन्धा अप्यरीन्युधी’’ति भारतादिस्मृतावित्यर्थः ॥ एवं चेति ॥ ज्योतिश्चरणेत्यत्र पूर्वपक्षे ज्योतिश्श्रुतिः प्रकरणे नेवेति भावः । टीकोक्तेर्मूलमाह ॥ एतदेवेति ॥ श्रुतिनिरवकाशत्वं लिङ्गनिरवकाशत्वाधीनमित्येतदेवेत्यर्थः । अन्यथास्मार्तयोगस्य दुर्बलतया श्रुतिबाधकत्वायोगेऽपि निरवकाशभगवल्लिङ्गेनाकाशादिश्रुतेरिव बाधसम्भवेन कल्प्यावकाशतया निरवकाशत्वायोगादिति भावः ॥ टीकायामिति ॥ एतदेवाभिप्रेत्योक्तमित्यनुषङ्गः । एवं वज्रश्रुतेर्निरवकाशत्वं निरवकाशलिङ्गाधीनतयोपपाद्य पूर्ववैषम्येण पूर्वपक्ष उक्तः । इदानीं न्यायविवरणस्थचशब्दस्वारस्यं टीकास्थद्विवचनस्वारस्यं चानुरुध्य लिङ्गनिरपेक्षमेव निरवकाशत्वं वदन् पूर्वाक्षेपेण पूर्वपक्षमाह ॥ यद्वेति ॥ नन्वाकाशादिशब्दानामिवेश्वरलिङ्गैश्श्रुतिबाधः किं नेत्यत आह ॥ आकाशादीति ॥ ब्रह्मलिङ्गादेस्सावकाशत्वमाह ॥ अमृतत्वेति ॥ अस्येति ॥ य एतद्विदुरमृता इत्युक्तलिङ्गस्येत्यर्थः । वज्रस्य ये श्रुतिलिङ्गे तयोरित्यर्थः । एतेन पूर्वपक्षानुदय इति श्रुतप्रकाशोक्तं निरस्तम् । प्रापकाणामुक्तत्वादिति ।

### **चन्द्रिकाबिन्दुः**

अन्येत्वित्यारभ्य आहुरिति पर्यन्तं स्वबुद्ध्युत्प्रेक्षिताः पक्षा मध्ये यद्वेत्यादयोऽपि ॥ अत्रेति ॥ पूर्वाधिकरणवैषम्याक्षेपप्रकारौ तु पूर्वपक्षदशायां स्फुटौ ॥ निर्णीतानीति ॥ नेतरोऽनुपपत्तेरित्याद्यैः ।

ननु कथमव्यवस्था, कम्पकत्वादिलिङ्गैस्तत्र तत्र ब्रह्मव्यवस्थापकत्वसम्भवादित्यत आह ॥ तथा च कम्पकत्वादीति ॥ पूर्ववैषम्येणेत्युक्तं दर्शयति ॥ पूर्वसूत्रे त्विति ॥ एवं चेति ॥ आकाशादिशब्दवैषम्यं दर्शितम् । तत्राकाशश्रुतेर्भूतपरत्वापादकनिरवकाशलिङ्गस्याभावाद् अत्र च तत्सत्त्वात् । एतदेवाभिप्रेत्य निरवकाशलिङ्गबलेनैव वज्रश्रुतेस्तत्सहचरिताया निरवकाशत्वमभिप्रेत्य न तु स्वातन्त्र्येण श्रुतेर्निरवकाशत्वमभिप्रेत्येत्यर्थः । अस्मिंश्च पक्षे तु वज्रशब्द उद्यतत्वलिङ्गं चेति समप्राधान्येन ग्रहणम् । टीकायां द्वन्द्वेन निर्देशश्चास्वरस इति पक्षान्तरमाह ॥ यद्वेति ॥ ननु रूढित्यागेन योगाश्रयणेऽव्यवस्थायामाकाशादिशब्देषु भवद्भिर्योगो नाश्रयणीयः स्याद् इत्यत इदानीं तेषामपि शब्दानामत्र पूर्वपक्षविषयत्वेनाक्षेप्यत्वमेवास्तीत्यभिप्रेत्याह ॥ आकाशादिशब्दानामपीत्यादिना ॥ सर्वथेति ॥ सर्वप्रकारेणापि वज्रेऽसम्भवाद् इत्यर्थः । पूर्वाधिकरणाक्षेपेणेत्युक्तं तद्दर्शयति ॥ तस्मादिति ॥

### **पाण्डुरङ्गि**

केचित्तु स्वयूथ्याः । अयं भावः । नामलिङ्गपादन्यायेनैव वज्रादिशब्दानामुभयत्र प्रसिद्धत्वमित्युक्तम् । तदयुक्तम् । नामपादन्यायेनादित्यादिनाम्नामपि ब्रह्मणि प्रयोगस्योक्तप्रायत्वात्तत्साहित्येन सर्वगतत्वादीनामुभयत्र प्रसिद्धत्वापत्तिरिति । अत आह ॥ आदित्यादिशब्दानामिति ॥ न सा उभयत्र प्रसिद्धता नेत्यर्थः । ननु सर्वगतत्वादीनां स्वत एवोभयत्र प्रसिद्ध्यभावाद् उभयत्र प्रसिद्धादित्यश्रुतिसाहित्येनोभयत्र प्रसिद्धत्वमपि किं न स्यादित्यत आह ॥ अन्यत्रेति ॥ नन्वेवमादित्यशब्दस्योभयत्र प्रसिद्धत्वेन तत्साहचर्येणान्यत्र प्रसिद्ध्यभावात्स्वतश्चान्यत्रप्रसिद्ध्यभावादन्यत्रप्रसिद्धतैव न स्यादित्यत आह ॥ सर्वगतत्वादीनामिति ॥ लिङ्गसाहचर्यात् संवत्सर एव प्रध्वंसयन्नित्यादिनोक्तसंवत्सराधिपतित्वरूपसंवत्सरसारत्वरूपान्यत्रप्रसिद्धलिङ्गसाहचर्यादित्यर्थः । आहुरित्यस्वरसोद्भावनम् । तद्बीजं तु संवत्सरसारत्वादिलिङ्गानामादित्यविशेषणतयैव प्रतीत्या सर्वगतविशेषणत्वाप्रतीत्या लिङ्गसाहचर्येणान्यत्रप्रसिद्ध्यसम्भवेनादित्यशब्दसाहचर्येणैवान्यत्र प्रसिद्धत्वे वक्तव्ये नामपादन्यायेन तस्योभयपरत्वेन सर्वगतत्वादीनामप्युभयत्र प्रसिद्धत्वं स्यादेवेति पादासङ्गतिरेवेति । अन्ये स्वयूथ्याः । साक्षात्संगतिसम्भवे फलतः सङ्गतिकल्पनमयुक्तमित्यभिप्रेत्य पक्षान्तरमाह ॥ यद्वेति ॥ एतेनेत्यनेन परामृष्टं हेतुमाह ॥ तत्रेति ॥ ज्योतिरुपक्रमादित्यत्रत्विति ॥ तथाचान्यत्र प्रसिद्धिविरोधो नेति भावः ॥ इहत्विति ॥ तथाच प्रकृतेऽन्यपरत्वाभावादन्यत्र प्रसिद्धिविरोध इति भावः ।

ननु च योगस्य स्मृत्युक्तत्वेन प्रबलत्वात्तेन वज्रश्रुतिबाधेन रूढित्यागोऽस्त्वित्यत आह ॥ वर्जनादिति ॥ नन्वेवं श्रुतेः प्रबलत्वे आकाशादिश्रुतेः प्रबलत्वेन तत्रापि रूढित्यागो न स्यादित्यत आह ॥ आकाशादीति ॥ नन्वेवमुक्तरीत्या श्रुतेः स्वतो निरवकाशत्वाभावेऽपि निरवकाशलिङ्गसाहित्येन निरवकाशत्वोक्तौ टीकाविरोधः । टीकायां श्रुतिलिङ्गयोरपि तथात्वादिति लिङ्गानिरपेक्षाया एव श्रुतेर्निरवकाशत्वोक्तेरित्यरुच्याऽऽह ॥ यद्वेति ॥ नन्वेवमाकाशश्रुते रूढित्यागेऽव्यवस्थापत्त्या रूढित्यागासम्भवाद्ब्रह्मपरत्वं न स्यादित्यत आह ॥ आकाशादीति ॥ ननु य एवं विदुरमृता इति वाक्योक्तामृतत्वहेतुवेदनविषयत्वस्य साकाशत्वमङ्गीकृत्य पूर्वपक्षे टीकाविरोधः । तत्र न च लिङ्गस्य निरवकाशतया प्राबल्यमित्याशङ्क्य लिङ्गस्य निरवकाशत्वमङ्गीकृत्यैव श्रुतिलिङ्गयोरपि तथात्वादित्यनेन पूर्वपक्षीयश्रुतिलिङ्गयोरपि निरवकाशत्वेन पूर्वपक्षसम्भवादित्युक्तत्वादित्यत आह ॥ टीकायामिति ॥ अन्यथेति ॥ टीकाया यथाश्रुतार्थत्व इत्यर्थः ।

