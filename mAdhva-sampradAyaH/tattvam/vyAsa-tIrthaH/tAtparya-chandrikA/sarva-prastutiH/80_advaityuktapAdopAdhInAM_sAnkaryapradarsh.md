+++
title = "80 अद्वैत्युक्तपादोपाधीनां साङ्कर्यप्रदर्शनम्"

+++


## अन्ये तु प्रथमे स्पष्टब्रह्मलिङ्गान्युदाहरणानि

**अद्वैत्युक्तपादोपाधीनां साङ्कर्यप्रदर्शनम्**

## **तात्पर्यचन्द्रिका**

अन्ये तु प्रथमे स्पष्टब्रह्मलिङ्गान्युदाहरणानि । द्वितीयतृतीययोस्त्वस्पष्टब्रह्मलिङ्गानि । तयोस्तु सविशेषनिर्विशेषविषयतया भेदः । चतुर्थे प्रधानस्याशब्दत्वोक्तिरिति पादार्थानाहुः । तन्न । यथा प्रथमे ‘‘अन्तस्तद्धर्मोपदेशात्’’ इत्यादौ ‘‘सैवर्क्साम तदुक्थं तद्यजुः’’ इति सर्वात्मकत्वस्य ‘‘सर्वेभ्यः पाप्मभ्य उदितः’’ इति सर्वपाप-राहित्यस्य च ब्रह्मलिङ्गस्य स्पष्टता तथा द्वितीये ‘‘सर्वत्र प्रसिद्धोपदेशात्’’ इत्यत्र ‘‘सर्वं खल्विदं ब्रह्म’’ इति जीवेष्वयुक्तस्य सार्वात्म्यादेः, ‘‘अत्ताचराचरे’’त्यत्र ‘‘अन्यत्र धर्मादन्यत्राधर्मात्’’ इति पुण्यपापराहित्यादेः, ‘‘अन्तरः’’ इत्यत्र ‘‘एतदमृतमभयमेतद्ब्रह्म’’ इत्यमृतत्वादेः ‘‘अन्तर्यामी’’ इत्यत्र ‘‘एष त आत्मान्त-र्याम्यमृतः’’ इत्यमृतत्वादेः, ‘‘अदृश्यत्वादिगुणकः’’ इत्यादौ ‘‘यः सर्वज्ञः’’ इति सार्वज्ञादेर्ब्रह्मलिङ्गस्य स्पष्टत्वात् ।

एवं तृतीये ‘‘द्युभ्वादि’’ इत्यत्र ‘‘अमृतस्यैष सेतुर् यः सर्वज्ञः’’ इत्यमृत-सेतुत्वसार्वज्ञादेः, ‘‘भूमा’’ इत्यत्र ‘‘यत्र नान्यत्पश्यति’’ इत्यद्वितीयत्वादेः ‘‘अक्षरमम्बरे’’त्यत्र ‘‘अदृष्टं द्रष्ट्रश्रुतं श्रोतृ अस्थूलमनणु’’ इत्यदृश्यत्वास्थूलत्वा-नणुत्वादेः, ‘‘ईक्षतिकर्मे’’त्यादौ ‘‘परात्परम्’’ इति परात्परत्वादेर्ब्रह्मलिङ्गस्य स्पष्टत्वाच्च । वाक्यान्तरे ब्रह्मधर्मतया निर्णीतत्वं वा जीवादौ स्वारस्येनानुपपद्यमानत्वं वा स्पष्टत्वम् । न च स्वारस्येनापि जीवादावनुपपद्यमानत्वं विषयवाक्ये ब्रह्मधर्मतया निर्णीतत्वं वा जीवादिप्रापकलिङ्गराहित्यं वा । पूर्वपक्षानुदयापातात् । तच्च ‘‘सर्वं खल्विदम्’’ इत्यादावस्ति ।

न च ‘‘सर्वत्रप्रसिद्धेः’’ इत्यादेः ‘‘मनोमयःप्राणशरीरो भारूपः’’ इत्यादिक-मुदाहरणम् । तत्र च न ब्रह्मलिङ्गं स्पष्टम् । किन्तु ‘‘सर्वं खल्विदम्’’ इत्युपक्रम इति वाच्यम् । प्रथमेऽप्यन्तरित्यस्योदाहरणे ‘‘य एषोऽन्तः’’ इत्यत्र सार्वात्म्यस्य ‘‘ज्योतिश्चरणे’’त्यस्योदाहरणे ‘‘यदतः परो दिवो ज्योतिः’’ इत्यत्रामृतत्वादेः ‘‘प्राणस्तथेत्यस्योदाहरणे ‘‘प्राणोऽस्मि प्रज्ञात्मा’’ इत्यत्र हिततमत्वादेर्ब्रह्मलिङ्गस्या-भावात् । द्वितीयादावपि ‘‘य एषोऽन्तरक्षिणि पुरुषो दृश्यते एतदमृतमभयमेतद्ब्रह्म एष त आत्माऽन्तर्याम्यमृतः’’ इत्याद्युदाहरणवाक्य एवामृतत्वादेः स्पष्टत्वाच्च । यथा च द्वितीये तृतीये च समन्वेतव्यं मनोमयत्वादिकं न ब्रह्मणि स्पष्टं तथा प्रथमे समन्वेतव्यमादित्यस्थत्वाकाशप्राणशब्दादिकं न ब्रह्मणि स्पष्टम् ।

यच्च द्वितीये सविशेषं तृतीये निर्विशेषमित्युक्तं तदपि न । द्वितीयेऽपि ‘‘सर्वत्र’’ इत्यत्र ‘‘सर्वं खल्विदं ब्रह्म’’ इत्यविद्यादिसर्वभ्रमाधिष्ठानत्वरूपसार्वात्म्यादेः, ‘‘अत्ते’’त्यत्र ‘‘अन्यत्र भूताच्च भव्याच्च महतो महीयान्’’ इति कालत्रयातीतत्वादेः, ‘‘अन्तरः’’ इत्यत्र ‘‘कं ब्रह्म खं ब्रह्म’’ इति पूर्णसुखत्वादेः, ‘‘अन्तर्यामी’’त्यत्र ‘‘एष त आत्मा’’इति जीवतादात्म्यादेः, ‘‘अदृश्यत्वादि’’ इत्यादौ च ‘‘यत्तदद्रेश्यम्’’ इत्यदृश्यत्वादेस्सविशेषेऽनुपपत्तेः । तृतीयेऽपि ‘‘द्युभ्वादी’’त्यत्र ‘‘तमेवैकं जानथ यदा पश्यः पश्यते रुक्मवर्णम्’’ इति दृश्यत्वरूपित्वादेः, ‘‘भूमा’’ इत्यत्र ‘‘एवं पश्यन्’’ इति सप्रकारकज्ञानविषयत्वादेः, ‘‘अक्षरम्’’ इत्यत्र ‘‘अदृष्टं द्रष्ट्रश्रुतं श्रोतृ’’ इति द्रष्टृत्वादेः, ‘‘ईक्षतिकर्मे’’त्यत्र ‘‘पुरुषमीक्षते’’ इति दृश्यत्वादेः ‘‘दहरः’’ इत्यादौ ‘‘सत्यकामः सत्यसङ्कल्पः’’ इति कामादेर्निर्विशेषेऽनुपपत्तेश्च ।

यदि च चिन्मात्रस्यैव निर्विशेषत्वेन भ्रमाधिष्ठानत्वादिविशिष्टस्य सविशेषत्वं तर्हि द्युभ्वाद्यायतनत्वविशिष्टमपि सविशेषमेव स्यात् । यस्मिन्द्यौरित्यादेश्च लक्षणया चिन्मात्रपरत्वे सर्वं खल्विदमित्यादेरपि प्रामाण्याय तन्मात्रपरत्वं स्यात् । सविशेषे वस्तुतो निर्विशेषत्वस्य निर्विशेषे चारोपितविशेषस्याविरोधेऽप्युभयत्राप्युभयोक्तौ वाक्यव्यवस्थायोगेन तन्निबन्धनपादव्यवस्था न युक्ता । एतेन प्रायिकत्वात्पाद-व्यवस्थेति निरस्तम् । सर्वसाङ्कर्यस्योक्तत्वात् ।

### **प्रकाशिका**

‘‘नान्यथा तददृष्टेः’’ इति भाष्यं विवरीतुं परोक्तं निराह ॥ अन्ये त्विति ॥ स्पष्टत्वं चाग्रे स्वयमेव निर्वक्ष्यति । एकोपाध्याक्रान्तत्वे कथं भेद इत्यत उक्तं तयोस्त्विति ॥ सैवर्क्सामेत्यादिपररीत्यैव सर्वं ध्येयम् । अधिकरणशरीराणि विषय-वाक्यानि चाग्रे स्पष्टानि । अनेकाधिकरणविषयवाक्यान्युदाहरता ‘‘एतदमृतमभयमेत-द्ब्रह्मेत्युत्तराधिकरणोदाहृतवाक्येष्वपि’’ इति टीकास्थं बहुवचनं विवृतं ध्येयम् । टीकाया-माद्यातिक्रमेणैतदमृतमित्यस्योपादानं तु तस्य स्वपरसम्मतत्वात् । उदाहरणवाक्य एव स्पष्टलिङ्गसत्वाद्वा । नत्वनेकत्र नियमभङ्गो नेति । अत एव सुधायां ‘‘द्वितीयतृतीय-पादोदाहरणवाक्यानामपि बहुलं स्पष्टब्रह्मलिङ्गत्वात्’’ इत्येवोक्तमिति भावः । न त्विति ॥ येनोक्तानामतथाविधत्वेन स्पष्टत्वं न स्यादिति भावः ॥ तच्चेति ॥ वाक्यान्तरे इत्यादि-नोक्तमित्यर्थः । ननूपक्रमे स्पष्टलिङ्गश्रवणेऽपि नोदाहरणवाक्ये । अतो न दोष इत्याशङ्क्य तर्हि प्रथमेऽपि स्पष्टलिङ्गसमन्वयो न स्यादित्याह ॥ न चेति ॥ विषयवाक्येन श्रूयत इत्यपि नेत्याह ॥ द्वितीयादाविति ॥

ननूदाहरणवाक्येषु स्पष्टलिङ्गान्तरसत्त्वेऽपि न समन्वेतव्यलिङ्गं स्पष्टमित्यत आह ॥ यथा चेति ॥ न ब्रह्मणि स्पष्टमिति ॥ अकरणस्य ब्रह्मणो मनोरूपकरणसम्बन्धा-योगादिति भावः । आदिपदेनात्तृत्वद्युभ्वाद्यायतनत्वादिकं समन्वेतव्यं गृह्यते ॥ आदित्य-स्थत्वेति ॥ एतेषां ब्रह्मलिङ्गतया वाक्यान्तरे निर्णीतत्वे समन्वयो न वाच्यः स्यादिति भावः । यदपि तयोस्त्वित्यादिनोक्तं तदपि नेत्याह ॥ यच्चेति ॥ एतेन भाष्यस्था-न्यथाशब्दस्य न केवलं टीकारीत्या स्पष्टलिङ्गादिसमन्वयार्थत्वं सविशेषनिर्विशेषपरत्व-मप्यर्थ इत्युक्तं भवति । ‘‘सगुणनिर्गुणप्राचुर्येण तद्भेद इति कश्चित्’’ इत्यादिना सुधायां तयोरपि भेदनिरासात् । भ्रमाधिष्ठानत्वेति ॥ मुख्यसर्वाभेदाभावादेवमुक्तम् ॥ काल-त्रयेति ॥ सविशेषस्य कालयोगित्वादित्यादि ध्येयम् । ननु भवन्मते यथा अन्तराद्यधि-करणे क्वचिल्लिङ्गादिसमन्वयेऽपि बाहुल्येन पादव्यवस्था तथा किं न स्यादित्यत आह ॥ एतेनेति ॥

### **चन्द्रिकाबिन्दु**

तयोरिति ॥ द्वितीयतृतीययोर्यथाक्रमं सविशेषनिर्विशेषब्रह्मलिङ्ग-प्रतिपादकत्वेन भेद इति भावः ॥ सर्वात्मकत्वस्येति ॥ अत्राधिकरणे परेण विषयवाक्य-द्वयमुदाहृतम् । तत्र एकस्य वाक्यस्य शेषे सर्वात्मकत्वं ब्रह्मलिङ्गं, द्वितीयस्य वाक्यस्य शेषे पापराहित्यं ब्रह्मलिङ्गं श्रूयते इत्यभिप्रायेण ब्रह्मलिङ्गद्वयमुदाहृतम् । उत्तरपादीयाधि-करणद्वये प्रत्येकमेकैकलिङ्गमस्तीति प्रदर्शनार्थमित्यपि ध्येयम् । सार्वात्म्यादेरित्यादिस्थलेषु विद्यमानादिशब्दानां तत्तद्वाक्यशेषगतलिङ्गान्तरपरत्वमेष्टव्यम् । द्वितीयपादीयब्रह्मलिङ्गेषु स्पष्टतामुपपाद्य तृतीयपादीयलिङ्गेष्वपि स्पष्टतामुपपादयति ॥ एवं तृतीय इति ॥ तच्चेति ॥ वाक्यान्तरे ब्रह्मधर्मतया निर्णीतत्वं वा जीवादौ स्वारस्येनानुपपद्यमानत्वं वा स्पष्टत्वं द्वितीयपादीयसर्वात्मत्वादिलिङ्गेष्वस्तीति भावः । ननु ब्रह्मलिङ्गस्य स्पष्टत्वं नाम विषय-वाक्यस्थत्वमेव । ‘‘सर्वत्र प्रसिद्धोपदेशात्’’ इत्यत्र सर्वात्मत्वलिङ्गस्य उपक्रमवाक्य-स्थत्वमेवेति नातिव्याप्तिरित्याशङ्क्य निराकरोति ॥ न चेति ॥

सार्वात्म्यामृतत्वहिततमत्वादिप्रथमपादीयब्रह्मलिङ्गेषु उक्तलक्षणस्याव्याप्तिरित्याह ॥ प्रथमेऽपीति ॥ विषयवाक्यस्थत्वस्य स्पष्टब्रह्मलिङ्गलक्षणस्य द्वितीयपादीयास्पष्टब्रह्मलिङ्गेषु अतिव्याप्तिं दर्शयति ॥ द्वितीयादावपीत्यादिना ॥ ननु समन्वेतव्यलिङ्गस्य ब्रह्मणि स्पष्टत्वमेव स्पष्टब्रह्मलिङ्गत्वमित्याशङ्क्याव्याप्त्या दूषयति ॥ यथा चेति ॥ ‘‘एतदमृतमभयम् एतद्ब्रह्म’’ इत्युत्तराधिकरणोदाहृतवाक्येष्वपीत्यादिटीकानुसारेण परमतं निराकृत्य सुधानु-सारेण परोक्तं निराकर्तुमनुवदति ॥ यच्चेति । सविशेषेऽनुपपत्तेरिति ॥ तथा च द्वितीयपादीयलिङ्गानामपि निर्विशेषनिष्ठतया द्वितीयेऽपि निर्विशेषमेव विचार्यं स्यादिति भावः ॥ सप्रकारकेति ॥ एवमित्यनेन प्रकारसमर्पणादिति भावः ॥ निर्विशेष इति ॥ तथा च तृतीये सविशेषमेव विचार्यं भवतीति भावः ॥ प्रामाण्यायेति ॥ विशिष्टपरत्व अप्रामाण्यं प्रसज्यते तस्य मिथ्यात्वादिति । ननु द्वितीये निर्विशेषब्रह्मप्रतीतावपि आरोपितसविशेषविशेषमादाय सविशेषत्वं तृतीयपादवाक्येष्वपि सविशेषप्रतीतावपि स्वरूपस्य निर्विशेषत्वेन तत्परतया निर्विशेषपरत्वं चेत्याशङ्क्याह ॥ सविशेषे वस्तुत इति ॥ प्रायिकत्वात् सविशेषनिर्विशेषब्रह्मलिङ्गानां प्रायिकत्वात् ॥ साङ्कर्यस्येति ॥ ‘‘वाक्यव्यवस्थाऽयोगेन’’ इत्यनेनेति शेषः ।

### **पाण्डुरङ्गि**

नन्विदमपूर्वपादार्थकथनमयुक्तम् । परोक्तपादार्थस्यैव सम्यक्त्वादित्यतः परोक्तं दूषयितुमनुवदति ॥ अन्ये त्विति ॥ अत्र वाक्यानीति शेषः । स्पष्टानि ब्रह्मलिङ्गानि येषु तानीत्यर्थः । एवमुत्तरत्रापि । नन्वेवं द्वितीयतृतीययोर्भेदो न स्यात् । उभयोरप्यस्पष्टब्रह्मलिङ्गप्रतिपादकत्वादित्यत आह ॥ तयोस्त्विति ॥ अशब्दत्वोक्ति-रितीति ॥ शब्दोऽस्यास्तीति शब्दम् । न शब्दमशब्दम् । तस्य भावस्तत्त्वमिति विग्रहः । शब्दप्रतिपाद्यत्वाभावोक्तिरिति यावत् । स्पष्टास्पष्टलिङ्गशब्दाभ्यां किं साधकलिङ्गान्युच्यन्ते समन्वेतव्यानि वा । आद्येऽपि तेषां स्पष्टत्वं पूर्वोत्तरवाक्यप्रतीयमानत्वं वाऽस्वारस्येनापि जीवादावनुपपद्यमानत्वं वा विषयवाक्ये ब्रह्मधर्मतया निर्णीतत्वं वा वाक्यान्तरे ब्रह्मधर्मतया निर्णीतत्वं वा जीवादौ स्वारस्येनानुपपद्यमानत्वं वा साक्षाद्विप्रतिपन्नार्थनिष्ठतया श्रुतत्वं वा तद्विपरीतं चास्पष्टत्वमिति विकल्पान्हृदि कृत्वाऽऽह ॥ तन्नेत्यादि ॥ अन्तरित्यत्र ‘‘य एषोऽन्तरादित्ये हिरण्मयः पुरुषो दृश्यते’’ इत्युदाहरणमिति भावः । सर्वत्रेत्यत्र तु ‘‘मनोमयःप्राणशरीरो भारूपः’’ इत्येतद् अत्तेत्यत्र तु ‘‘यस्य ब्रह्म च क्षत्रं चोभे भवत ओदनः’’ इत्युदाहरणम् । ईक्षतिकर्मेत्यत्र च ‘‘यः पुनरेतं त्रिमात्रेणोमित्यनेनाक्षरेण परमं पुरुषमभिध्यायीत’’ इत्युदाहरणम् । तथाच साङ्कर्यान्नैवं पादभेदो युक्त इति भावः ।

॥ तच्चेति ॥ वाक्यान्तरे ब्रह्मपरतया निर्णीतत्वादिकमित्यर्थः । एवं प्रथमपादस्य द्वितीयतृतीयपादाभ्यां साङ्कर्यमुपपाद्याधुना द्वितीयतृतीययोरपि तदुपपादयितुमाह ॥ यच्चेति ॥ अत्रापि सविशेषत्वनिर्विशेषत्वे परस्परविरुद्धे उताविरुद्धे इति विकल्पेन दूषयति ॥ द्वितीयेऽपीति ॥ तथा च निर्विशेषप्रतिपादकेन तृतीयेनास्य साङ्कर्यमिति भावः ॥ तृतीयेऽपीति ॥ तथाच सविशेषप्रतिपादकेन द्वितीयेनास्य साङ्कर्यमिति भावः । ननु द्वितीयपादे भ्रमाधिष्ठानत्वादिविशिष्टप्रतिपादनेन सविशेषपरत्वमेवेत्यत आह ॥ यदि चेति ॥ ननु तृतीयस्य न सविशेषविषयत्वम् । तत्रोदाहृतस्य यस्मिन्द्यौरित्यादेर्लक्षणया निर्विशेषपरत्वादित्यत आह ॥ यस्मिन्निति ॥ ननु द्वितीये सविशेषमेव प्रतिपाद्यम् । न चैवमविद्यादिसर्वभ्रमाधिष्ठानत्वरूपसार्वात्म्यायोगः । वास्तवरूपाभिप्रायेण तदुपपत्तेः । एवं तृतीयेऽपि निर्विशेषमेव प्रतिपाद्यम् । न चैवं तमेवैकं जानथेत्यादिवाक्योक्तदृश्यत्वाद्यनु-पपत्तिः । विशिष्टाभिप्रायेण तदुपपत्तेरित्यत आह ॥ सविशेष इत्यादि ॥ एतेनेति ॥

