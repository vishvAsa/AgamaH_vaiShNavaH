+++
title = "120 अद्वैतमतासाधारणदोषाभिधानम् – अधिकरणोपसंहारश्च"

+++


## यच्चोक्तं ‘‘त्यजेदेकं कुलस्यार्थे’’ इति तन्न

**अद्वैतमतासाधारणदोषाभिधानम् – अधिकरणोपसंहारश्च**

## **तात्पर्यचन्द्रिका**

यच्चोक्तं ‘‘त्यजेदेकं कुलस्यार्थे’’ इति तन्न । आकाशश्रुतेः प्रधानत्वाद-प्रधानानेकलिङ्गबाधस्यापि ‘‘आत्मार्थे पृथिवीं त्यजेत्’’ इति न्यायसिद्धत्वात् । उक्तं हि षष्ठे ‘प्रधानखदिराबाधाय तक्षणाद्यनेकगुणबाधेन तक्षणाद्ययोग्योऽपि पशुनियोजनयोग्यः खदिर एवोपादेयो न तु तक्षणादियोग्यः खदिरप्रतिनिधिः कदरः’ इति । न हि त्वत्पक्षे ब्रह्मण्याकाशशब्दो मुख्यः । किञ्च–

कारणे कार्यगा यद्वत्तथा कार्येपि हेतुगाः ।

व्यपदेष्टुं हि शक्यन्ते धर्मा ऐक्याविशेषतः ॥

पूर्वाधिकरणे त्वत्पक्षे कार्यगतस्य हिरण्यश्मश्रुत्वादेः कारणे व्यपदेश इवेह कारणब्रह्मधर्माणां सर्वकारणत्वादीनां भूताकाशे व्यपदेशोऽस्तु । तयोरभेदाविशेषात् । किञ्च–

विशिष्टविषयत्वं चेदनन्तत्वाद्यसम्भवः ।

विशुद्धविषयत्वं चेज्ज्यायस्त्वादेरसम्भवः ॥

न हि सोपाधिके परिच्छिन्ने ब्रह्मण्यनन्तत्वादिकम् । नापि निर्विशेषे ज्याय-स्त्वादिकम् । न हि ज्यायस्त्वमपरिच्छिन्नत्वम् । अनन्त इत्यनेन पुनरुक्तेः । किन्तु परिमाणाधिक्यं गुणाधिक्यं वा । न च तन्निर्विशेषेऽस्ति । यद्यपि वस्तुतो निर्विशेषे आरोपितो विशेषो न विरुद्धस्तथापि त्वदुक्तः सविशेषनिर्विशेषविद्ययोरधिकारिभेदः फलभेदो विद्याभेदेन पादभेदश्च न स्यात् । एवमुत्तराधिकरणविषयवाक्येष्वपि सगुण-निर्गुणोभयलिङ्गयुक्तेषु दोष ऊह्यः । किञ्च सूत्रोक्तं लिङ्गं न तावद्ब्रह्मणि तत्वतोऽस्ति ।

यदि चारोपितं लिङ्गं तत्साध्या ब्रह्मतापि हि ।

आरोपिता च स्यादेवं पूर्वपक्षः स्थिरो भवेत् ॥

तस्मान्मतान्तरमयुक्तम् ॥ टीकाक्षरार्थस्तु ॥ अस्ति शास्त्रादिसङ्गतिरिति ॥ अत्र ‘‘ब्रह्मणि’’ इत्यनेन शास्त्रसङ्गतिः, ‘‘समन्वय’’ इत्यनेनाध्यायसङ्गतिः, अन्यत्र ‘‘प्रसिद्धाकाशनाम्नः’’ इत्यनेन पादसङ्गतिः सूचिता । एवमुत्तरत्रापि द्रष्टव्यम् ॥

### **प्रकाशिका**

उक्तं हीति ॥ षष्ठे तृतीयपादे ‘‘द्रव्यसंस्कारविरोधे द्रव्यं तदर्थत्वात्’’ इत्येकोनविंशेऽधिकरणे चिन्तितम् । यदा पुनस्तनुत्वात्तक्षणादिसंस्काराणामयोग्यः खदिरो नियोजनमात्रयोग्यो लब्धः कदरस्तु महान्संस्कारयोग्यस् तदा कस्योपादानमिति संशये खदिरोपादाने संस्काराणां बहूनां लोपः स्यात् । कदरोपादाने कृते तु तेषामनुग्रहः । खदिरशास्त्रमपि किञ्चिन्न्यूनं सम्पादितं भवति । अतस्तस्योपादानमिति प्राप्ते बहवोऽपि द्रव्यार्था एव संस्कारा इति न तद्वशेन द्रव्यपरित्यागो युक्तः । अतः प्रधानभूतः खदिर एवोपादातव्यः । तक्षणादीनि लुप्येरन्निति सिद्धान्त इति । तत्र प्रधानानुग्रहादप्रधानानेक-बाधनमुक्तमित्यर्थः । नन्वाकाशशब्दो भूत इव ब्रह्मण्यपि मुख्य एव । अतो न ब्रह्मपक्षेऽपि मुख्यबाध इत्यत आह ॥ न हीति ॥

त्यजेदेकं कुलस्यार्थ इति न्यायेन बह्वनुग्रहायाकाशपदं बाध्यमित्यत्र दोषान्तरमाह ॥ किञ्च कारण इति ॥ तयोर् उपादानोपादेयभावापन्नयोरित्यर्थः । इदं विषयवाक्य-मद्वैतिमतेऽत्यन्तायुक्तमित्याह ॥ किञ्चेति ॥ श्लोकं व्याख्याति ॥ न हीति ॥ निर्विशेषे ज्यायस्त्वं नेत्युक्तमुपपादयति ॥ न हीति ॥

ननु वास्तवगुणाभावेऽपि निर्विशेषे कल्पितः परिमाणादिः स्यादित्याशङ्क्याति-प्रसङ्गमाह ॥ यद्यपीति ॥ अधिकारीति ॥ मन्दामन्दरूपाधिकारीत्यर्थः । निर्विशेष-ज्ञानमोक्षरूपफलभेद इत्यर्थः ॥ विद्येति ॥ सविशेषनिर्विशेषविद्येत्यर्थः । परमते सूत्रं चायुक्तमित्याह ॥ किञ्चेति ॥ एतेन यदत्र मूर्खप्रलपनम् आकाशाद्वायुरित्यादिश्रुत्यन्तरे आकाशस्य सर्वभूतकारणत्वेनोक्तेरिति होवाचेत्यत्राप्याकाशो भूतमेवेति प्राप्ते सर्वकारणत्वात्तल्लिङ्गात्परमाकाशभिन्नश्शिव एवात्रोच्यत इति तदुक्तं ‘‘आकाशस्याम्नाना-च्छान्दोग्ये सर्वभूतकारणता ।

आम्नायबोधितेऽर्थे न च विमतिः कर्तुमुचिता नः । अस्तु स परमाकाशस्तद-भेदस्त्वीश्वरोऽपि तद्धर्मि’’ इत्यादि । तन्निरस्तम् । सर्वभूतकारणत्वस्य भूताकाश एव सावकाशितत्वात् । वैष्णवनामत्रयान्तर्गतानन्तशब्दसामानाधिकरण्यविरोधाच्च ।

‘‘ब्रह्मैव हि पृथिव्यात्मा विष्णुराकाशनामकः ।

 आदीप्तत्वाद्वरीयांश्च परमो हरिरेव हि’’ ॥ इति स्मृतिविरोधाच्च ।

भाष्यादावुदाहृतवचनविरोधाच्च । लिङ्गानां भाष्यादौ वैष्णवत्वसमर्थनाच्चेति । ‘‘लोकतोऽन्यत्र प्रसिद्धाकाशनाम्नो ब्रह्मणि समन्वयप्रतिपादनादस्ति शास्त्रादिसङ्गतिः’’ इत्यत्र कथं सङ्गतित्रयलाभ इत्यत आह ॥ अत्रेति ॥ उपन्यासमुखेन शिष्टं विवृतमिति भावः ॥

### **चन्द्रिकाबिन्दु**

प्राधान्यमुपपादयति ॥ पशुनियोजनेति ॥ इदं च षष्ठे स्फुटम् ॥ न हीति ॥ तथा चास्मत्पक्षे आकाशशब्दमुख्यार्थलाभः । तथा चाकाशशब्दमुख्यार्थत्यागः । तत्र न श्रुतिप्रसिद्धिबाध अङ्गीकर्तुं शक्यते इति भावः । उपपादितमव्यवस्थापादनप्रकार-मुत्तराधिकरणगतसगुणादिवाक्येष्वप्यतिदिशति ॥ एवमिति ॥

### **पाण्डुरङ्गि**

ननु प्रधानानुसारेणाप्रधानबाध इत्येतत्क्वोपलब्धमित्यत आह ॥ उक्तं हीति ॥ ननु दृष्टान्तदार्ष्टान्तिकयोर्वैषम्यम् । दृष्टान्ते हि तल्लक्षणादियोग्यत्वरूपानेकलिङ्गैः खदिरप्रतिनिधिकदरग्रहणे खादिरो यूपो भवतीत्यादिना प्रधानत्वेन श्रुतखादिरादिबाधवत् प्रकृते कारणत्वादिलिङ्गैराकाशशब्दस्य ब्रह्मपरत्वेन प्रधानाबाधात् । प्रधानीभूताकाश-श्रुतेर्ब्रह्मणि मुख्यत्वाभ्युपगमादित्यत आह ॥ न हि त्वत्पक्ष इति ॥ पादभेदश्च न स्यादिति ॥ द्वितीयतृतीयपादभेदश्च न स्यादित्यर्थः । नन्वारोपाविशेषेऽपि प्रातिस्विक-विशेषस्य व्यावहारिकविशेषाभावेन निर्विशेषत्वात्पादभेदादिकं युक्तमिति चेन्न । आरोपेऽ-वान्तरविशेषस्यैवाप्रामाणिकत्वात् । भावेऽपि वा पदार्थविनिमयस्यापि व्याख्यान सम्भवेनोक्तव्यवस्थायोगापरिहारात् ॥ शास्त्रादिसङ्गतिरितीति ॥ पूर्वाधिकरणद्वये लिङ्ग-विचारात्फलतः पादसङ्गतावपि मुख्यतस्तदभावादक्षरार्थकथनास्वारस्यादुपन्यासमुखेनैव व्याख्यातत्वाच्चात्र सङ्गतिटीकाक्षरानुक्तिरिति ज्ञेयम् ॥ एवमुत्तरत्रापीति ॥ उपलक्षण-मेतत् । पूर्वत्रापीत्यपि द्रष्टव्यम् ॥

**॥ इति आकाशाधिकरणम् ॥**

