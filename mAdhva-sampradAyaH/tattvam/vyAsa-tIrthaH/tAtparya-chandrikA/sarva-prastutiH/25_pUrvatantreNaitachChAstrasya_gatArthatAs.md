+++
title = "25 पूर्वतन्त्रेणैतच्छास्त्रस्य गतार्थताशङ्कासमाधानयोर् अद्वैत्युक्तयोः परीक्षा"

+++


## यत्तु परैरस्य शास्त्रस्य पूर्वतन्त्रेण ..

**पूर्वतन्त्रेणैतच्छास्त्रस्य गतार्थताशङ्कासमाधानयोर् अद्वैत्युक्तयोः परीक्षा**

## **तात्पर्यचन्द्रिका**

यत्तु परैरस्य शास्त्रस्य पूर्वतन्त्रेण गतार्थत्वमाशङ्क्य तत्र कार्यनिष्ठो वेदभागो विचारितः । इह तु वस्तुतत्वनिष्ठो विचार्यत इत्यगतार्थत्वमुक्तम् । तन्न । इहातत्वभूतोपास्यसविशेषब्रह्मविचारस्य उपासनापादे तद्विधिविचारस्य चायोगात् । न चोपासना मन्मत इव त्वन्मते मोक्षसाधनं येन फलसाधनादियुक्तब्रह्मविचार-प्रतिज्ञानात्तद्विचारः सङ्गच्छेत । त्वन्मते ह्युपासनाया मानसत्वेन विद्यासाम्येऽप्य-नित्यफलत्वाद्धेयत्वाच्च तद्वाक्यानामतत्वावेदकत्वादुद्गीथाद्युपासनानां कर्माश्रितत्वाच्च ‘‘समुद्रं मनसा ध्यायीते’’त्यादिवाक्यविहितसमुद्रध्यानादि-वत्कर्मकाण्ड एवोपासनाया विचारो युक्तः । निर्विशेषज्ञानार्थत्वादुपासनाया इह विचारे च यागादिनित्यकर्मणामपि तदर्थत्वान्मानससङ्कल्परूपतयोपासनावद्विद्यासाम्याच्च तद्विचारोऽपीहैव स्यात् । तस्मात्सर्वस्यापि वेदस्य ब्रह्मपरत्वात् सर्वोऽपीहैव विचार्यः । कर्मदेवमीमांसयोर्वेदैकदेशावान्तरतात्पर्यविषयकर्मदेवताविचार इति ।

### **प्रकाशिका**

तत्र केचिदाहुः । ‘‘अथातो धर्मजिज्ञासा’’ इत्यनेन सकलवेदार्थ-विचारस्योक्तत्वाद्धर्मपदस्य वेदार्थोपलक्षकत्वाद् ब्रह्मज्ञानस्य चोदनालक्षणत्वेन ‘‘चोदना लक्षणोर्थो धर्म’’ इति धर्मरूपत्वाच्च सर्ववेदस्य तत्र विचारितत्वान्नेदमारम्भणीयमिति । अस्याः शङ्कायाः स्वमतेन परिहारं चिकीर्षुः परोक्तं निरस्यति ॥ यत्तु परैरिति ॥ कार्यनिष्ठः कर्मपरः ॥ वस्तुतत्वेति ॥ तात्विकवस्तुरूपब्रह्मपर इत्यर्थः ॥ सविशेषेति ॥ आद्येन्तरधिकरणादौ द्वितीयपादे च सविशेषब्रह्मणोऽतात्विकस्य विचारादित्यर्थः । ननु फलसाधनादियुक्तब्रह्मणो विचारस्य प्रतिज्ञातत्वात्तद्विचारो युक्त इत्याशङ्क्याह ॥ न चेति ॥ ननूपासनाया मनोवृत्तित्वेन विद्यानिभत्वादिह विचारो युक्त इत्यत आह ॥ त्वन्मते हीति ॥ अनित्येति ॥ तथा च नित्यफलसाधनविचारे तस्या निवेश इति भावः ॥ अतत्वेति ॥ नामादौ ब्रह्मत्वादेरतात्विकत्वादिति भावः । ननूपासनावाक्यस्य तत्कर्तव्यतामात्रपरत्वेन स्वार्थपरत्वाभावान्नैवमिति चेन्न । तत्कर्तव्यताया अपि तथात्वात् । न हि तत्वनिष्ठवाक्यविचारे तेषां विचारो युक्त इति भावः ॥ उद्गीथेति ॥ ‘‘ओमित्ये-तदक्षरमुद्गीथमुपासीत’’ इत्यादीनां सामभक्तित्वादिति भावः । तदर्थत्वाज् ज्ञानार्थत्वात् । ‘‘कर्मणा ज्ञानमातनोती’’त्यादेरिति भावः । कथं तर्हि गतार्थतानिरास इत्यतः स्वयमाह ॥ तस्मादिति ॥ ‘‘शब्दजातस्य सर्वस्य यत्प्रमाणश्च निर्णय’’ इति स्मृतेरिति भावः । उक्तं च सुधायामेवमेव समाधानं ‘‘स एव सर्ववेदार्थः’’ इत्यादि व्याख्यावसरे ।

### **चन्द्रिकाबिन्दु**

गतार्थत्वमिति ॥ पूर्वतन्त्र एव वेदार्थविचारस्य कर्तव्यतया ज्ञातत्वादिति भावः । गतार्थताप्रकारव्युत्पादनं सुधायां स्फुटं, तत एवावगन्तव्यम् । वस्तुतत्वनिष्ठशब्दस्याबाधितपरत्वं सिद्धपरत्वं चाभ्युपेत्य दूषयति । तन्नेति ॥ ननु उपासनाविधिविचारो नासङ्गतः ब्रह्मविचारप्रतिज्ञानेनैव फलसाधनादियुक्तब्रह्मविचारस्य प्रतिज्ञातत्वेन उपासनाया अपि फलसाधनत्वेन तद्विचारस्यापि सङ्गतत्वादित्यत आह । न चोपासना मन्मत इति ॥ उपासनाविधेः कर्मविधिसाम्यात् कर्मकाण्ड एव विचारस्सङ्गत इत्याह । उपासनाया इत्यादिना ॥ अनित्यफलत्वान्नित्यफलरहितत्वात् । तदपेक्ष-यान्तरङ्गमाह । विधेयत्वादिति ॥ अतत्वावेदकत्वादिति ॥ अतत्वावेदकत्वा-दुद्गीथाद्युपासनायां कर्माङ्गत्वादित्यत्रापि साम्येऽत्यन्तान्तरङ्गधर्मोपादानमित्यभ्युपेयम् । वागादिकर्मणामपि विद्यासाम्येनात्र विचारः स्यादित्यापादयति । निर्विशेषेति ॥ स्वमते गतार्थतापरिहारमाह । तस्मादित्यादिना ॥

### **पाण्डुरङ्गि**

ननु पूर्वमीमांसया गतार्थत्वान्न ब्रह्ममीमांसाऽऽरब्धव्येत्यतः परोक्तगतार्थत्वपरिहारं दूषयितुमनुवदति ॥ यदिति ॥ गतार्थत्वमिति ॥ सर्वस्यापि वेदस्य कर्मपरत्वेन कर्ममीमांसायामेव विचारितत्वेन ब्रह्ममीमांसावैयर्थ्यमिति भावः । तद्विधिविचारस्येति ॥ सविशेषब्रह्मोपासनाविधिविचारस्येत्यर्थः । ननूपासनाया मोक्ष-साधनत्वात्तद्विचार इह क्रियत इत्यत आह ॥ न चेति ॥ ननूपासनाया वस्तुतत्वविद्यया साकं मानसत्वेन साम्यान्न तद्विचारस्यात्रासङ्गतिरित्यत आह ॥ त्वन्मते हीति ॥ विद्यासाम्येऽपीति ॥ ज्ञानत्वेन रूपेण साम्येऽपीत्यर्थः । तथा च ज्ञानत्वसाम्यादिह विचारश्चेत्तर्ह्यनित्यफलत्वहेयत्वातत्वावेदकवेद्यत्वादिरूपेण कर्मसाम्यात्तत्रैव विचारः कर्तव्य इति भावः । उपासनाया मानसत्वेन विद्यासाम्यात् कर्मणां च विद्यासाम्याभावान्न तद्विचारस्यात्र सङ्गतिरित्यत आह ॥ मानससङ्कल्पतयेति ॥ यागस्य देवतामुद्दिश्य द्रव्यत्यागरूपत्वात् त्यागस्य मानससङ्कल्पविशेषरूपत्वेन कर्मणामपि मानसत्वेन विद्या-साम्यात् तेषामप्यत्र विचार्यत्वापत्तिरिति भावः । स्वमते गतार्थत्वं परिहरति ॥ तस्मादिति ॥ तथा च पूर्वमीमांसादौ सर्ववेदविचाराभावान्न गतार्थत्वमिति भावः । सर्वस्याप्यत्र विचार्यत्वे कर्ममीमांसादेर्वैयर्थ्यमित्यत आह ॥ कर्मेति ॥ तथा च तयोर्महातात्पर्यविषय-ब्रह्मविचाराकरणान्नानयोर्गतार्थत्वमिति भावः ।

