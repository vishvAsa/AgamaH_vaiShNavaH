+++
title = "77 नामलिङ्गस्वरूपनिरूपणम् पादभेदोपपादनञ्च"

+++


## नामलिङ्गभेदस्तु यान्यापाततो रूढान्येव तानि नामानि

**नामलिङ्गस्वरूपनिरूपणम् पादभेदोपपादनञ्च**

## **तात्पर्यचन्द्रिका**

नामलिङ्गभेदस्तु यान्यापाततो रूढान्येव तानि नामानि । तद्विपरीतानि तु लिङ्गानि । अथवा यान्यापाततो रूढानि तानि नामानि । यान्यापाततो यौगिकानि तानि लिङ्गानि । अत्राद्यपक्षे योगरूढानि लिङ्गानि । द्वितीये तु नामलिङ्गो-भयात्मकानि । वस्तुतस्तु यान्यापाततो रूढिरहितान्यन्तर्यामीत्यादीन्येक-प्रातिपदिकमात्ररूपाणि वा ‘‘सर्वेषु भूतेष्वेतं यस्मिन्द्यौः’’ इत्याद्यनेकपद-समभिव्याहाररूपाणि वा सर्वेषु यस्मिन्निति सप्तमीविभक्तिसहितप्रातिपदिकरूपाणि वा धर्मद्वारा धर्म्युपस्थापकानि तानि लिङ्गानि । यानि तु तद्विपरीतान्यापाततो रूढानि योगरूढियुक्तानि वा तानि नामानि । अत एव पूर्वपक्षदशायामपि देवतासु योगरूढियुक्तानामिन्द्रादिशब्दानां नामता ।

अत एव च रूढानां नामत्वे यौगिकानां च लिङ्गत्वे योगरूढानां तृतीयप्रकारता-पत्तिरिति शङ्कानवकाशः । नाम्नां लिङ्गानां चान्यत्र प्रसिद्धत्वाविशेषेऽप्यवान्तर-भेदात्पादभेदः । अध्याये पादचतुष्टयादिनियमादवान्तरभेदविवक्षया तृतीयादौ न पादभेद आश्रितः । यद्वा नाम्नां प्राधान्याल्लिङ्गानां च द्वितीये समन्वयोक्त्या बुद्धि-स्थत्वादुभयानुसरणाय न तत्र भेद आश्रितः । अथवाऽऽपातसिद्धं नामलिङ्गयोर्भेद-माश्रित्याद्यद्वितीयपादयोर्भेदः कृतः । इदानीमापातप्रसिद्धितिरस्कारेण तत्रोक्त-महायोगविद्वद्रूढिभ्यामेकीकृतत्वान्न भिन्नपादनिवेशार्हतेति दर्शयितुं न तत्र भेद आश्रितः । तस्माद्यथाग्रन्थं पादभेदो युक्तः ।

### **प्रकाशिका**

‘‘तथाप्यन्यत्र प्रसिद्धत्वादिवदापातप्रतीत्यनुरोधेनेयमुक्तिरित्यदोषः’’ इति नामलिङ्गभेदोक्तिपरलिङ्गपादीयसुधावाक्यं विवृण्वानः प्रागाक्षिप्तनामलिङ्गभेदं साधयति ॥ नामलिङ्गेति ॥ यानि पदानीति शेषः ॥ आपातत इति ॥ अन्यथाऽसम्भवः स्यात् । सर्वशब्दानां ब्रह्मणि ‘‘यच्छब्दा योगवृत्तयः’’ इत्युक्त्या यौगिकत्वादिति भावः । रूढान्येव न तु यौगिकानि योगरूढानि वेत्यर्थः । तद्विपरीतानि यौगिकानि योगरूढानि वेत्यर्थः । नन्वेवं तर्ह्यक्षरशब्दस्यानन्दमयादेश्चाक्षरादिनये टीकोक्तं नामत्वं न स्यादित्यत आह ॥ अथवेति ॥ सर्वशब्दानां ब्रह्मणि योगरूढिभ्यां प्रवृत्तेः साङ्कर्यवारणायापातत इत्युक्तम् ॥ अत्राद्येति ॥ तथाचानन्दमयपदस्य तत्वप्रदीपे, वैश्वानरपदस्य च ‘‘विश्व-जीवान्तरत्वाद्यैर्लिङ्गैः’’ इत्यणुभाष्ये लिङ्गत्वोक्तिर्युक्तेति भावः ॥ द्वितीय इति ॥ तथाच वैश्वानरपदस्य टीकोक्तं नामत्वमणुभाष्योक्तं लिङ्गत्वं च न विरुद्धम् । आनन्दमयस्य लिङ्गत्वं टीकोक्तं नामत्वं च युक्तमिति भावः । ननु यथा रूढानां नामता यौगिकानां लिङ्गता तथा योगरूढानां तृतीयप्रकारता स्यात् । किञ्चेन्द्रादिशब्दानां योगरूढा-नामक्षरादिशब्दस्य च केवलनामता न स्यात् ।

अपि च तद्विपरीतानीत्यत्रापाततो यौगिकानि योगरूढानि वा यानि पदानि तानि लिङ्गानीति विवक्ष्यते न वा । नेति पक्षे वाक्यप्रकरणादेरपि लिङ्गतापत्तिः । आद्ये तल्लिङ्गादित्युक्तानन्तोद्गीथादिपदानां लिङ्गत्वेऽपि ‘‘अत एव प्राणः’’ इत्यादावुक्तस्य ‘‘श्रीश्च ते लक्ष्मीश्च पत्न्यौ’’ इत्यादेर्वाक्योपात्तस्य लिङ्गतानापत्तिः । अत एवाथवेत्युक्त-पक्षोऽपि न साधीयानित्यत आह ॥ वस्तुतस्त्विति ॥ वाक्यप्रकरणादावतिव्याप्तिवारणाय धर्मद्वारेति । व्याप्यरूपसखण्डधर्मद्वारेत्यर्थः । तेन पद्मत्वादिजातिनिमित्तके रूढे नातिव्याप्तिः । एतेन ‘‘आपातप्रतीत्यनुरोधेन’’ इति सुधा त्रेधा योज्येत्युक्तं भवति । एतेन ‘‘सर्वेऽपि नामलिङ्गात्मतया प्रत्येकं द्विविधा’’ इति टीका विवृता । प्रागाक्षिप्तं पादभेदं च साधयति ॥ नाम्नामिति ॥ एवं तर्हि तृतीयादिपादभेदोऽपि स्यादित्याक्षेपं समाधत्ते ॥ अध्याय इति ॥ समन्वीयमानानां त्रित्वनियम आदिपदार्थः । अविवक्षा चेदादावेवा-स्त्वित्यत आह ॥ यद्वेति ॥ प्राधान्यबुद्धिस्थत्वोभयेत्यर्थः । निमित्तांतरमाह ॥ अथवेति ॥ यथाग्रन्थमिति ॥ सूत्रकृदादिभिर्यथा पादभेदः कृतस्तथैव युक्त इत्यर्थः । एतेन ‘‘अवान्तरभेदेन पादभेदः’’ इति टीका विवृता ।

### **चन्द्रिकाबिन्दु**

आपातत इति ॥ रूढान्येव नामानीत्युक्ते आकाशादिनाम्नां, भगवति महायोगस्यापि सत्त्वेन रूढान्येवेत्युक्तेऽसम्भवः । अत आपातत इति । आपाततो रूढान्येवाकाशादिनामानीति नासम्भव इति । एवमुत्तरत्राप्यापातत इत्यस्य प्रयोजनमूह्यम् । अस्मिंश्च पक्षे इन्द्रशब्दस्य नामत्वं नास्ति । आपाततो योगस्यापि वज्रधरे सत्त्वेन रूढेरेवाभावात् । तथा च नामपादे समन्वयो न स्यादित्याशङ्क्य लक्षणान्तरमाह ॥ अथवेति ॥ अस्मिन्पक्षे इन्द्रशब्दे नामत्वं लिङ्गत्वं च प्राप्तमिति ध्येयम् ।

लिङ्गानीति ॥ केवलरूढेरेवाभावादिति भावः । अत एवेत्यादिना इन्द्रादिशब्दविषये अस्वरसं सूचयन् पक्षान्तरमाह ॥ वस्तुत इति । समभिव्याहारलभ्यार्थप्रतिपादकशब्दत्वं लिङ्गत्वम् । समभिव्याहारश्चानेकविधः । अन्तर्यामीत्यत्र पदद्वयस्य एकप्रातिपदिकत्वरूप-समभिव्याहारः । ‘यस्मिन्द्यौः’ इत्यादिवाक्ये लक्षणसमभिव्याहारः । यस्मिन्नित्यादि-सप्तमीविभक्तिसमभिव्याहारो वा । सप्तमीविभक्त्या हि यत्पदार्थाधेयस्याधेयत्त्वमपि गम्यत इति मत्वाऽऽह ॥ यान्यापातत इत्यादि ॥ पादभेदं दर्शयति ॥ यद्वेति ॥ नाम्नां प्रधानत्वेन प्रथमोपस्थिते प्रथमपादे तस्य समन्वयः प्रतिपादितः । अनन्तरमुपस्थितानां लिङ्गानां द्वितीये, अनन्तरमुभयोरपि बुद्धिस्थत्वादुभयानुसरणाय तृतीये उभयोरपि समन्वयः प्रतिपादित इति भावः। आपाततः प्रसिद्धिरेव नामलिङ्गयोर्भेदे निमित्तमिति मत्वा तत्र ज्ञापककथनपूर्वकं पक्षान्तरमाह ॥ अथवेति ॥

### **पाण्डुरङ्गि**

नन्वस्त्वेवं शब्दानामसाङ्कर्यं तथापि नामलिङ्गभेदो न युक्त इत्यत आह ॥ नामलिङ्गभेदस्त्विति ॥ एवकारेणापाततो यौगिकत्वव्यावृत्तिः । तथा चापाततो यौगिकत्वरहितत्वे सत्यापाततो रूढत्वं नामत्वमित्यर्थः । एवं च पङ्कजादीनां लिङ्गत्वमेवेति भावः ॥ तद्विपरीतानीति ॥ आपाततो रूढानि न भवन्ति यानि तानीत्यर्थः । ननु तर्हि योगरूढानामिन्द्रादिशब्दानां नामत्वं न स्यात् । यौगिकत्व-राहित्याभावात् । अन्यथाऽभियुक्तानां पूर्वपक्षिणश्च योगरूढियुक्तानामपि नामत्वस्वीकारो न स्यादित्यरुचेराह ॥ अथवेति ॥ प्रथमद्वितीयलक्षणयोर्विरोधं परिहरति ॥ अत्रेति ॥ नन्वेवं योगरूढानामापाततो रूढत्वस्य विद्यमानत्वेनापाततो यौगिकत्वस्यापि विद्यमान-त्वेन नामलिङ्गात्मकत्वेन नामात्मकत्वं न स्यात् । तथा चेन्द्रादिनाम्न इति विशेषतो नामत्वोक्तिरयुक्तेत्यपरितोषादाह ॥ वस्तुतस्त्विति ॥ आनन्दमयेन्द्रादिशब्दानां नामत्वस्यैव सिध्यर्थं चाह ॥ वस्तुत इति ॥

अत एवेति ॥ आपाततो रूढानां योगरूढियुक्तानां च नामत्वादेवेत्यर्थः । एवं नामलिङ्गभेदमुपपाद्य तर्ह्यन्यत्र प्रसिद्धानां लिङ्गानां नाम्नां चान्यत्र प्रसिद्धत्वाविशेषात्पाद-भेदो न स्यादित्याशङ्कां परिहरति ॥ नाम्नामिति ॥ नन्वेवं तृतीय उभयत्रप्रसिद्धानां चतुर्थे चान्यत्रैव प्रसिद्धानां नाम्नां लिङ्गानां च समन्वयोक्तिर्न स्यात् । तत्रापि पादभेद एव स्यादित्यत आह ॥ अध्याय इति ॥ आदिपदेन पादाष्टत्वसङ्ग्रहः । अध्याये पादचतुष्टयनियमेऽप्यन्यत्र प्रसिद्धनामलिङ्गात्मकेष्वेव भेदः किमर्थं कल्पनीयः । उभयत्र प्रसिद्धेष्वन्यत्रैव प्रसिद्धेषु नामलिङ्गात्मकेषु शब्देषु द्वैविध्यकल्पनेऽप्यध्यायपादचतुष्टयादि-नियमसम्भवादित्यस्वरसादाह ॥ यद्वेति ॥ नन्वध्यायपादनियम एवाक्षिप्यत इत्यतो वाह ॥ यद्वेति ॥ नन्वस्तु प्राधान्यं नाम्नां लिङ्गानां च द्वितीये समन्वयोक्त्या बुद्धिस्थत्वं तथापि तृतीय उभयत्र प्रसिद्धनामलिङ्गात्मकशब्दसमन्वयोपपादनं कुतः । तृतीय उभयत्र प्रसिद्धनामात्मकशब्दसमन्वयस्य चतुर्थे चोभयत्र प्रसिद्धलिङ्गात्मकशब्दसमन्वयस्य चोपपादनेऽप्युभयानुसरणसम्भवादित्यत आह ॥ अथवेति ॥ यद्वा लिङ्गात्मकानामन्यत्र प्रसिद्धेरन्यत्र प्रसिद्धनामसाहित्येनोक्तत्वान्नाम्नामपि बुद्धिस्थत्वाद् वैश्वानराधिकरणे चानेक-लिङ्गसमन्वयार्थमेकनामसमन्वयस्योक्तत्वेन बुद्धिस्थत्वप्राधान्ययोर्द्वयोरपि सत्त्वेन नामान्वय एव वक्तव्य इत्यरुचेराह ॥ अथवेति ॥ तथा च सर्वेषामपि नामलिङ्गात्मकत्वान्न पादभेदाश्रयणमिति भावः ।

