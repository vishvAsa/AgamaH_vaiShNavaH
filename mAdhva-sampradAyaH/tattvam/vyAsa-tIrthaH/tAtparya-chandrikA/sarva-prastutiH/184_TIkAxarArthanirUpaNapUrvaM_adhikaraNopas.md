+++
title = "184 टीकाक्षरार्थनिरूपणपूर्वम् अधिकरणोपसंहारः"

+++


## यच्चोक्तम् अत्तेत्यत्र ..

**टीकाक्षरार्थनिरूपणपूर्वम् अधिकरणोपसंहारः**

## **तात्पर्यचन्द्रिका**

यच्चोक्तम् अत्तेत्यत्र साधारणाकारं विहायासाधारणाकारेण गौणार्थो वर्णनीय इति न्यायो व्युत्पादित इति । तन्न । प्रोद्गातॄणामित्यत्र षोडशर्त्विक्साधारणाकारं विहायासाधारणाकारेण भाष्यकारमत उद्गातृप्रस्तोतृप्रतिहर्तृसुब्रह्मण्यानां चतुर्णामेव वार्तिककारमतेऽपसुब्रह्मण्यानां त्रयाणामेव लक्षणायास्तृतीय उक्तत्वात् । ‘‘मासमग्निहोत्रं जुहोती’’त्यत्राग्निहोत्रशब्दस्य होमत्वादिसाधारणाकारं हित्वा सूर्यदेवताकत्वादिनित्याग्निहोत्रासाधारणाकारेणैव मासाग्निहोत्रे गौणतायाश्च सप्तम उक्तत्वेन पुनरिह तस्यावक्तव्यत्वादिति ॥ टीकाक्षरार्थस्तु ॥ तद्यदा विष्णोरन्यस्यैव स्यादित्यादि । पूर्वत्र सम्भवत्सर्वात्तृत्वं लक्षणत्वेनोक्तम् । ब्रह्मणि चाशुभभोक्तृत्वस्या सम्भवेऽपि ऋतपातृत्वरूपं शुभभोक्तृत्वं सिद्धान्तरीत्या सम्भवति । तत्र च पिबतोर्जीवेश्वरत्वमुपेत्य जीवे पातृत्वं मुख्यमीश्वरे त्वमुख्यमिति स्वीकारेऽसम्भवः । उभयोरपि मुख्यमिति स्वीकारे तु जीवस्यापि शुभभोक्तृत्वेनेश्वरवत्सर्वात्तृत्वस्यापि प्रसङ्गादतिव्याप्तिरित्यर्थः । तथा च द्वयोरपि पातृत्वं मुख्यमिति पूर्वपक्षोऽप्यत्राभिप्रेत इति द्रष्टव्यम् । यद्वा गुहाप्रविष्टत्वादिब्रह्मलिङ्गसहितस्यापि ऋतपातृत्वस्यासम्भवोऽतिव्याप्तिर्वा यदा तदा तत्सहचरितस्य पूर्वोक्तात्तृत्वस्याप्यसम्भवोऽतिव्याप्तिर्वा स्यादित्यर्थः । तथा च लक्षणमयुक्तमिति । यद्यपि सर्वसंहर्तृत्वरूपं लक्षणं ब्रह्मण्येवेति पूर्वपक्षिणापि स्वीकृतम् । अत एव टीका ‘‘कर्मभोगं विनापि संहर्तृत्वमात्रेण तदुपपत्ते’’रिति । तथापि सिद्धांत्यभिप्रेतं संहर्तृत्वविशेषात्मकं भक्षयितृत्वरूपं लक्षणमयुक्तमिति भावः ॥ यस्सेतुरिति पिबतोरेकवचनेन विशेषणादित्यादि ॥ विशेषणाच्चेति सूत्रं यः सेतुरित्यादिभाष्येणैकवचनेन विशेषणाद् ब्रह्मशब्देन विशेषणाच्चेति द्विधा व्याख्यातमिति भावः । उपलक्षणं चैतत् । सेतुत्वाक्षरत्वादिना विशेषणात् । ब्रह्मणश्च परत्वेन विशेषणादित्यपि व्याख्येयमिति ॥

### **प्रकाशिका**

॥ यच्चेति ॥ अत्तेतिसूत्रे ब्रह्मक्षत्रोपलक्षितचराचरस्य मृत्यूपसेचनत्वविशेषणेनादनीयत्वलाभात्तत्सूचितस्य कृत्स्नात्तृत्वस्य संहर्तृत्वरूपत्वादत्ता विष्णुरित्युक्ते मृत्यूपसेचनत्वस्य मृत्युवशत्वाभावाभिप्रायेणोपपत्तेर्न तद्विशेषणेन ब्रह्मक्षत्रादेरदनीयत्वसिद्धिरित्याशङ्क्य उपसेचनशब्दस्य गौणत्वेऽपि तद्वश्यत्वाभावरूपसाधारणाकारोपचारं विना स्वयमद्यमानत्वे सत्यन्यस्यादनहेतुत्वरूपविशेषाकारेणोपचार इत्यदनीयत्वसिद्धिरित्युक्त्वा साधारणाकारं विहायेत्यादिना सूत्रस्य तात्पर्यार्थ उक्तः । सोऽप्ययुक्तः । पौनरुक्तयादित्यर्थः । तार्तीयं प्रोद्गात्रधिकरणं जन्माधिकरणे साप्तमिकं मासाग्निहोत्राधिकरणं च पादांत्यप्राणनये प्रपञ्चितम् । भाष्यकृन्मते प्रोद्गातृशब्दस्य षोडशर्त्विक्साधारणाकारं प्रकरणगतत्वं विहाय छन्दोगत्वरूपेणासाधारणाकारेणोद्गात्रादीनां चतुर्णां लक्षणयोक्तत्वात् । वार्तिकमते तु स्तोत्रकारित्वसदस्सन्निहितत्वादिना ततोऽप्यसाधारणाकारेणापसुब्रह्मण्यानां त्रयाणामेव लक्षणयोक्तत्वात् । तथैव मासाग्निहोत्रेऽग्निहोत्रशब्दस्यासाधारणाकारेण गौणताया उक्तत्वादित्यर्थः । एतेन रामानुजरीतिं प्रायोऽनुसरतः कस्यचिन्मतमपि निरस्तं ध्येयम् । ‘‘आत्मान्तरात्मेति हरिरेक एव द्विधा स्थित’’ इत्यादिवचनविरोधेन शिव इति सिद्धान्तस्यायुक्तत्वाच्चेति । अत्र टीकायां ‘‘तदृतपानकर्तृत्वं यदि विष्णोरन्यस्यैव स्यात्तदा न तस्य सर्वात्तृत्वम् । यदि चान्यस्यापि भवेत्तदा लक्षणस्यातिव्याप्ति’’रित्युक्तम् । तत्रानुपपत्तयः । पूर्वं सर्वात्तृत्वस्य लक्षणत्वेनाभिमतत्वादेकदेशस्यान्यगतत्वेऽपि नासम्भवः । न चैकदेशाभावादेव सर्वात्तृत्वमपि नेत्युच्यत इति वाच्यम् । सिद्धान्तेऽप्यशुभभोक्तृत्वाभावेन तद्दोषतादवस्थ्यापातादित्येका । पूर्वपक्षे ऋतपातृत्वस्य जीवेश्वरोभयगतत्वोपगमेनान्यस्यैवेत्ययुक्तमित्यन्या । यदि चेत्यत्रापि भगवति पातृत्वस्यैव पूर्वपक्षेऽनङ्गीकृतत्वेनान्यस्यापीत्यपिपदास्वारस्यमित्येका । एकदेशस्यान्यमात्रगतत्वेऽपि कृत्स्नात्तृत्वस्यातिव्याप्त्यप्रसरादित्यपरा । ता एता निरसितुमाह ॥ सम्भवति ॥ असम्भव इत्यन्तेनाद्ययोर्निरासः । मुख्यमित्युक्तया द्वितीयायाः । शेषेणाद्याया इति विवेकः । उभयोरपि मुख्यमित्यनेन तृतीयायाः । सर्वात्तृत्वस्यापि प्रसङ्गादित्यनेनान्त्यानिरस्तेति ध्येयम् । नन्वत्र छत्रिन्यायस्य टीकायामुक्तेः कथमुभयोर्मुख्यत्वोक्तिरित्यत आह ॥ तथा चेति ॥ छत्रिन्यायोऽसम्भवपक्ष एवेति भावः । पूर्वं सर्वात्तृत्वं सङ्कुचितमुपेत्यासम्भवातिव्याप्ती उपपादिते । अधुनाऽसङ्कुचितमेव तदादाय तदुपपादयति ॥ यद्वेति ॥ पिबतोर्जीवेश्वरत्वमुपेत्य ब्रह्मलिङ्गसहचरितमपि पातृत्वं जीवे मुख्यमीश्वरे त्वमुख्यमिति स्वीकारे चराचरवाचकसर्वत्वरूपब्रह्मलिङ्गसहचरितमपि प्रागुक्तं सर्वात्तृत्वं जीव एव मुख्यमीश्वरे त्वमुख्यमित्यापत्त्याऽसम्भव इत्यर्थः । यद्युभयोरपीदं मुख्यं तदा प्राक्तनमपि सर्वात्तृत्वं द्वयोस्स्यात् । ब्रह्मलिङ्गबाधस्योभयत्र तुल्यत्वात् । तथा चातिव्याप्तिरित्यर्थः । ननु टीकायां ‘‘तथा च लक्षणमयुक्त’’मिति पूर्वपक्षोपसंहारोऽयुक्तः । ‘‘कर्मफलभोगं विनापी’’त्यादि पूर्ववाक्ये प्रागुक्तसंहर्तृत्वाङ्गीकारप्रतीतेरित्याशङ्कापूर्वं तद्व्याचष्टे ॥ लक्षणमयुक्तमितीति ॥ ‘‘यस्सेतुरिति पिबतोरेकवचनेन विशेषणादेक एव पाता । स च ब्रह्मत्वविशेषणाच्च विष्णुरेवे’’ति वाक्यस्योद्भाष्यत्वभ्रमं निराह ॥ यस्सेतुरित्यादिना ॥ ‘‘सेतुत्वादक्षरत्वत’’ इति स्वोक्तं टीकाविरुद्धमिति भ्रमं वारयति ॥ उपलक्षणमिति ॥ व्याख्येयमिति ॥ ‘‘यस्सेतुरीजानानामक्षरं ब्रह्म यत्पर’’मिति भाष्यं सूत्रस्य सेतुत्वादिविशेषणादित्यर्थवर्णनपरतया व्याख्येयमित्यर्थः । शिष्टं स्पष्टमिति भावः ॥ गुहाधिकरणम् ॥ ३ ॥

### **चन्द्रिकाबिन्दुः**

साधारणेति ॥ रामानुजमतेऽपि बुद्धिजीवाविति पूर्वः पक्षः । जीवेश्वराविति सिद्धान्तः । पिबत्प्रातिपदिकं तन्मतेऽपि च्छत्रिन्यायेनैव नेयम् । ईश्वरे कर्मफलभोक्तृत्वानङ्गीकारात् । साधारणाकारेण तदायत्तत्वादिना लक्षणामाश्रित्य बुद्धिजीवाविति पूर्वपक्षो न युक्तः । किं तु असाधारणचेतनाद्याकारमाश्रित्य लक्षणाश्रयणेन जीवे चेति न्यायो व्युत्पाद्यत इत्यर्थः । पूर्वमीमांसायामेवैतद्व्युत्पादनं सिद्धमित्याह ॥ प्रोद्गातॄणामिति ॥ आसाधारणाकारेण उद्गातृगणस्थत्वाकारेण वार्तिककारमते सदो मध्यस्थोद्गातृगणस्थत्वासाधारणाकारेण पूर्वोक्तधर्मापेक्षया एतस्यान्तरङ्गत्वात् सुब्रह्मण्यायाः सदो मध्यस्थत्वाभावादिति ॥ गौण्यामुदाहरणं दर्शयति ॥ मासमग्निहोत्रमिति ॥ सम्भवदिति ॥ न सर्वातृत्वमात्रम् अशुभफलभोक्तृत्वाभावात् । तस्यैवेति टीकावाक्यमुपपाद्य तस्यापीति वाक्यमुपपादयति ॥ उभयोरपि मुख्यमिति ॥ ननूभयोरपि मुख्यत्वाभिप्रायेणातिव्याप्तिरिति पूर्वः पक्षष् टीकायां नोक्त इत्यत आह ॥ तथा चेति ॥ तत्सहचरितस्येति ॥ ब्रह्मलिङ्गसहचरितस्येत्यर्थः । अविशेषादिति भावः ।

### **पाण्डुरङ्गि**

तद्यदीत्यादिटीकाऽनुपपन्ना । कर्मफलभोक्तृत्वस्यान्यनिष्ठत्वेऽपि जन्मादिसूत्रोक्तसर्वसंहर्तृत्वादिरूपसर्वात्तृत्वस्य ब्रह्ममात्रनिष्ठत्वोपपत्त्याऽसम्भवाभावात् । न च भक्षयितृत्वरूपमपि सर्वात्तृत्वं ब्रह्मलक्षणत्वेनाभिमतमित्यन्यस्य तदङ्गीकारे तदसम्भव इति वाच्यम् । सर्वात्तृत्वमित्यत्र सर्वशब्दस्य सङ्कुचितवृत्तित्वाभ्युपगमे कर्मफलभोक्तृत्वांशेऽपि सङ्कोचापत्त्या असङ्कुचितत्वे चाशुभफलभोक्तृत्वस्यापत्त्या तस्य लक्षणत्वासम्भवात् । न च सम्भवत्सर्वात्तृत्वमेव लक्षणत्वेनाभिमतमिति वाच्यम् । कर्मफलभोक्तृत्वस्यापि कर्मबन्धरहिते ब्रह्मण्यसम्भवात् । तथा च कथमसम्भवः । एवं यदि चान्यस्यापीत्यादिटीकाप्यनुपपन्नैव । कर्मफलभोक्तृत्वरूपस्य ऋतपानकर्तृत्वस्यान्यनिष्ठत्वेऽपि लक्षणत्वेनाभिमतस्य सर्वात्तृत्वस्य ब्रह्ममात्रनिष्ठत्वेनान्यत्राभावेन लक्षणस्यातिव्याप्त्यसम्भवादित्यतो व्याचष्टे ॥ पूर्वत्रेत्यादिना ॥ अस्मिन्पक्षे द्वयोरपि पातृत्वं मुख्यमिति कुत्राप्यनुक्तस्य पूर्वपक्षस्य कल्पनं समायातीत्यतः पक्षान्तरमाह ॥ यद्वेति ॥ टीकाकारैः स्पष्टतया ब्रह्मशब्देन विशेषणादित्यनुक्त्वाऽस्पष्टत्वादेकवचनेन विशेषणादिति व्याख्यातम् । तेन च तावन्मात्रमेवार्थ इति भातीत्यतो व्याचष्टे ॥ विशेषणाच्चेतीति ॥ पिबतोर्ब्रह्मत्वसाधकत्वेन स्वोक्तस्य सेतुत्वाक्षरत्वादेरुत्सूत्रितत्वभ्रांतिवारणाय तदप्युपलक्षणत्वेन सूत्रार्थतया योजनीयमित्याह ॥ उपलक्षणं चैतदिति ॥

**॥ इति गुहाधिकरणम् ॥ ३ ॥**

