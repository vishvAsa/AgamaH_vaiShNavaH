+++
title = "139 शङ्कानिरासपूर्वकं सिद्धान्तनिरूपणम्"

+++


## तत्राद्या शङ्का ‘‘चेतोर्पणनिगदात्’’ इति सूत्रे..

**शङ्कानिरासपूर्वकं सिद्धान्तनिरूपणम्**

## **तात्पर्यचन्द्रिका**

तत्राद्या शङ्का ‘‘चेतोर्पणनिगदात्’’ इति सूत्रे प्रयोजनोक्त्या परिहृता । द्वितीय-तृतीये तु ‘‘उभयस्मिन्नप्यविरोधात्’’ इत्यनेन परिहृते । तस्य यथा विवक्षाभेदेन सप्तमीपञ्चम्यौ न विरुद्धे इत्यर्थस् तथाऽऽकारभेदेन कर्णादिविदूरत्वदृष्टत्वादिके न विरुद्धे इत्यप्यर्थोपपत्तेः । चतुर्थी तु ‘‘बाहुल्यात् श्रुतिलिङ्गयोः’’ इत्यनुव्याख्याने ‘‘ज्यायांश्च पुरुष इत्यादिशब्दसहितलिङ्गैश्च’’ इत्यादि न्यायविवरणे च परिहृता । अयं भावः । ‘‘अतो ज्यायांश्च पूरुषः यद्वै तद्ब्रह्म एतामेव ब्रह्मोपनिषदम्’’ इत्यादि श्रुतीनां गानत्राणकर्तृत्वं भूतादिपादत्वं ‘‘एतामेव नातिशीयन्ते’’ इति सर्वोत्तमत्व-मित्यादिलिङ्गानां च बाहुल्यादनेकेषामपि शब्दानां प्रसिद्धार्थत्यागः । पुरुषशब्दो हि ‘‘स वा अयं पुरुषः सर्वासु पूर्षु पुरिशयो नैनेन किञ्च नानावृतं’’ इत्यत्र सर्वान्त-र्यामित्वं पुरुषत्वमित्युक्तेस् तथा ‘‘पुरुषो ह वै नारायणः सहस्रशीर्षा पुरुषः सहस्राक्षः सहस्रपात्’’ इति एष ह्येवाचिन्त्यः परः परमो हरिः पुरुषः परः परमात्माजो ब्रह्म नारायणः प्रभुः’’ इत्यादि श्रुतेः, ‘‘यथा हि पौरुषे सूक्ते विष्णुरेवाभिधीयते’’ इत्यादिस्मृतेश्च पुरुषोत्तमे मुख्य इति । पञ्चमी तु ‘‘तादृशत्वात्तु तच्छक्तेः’’ इत्यनुव्याख्याने परिहृता ।

### **प्रकाशिका**

किं तदुक्तशङ्कानिरासकमित्यतस्तद्दर्शयन्सिद्धान्तयति ॥ तत्रेति ॥ वेदोपदेष्टृत्वपातृत्वरूपगानत्राणकर्तृत्वादिरूपगायत्र्यादिशब्दार्थगुणस्वरूपत्वेन चेतोर्पणार्थ-मेव तादृशशब्दैर्निगद्यमानत्वादित्युपासनारूपप्रयोजनोक्त्येत्यर्थः। द्वितीयशङ्कापरिहारस्य भाष्यादिदिशोपलम्भेऽपि तृतीयाया अस्मिन्सूत्रेऽदर्शनात्स्वयमेवाह ॥ तस्येति ॥ त्रिसप्तलोकविवक्षाभेदेनेत्यर्थः । स्पष्टयिष्यते चैतदग्र इति भावः ॥ आकारेति ॥ देशकालगुणाद्यपरिच्छिन्नत्वेनाकारेण कर्णादिविदूरत्वम् अकार्त्स्न्येन दृष्टत्वादिकम् । यद्वा केवलरूपेण कर्णादिविदूरत्वं किञ्चिदधिष्ठानाधिष्ठितत्वादिरूपेण दृष्टत्वादिकमित्यर्थः । उक्तं च सुधायां ‘‘न च ज्योतिषो ब्रह्मत्वे दृष्टत्वाद्यनुपपत्तिः । यतस्तदधिष्ठानद्वारा कर्णादिविदूरस्यैव हरेरुपपद्यते’’ इति ॥ चतुर्थीति ॥ गायत्रीवागादिबहुश्रुतिबलेनानु-व्याख्यानोक्तेत्यर्थः ।

कथं प्रसिद्धबहुलशब्दानामन्यथार्थता ।

इति चेत्तद्धरेरेव बाहुल्यात् श्रुतिलिङ्गयोः ॥

तादृशत्वाच्च तच्छक्तेः’’ इत्यनुव्याख्याने ‘‘तावानस्य महिमा ततो ज्यायांश्च’’ इत्यादि न्यायविवरणे चेत्यर्थः । ननु पूर्वोत्तरपक्षयोश्श्रुतिबाहुल्यसाम्ये कथं निर्णय इत्यतः श्रुतिसाम्येऽपि लिङ्गानामाधिक्यान्निर्णयः स्यादिति भावेन श्रुतिलिङ्गबाहुल्यं दर्शयन्नाह ॥ अयं भाव इति ॥ गानेति ॥ गायति च त्रायति चेत्युक्तमित्यर्थः । ‘‘सैषा चतुष्पदा षड्विधा गायत्री’’ इति गायत्र्याः प्रागुक्तषड्विधत्वमनूद्य चतुष्पदत्वं व्यपदिश्य तत्रैव पुरुषसूक्तमन्त्रस्संवादायोदाहृतः । ‘‘तावानस्य महिमा ततो ज्यायांश्च पुरुषः । पादोऽस्य सर्वा भूतानि त्रिपादस्यामृतं दिवि’’ इति । अत्रोक्तभूतादिपादत्वमित्यर्थः । एतां गायत्रीम् । ब्रह्मशब्दस्य जन्मादिसूत्रादौ, लिङ्गानां च भाष्यादौ विष्णौ मुख्यत्वस्य साधितत्वात्पुरुषशब्दस्य तत्साधयति ॥ पुरुषशब्दो हीति ॥ पुरुषोत्तमे मुख्य इत्यन्वयः । एतेन भाष्यटीकयोर्लिङ्गस्य निरवकाशत्वेन सिद्धान्तकरणमुपलक्षणमिति सूचितम् । ‘‘स वा अयम्’’ इति श्रुतिरष्टमगीताभाष्यटीकायां व्याख्याता । पञ्चमी त्विति ॥ नित्यत्वा-देवेत्यनुव्याख्यानोक्ता ।

### **चन्द्रिकाबिन्दु**

ननु स्वोत्प्रेक्षिततृतीयशङ्कापरिहारः कथम् ‘उभयस्मिन्नप्यविरोधात्’ इत्यनेन सूचित इत्यतस्सूत्रस्यार्थान्तरं दर्शयितुमाह ॥ तस्य यथाविवक्षेति ॥ पुरुषश्रुत्या ब्रह्मनिर्णयप्रकारं दर्शयन् सुधोक्तमनुवदति ॥ अयं भाव इति ॥ स वा अयं पुरुष इति ॥ इयं श्रुतिर्गीताभाष्ये टीकाकारैरेव व्याख्याता, ततोऽर्थोऽनुसन्धेयः ।

### **पाण्डुरङ्गि**

तत्राद्येति ॥ विष्णौ प्रसिद्धनारायणादिशब्दपरित्यागेनान्यत्र प्रसिद्ध-गायत्र्यादिशब्दप्रयोगे प्रयोजनं वाच्यमित्याद्या शङ्केत्यर्थः ॥ द्वितीयतृतीये इति ॥ युक्तमग्निसूक्तस्थज्योतिषो विष्णुत्वम् । उपदेशभेदाभावात् । इह तु दिव इति पञ्चम्युपदेश-स्थस्य ज्योतिःश्रुत्या विष्णुत्वेऽपि दिवीति तद्विरुद्धसप्तम्युपदेशस्थगायत्र्या न विष्णुत्व-मिति द्वितीया । अग्निसूक्तस्थज्योतिर्निष्ठकर्णादिविदूरत्वविरुद्धदृष्टत्वाद्युपदेशान्नेदं ज्योति-र्विष्णुस्ततश्च गायत्र्यपि न विष्णुरिति तृतीया शङ्केति द्वितीयतृतीये इत्यर्थः । ननु ‘‘उभयस्मिन्नप्यविरोधात्’’ इत्यनेन द्वितीयशङ्कानिराससम्भवेऽपि कथं तृतीयशङ्कानिरासः । त्रिसप्तलोकापेक्षयोभयस्मिन्नविरोधेन तन्निरासासम्भवादित्यत आह ॥ तस्येति ॥ चतुर्थी त्विति ॥ ‘‘एकस्या वह्निश्रुतेरन्यत्र प्रसिद्धिबाधेऽपि’’ इत्यादिनोक्तेत्यर्थः । ‘‘ज्यायांश्च पुरुषः’’ इत्यादिशब्दसन्निहितलिङ्गैश्चेत्यत्रादिशब्दसङ्ग्राह्यं वदन्नेव सूत्रे भूतादीति साक्षा-ल्लिङ्गस्योक्तत्वेन न्यायविवरणेऽनुक्तमपि लिङ्गबाहुल्यं दर्शयन्नेव पुरुषश्रुतेर्निरवकाशत्वं दर्शयति ॥ अयं भाव इति ॥ पञ्चमी त्विति ॥

