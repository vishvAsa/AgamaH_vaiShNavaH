+++
title = "43 अद्वैत्यभिमत षष्ठीतत्पुरुषत्वपरीक्षा"

+++


## अत्र परेषां भाष्ये शास्त्रस्य योनिरिति विग्रहमाश्रित्य..

**अद्वैत्यभिमत षष्ठीतत्पुरुषत्वपरीक्षा**

## **तात्पर्यचन्द्रिका**

अत्र परेषां भाष्ये शास्त्रस्य योनिरिति विग्रहमाश्रित्य, ऋगादिकारणत्वं ब्रह्मण इहोच्यते । पूर्वसूत्रेऽर्थलब्धस्य सार्वज्ञस्य स्फोरणार्थमित्युक्तम् । तन्न । लक्षणानन्तरमवश्यापेक्षितप्रमाणपरत्वसम्भवेऽन्यपरत्वायोगात् । त्वदभिमत-भ्रमाधिष्ठानत्वरूपकारणत्वेन सार्वज्ञालाभाच्च । पूर्वसूत्रेऽर्थलब्धसर्वशक्त्यादित्यागेन सार्वज्ञस्यैव स्फोरणे निमित्ताभावाच्च । साङ्ख्याभिमताचेतनकारणतायाश्च चेतनत्वमात्रेण निषेधसम्भवात् । साङ्ख्यानङ्गीकृतेन शास्त्रयोनित्वेन सार्वज्ञस्य साधनायोगाच्च । श्रुत्या शास्त्रयोनित्वं तेन सार्वज्ञं प्रसाध्य तेन प्रधानस्य कारणतानिषेधाद्वरं श्रुत्यैव तन्निषेधः । जगन्निर्माणेनास्फुटीकृतस्य सार्वज्ञस्य तदेकदेशशास्त्रनिर्माणेन स्फुटीकरणायोगाच्च ।

### **प्रकाशिका**

शिष्याणां धर्मशासनाच्छास्त्रमिति भामत्युक्तयोगं हृदि कृत्वाऽऽह ॥ ऋगिति ॥ पूर्वासङ्गतिं निराह ॥ पूर्वेति ॥ विचित्रजगत्कृतिः सार्वज्ञं विना न युक्तेत्यर्थादाक्षिप्तं सार्वज्ञमिह समर्थ्यत इत्यर्थः । एवमपि पूर्वासङ्गतिरित्याह ॥ लक्षणेति ॥ लक्षणप्रमाणाभ्यां वस्तुसिद्ध्या लक्षणानन्तरं तद्विशिष्टे प्रमाणं जिज्ञासितमिति मद्रीत्या तथैव वाच्यमित्यर्थः । सत्यं प्रमाणं जिज्ञासितमिति तथापि सार्वज्ञमपि समर्थनीयम् । अन्यथा प्रागुक्तकारणत्वस्यैवासिद्धेः । न ह्यल्पज्ञस्यैवंविधविश्वनिर्माणं शक्यमिति चेत् किं कारणत्वेनाक्षिप्तं सार्वज्ञं किं जिज्ञासितशुद्धस्योत विशिष्टस्येश्वरस्य । नाद्य इत्याह ॥ त्वदभिमतेति ॥ शुद्धस्य कारणत्वं नामोपादानत्वम् । तच्च न परिणामित्वम् । निर्विकारश्रुतिव्याकोपात् । किं तु विवर्ताधिष्ठानत्वम् । न चैतत्सार्वज्ञाक्षेपकमित्यर्थः । भावसाधनः कर्मसाधनश्च भ्रमशब्दः । द्वितीय आह ॥ पूर्वेति ॥ त्वद्भाष्ये हि ‘‘जन्म-स्थितिभङ्गं यतः सर्वज्ञात्सर्वशक्तेः कारणाद्भवति’’ इत्युक्त्या सर्वशक्तेरप्युपक्षिप्तत्वात् । भामत्यां च ‘‘परिमितज्ञानशक्तिभिर्ज्ञातुं कर्तुं वाऽशक्यत्वात्’’ इत्युक्तेरिति भावः ।

एतेन ‘‘तत्रार्थलब्धशक्त्याद्यस्फुटीकृत्य सार्वज्ञमात्रस्फुटीकरणे विशेषकारणाभावात्’’ इति टीकार्थ उक्तः । तत्राथ जगत्कारणत्वं प्रधानादिव्युदासेन ब्रह्मण्येव साधयितुं हेतुत्वेनोक्तं सार्वज्ञं शास्त्रयोनित्वेन साध्यत इति चेन्न । असिद्धिप्रसङ्गात् । ‘‘न हि ब्रह्मणो जगत्कारणत्वमनङ्गीकुर्वाणो वेदकारणत्वमङ्गीकरोती’’ति सुधोक्ते शङ्कोत्तरे आह ॥ सांख्येति ॥ सार्वज्ञस्यापि चेतनत्वार्थत्वादिति भावः । ‘असिद्धी’ति सुधास्थमुपलक्षणं बोध्यम् ॥ अयोगाच्चेति ॥ असिद्धिप्रसङ्गादिति भावः । ‘‘आगमेन साध्यत इति चेत्तर्हि जगत्कारणत्वमेव तेन किं न साध्यत’’ इति सुधां विवृणोति ॥ श्रुत्येति ॥ ‘‘अस्य महतः’’ इत्यादिश्रुत्येत्यर्थः । उपलक्षणमेतत् । ईक्षत्यधिकरणेन जन्माधिकरणस्य गतार्थत्वं च सुधोक्तं ज्ञेयम् । ‘‘अनन्तजगन्निर्माणोक्त्याऽस्फुटीभूते’’त्यादिटीकार्थमाह ॥ जगन्निर्माणेनेति ॥

### **चन्द्रिकाबिन्दु**

लक्षणानन्तरमिति ॥ लक्षणानन्तरं प्रमाणकथनं सङ्गतम् । अन्यदसङ्गतमिति भावः । कारणत्वेन जगत्कारणत्वेन ।

ननु साङ्खाभिमतजगत्कारणप्रधाननिरासार्थं शक्त्याद्यस्फुटीकृत्य सार्वज्ञ्यविवरणमेव क्रियते । सार्वज्ञ्यस्फोरणस्य प्रधाननिरासकत्वादित्यत आह ॥ साङ्ख्येति ॥ साङ्ख्यानङ्गीकृतेनेति ॥ वेदादिसर्वजगत्कारणत्वस्य प्रधान एव तेनाङ्गीकारादिति भावः । तन्निषेधः जगत्कारणत्वनिषेधः । जगदिति ॥ टीकायामनन्तजगदित्यत्र अनन्तपदं परस्यात्यचातुर्यस्फोरणार्थं न तु प्रयोजनार्थमिति सूचितम् ।

### **पाण्डुरङ्गि**

ननु भाष्ये शास्त्रं योनिर्यस्येति बहुव्रीहिराश्रितः । तत्र समासप्राबल्यात्तत्पुरुष एव किं न स्यात् । परैरपि तस्य स्वीकृतत्वादित्यतः परोक्तं विग्रहं दूषयितुमनुवदति ॥ अत्र परेषां भाष्य इति ॥ नन्वत्र ऋगादिकारणत्ववचनं प्रकृतानुप-युक्तमित्यत आह ॥ पूर्वसूत्र इति ॥ लक्षणानन्तरमिति ॥ लक्षणप्रमाणाभ्यां वस्तुसिद्धि-रिति न्यायादिति भावः । अवश्यापेक्षितेति ॥ शकन्ध्वादेराकृतिगणत्वादाङ्पूर्वकोत्तर-पदेन पररूपम् । ‘‘कृत्यल्युटो बहुलम्’’ इति बाहुलकाद्वा कृत्यपरकत्वाभावेऽप्यव-श्यमन्त्यलोपो द्रष्टव्यः । तेन ‘‘लुम्पेदवश्यमः कृत्ये’’ इत्युक्तत्वात्प्रकृते कृत्यप्रत्यय-परकत्वाभावात्कथमिति चोद्यानवकाशः । किञ्च ब्रह्मण उपादानत्वं हि त्वयोच्यते । तद्धि तत्राधिष्ठानत्वरूपं कारणत्वमेव । तथा च तेन कथं सार्वज्ञसिद्धिः । एवं चार्थलब्धस्य सार्वज्ञस्य स्फोरणार्थमित्येतदप्ययुक्तमित्याह ॥ त्वदभिमतेति ॥

ननु कारणत्वं न भ्रमाधिष्ठानत्वं येन सार्वज्ञलाभः किन्तूपादानगोचरापरोक्षज्ञान-चिकीर्षाकृतिमत्त्वरूपं कर्तृत्वमेव विवक्ष्यते । तथा च कथं न सार्वज्ञालाभ इत्यत आह ॥ पूर्वसूत्र इति ॥ तथा च यथा ज्ञानाद्यभावे कर्तृत्वानुपपत्तिस्तथा शक्त्याद्यभावेऽपि कर्तृत्वं न सम्भवतीति तदप्यर्थलब्धमिति भावः । नन्वस्तु सर्वशक्त्यादेरर्थतो लाभस् तथापि साङ्ख्याभिमताचेतनकारणत्वनिषेधार्थं सार्वज्ञमुपपाद्यत इत्यत आह ॥ साङ्ख्येति ॥ चेतनत्वसमर्थनार्थमेव सार्वज्ञमुपपाद्यत इत्यत आह ॥ श्रुत्येति ॥ तथा चैवं परम्परा-कल्पनायां कल्पनागौरवमिति भावः । किञ्च पूर्वसूत्रेणैव सार्वज्ञस्य स्फुटीकृतत्वादेतदधि-करणं व्यर्थमित्याह ॥ जगदिति ॥ तथा चैवं समासकरणमयुक्तमिति भावः ।

