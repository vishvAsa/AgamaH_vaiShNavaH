+++
title = "20 स्वमतरीत्या जिज्ञासाशब्दस्य विचारार्थकत्वम्"

+++


## युक्त्यनुसन्धानात्मको मननापरनामको विचारो जिज्ञासा

**स्वमतरीत्या जिज्ञासाशब्दस्य विचारार्थकत्वम्**

## **तात्पर्यचन्द्रिका**

युक्त्यनुसन्धानात्मको मननापरनामको विचारो जिज्ञासा । सुधायां ‘‘जिज्ञासा नाम युक्त्यनुसन्धानात्मकविचारापरपर्यायं मननम्’’ इत्युक्तत्वात् । न्यायनिबन्ध-नात्मकशास्त्रारम्भणीयत्वस्य न्यायानुसन्धानकर्तव्यतोक्तिमात्रेण सिद्धेश्च । न ह्यौपदेशिकवाक्यार्थग्रहणलक्षणश्रवणस्य कर्तव्यता उक्तरूपशास्त्रस्यारम्भणीयत्वे हेतुः । ‘‘श्रवणजं ज्ञानं पूर्ववृत्तम्’’ इति सुधायां मीमांसातस्तस्य पूर्ववृत्तत्वेनोक्ततया शास्त्रस्यारम्भणीयत्वं विनापि तत्कर्तव्यतासिद्धेः । ‘‘श्रवणादिरूपा जिज्ञासा कार्या’’ इति टीकायां त्वतद्गुणसंविज्ञानबहुव्रीहिणा विचार एवोक्तः । अत एव ‘‘विचारेऽपि तत्प्रयोगात्’’ इत्युत्तरग्रन्थः । यद्वा यथा श्रवणनिदिध्यासने विहितत्वान्मुमुक्षुणा कार्ये तथा मननमपीति दृष्टान्ततया तयोरुपादानम् । न तु शास्त्रारम्भहेतुतया । अथवा निदिध्यासनस्याकर्तव्यत्वे तदङ्गमननस्यापि तथात्वा-त्परम्परया निदिध्यासनकर्तव्यता आरम्भणीयत्वे हेतुः । तथा प्रतिवाक्यार्थमयं वाक्यार्थो युक्त अन्यो वेति संशयादिनिरासकविचारशास्त्रव्युत्पाद्यन्यायावताराङ्ग-सन्देहकारणस्य यत्नसाध्यस्य प्रतिवाक्यमयमस्य वाक्यस्यार्थ इत्येवंरूपस्य श्रवणज-ज्ञानस्याभावे शास्त्रारम्भासिद्धेस्तत्कर्तव्यताप्यारम्भणीयत्वे हेतुरेवेत्यारम्भसिध्द्यर्थमेव त्रितयकर्तव्यतोक्ता ।

### **प्रकाशिका**

एवं समासार्थं निरूप्य क्रमप्राप्तजिज्ञासापदार्थं निरूपयति ॥ युक्त्यनु-सन्धानेति ॥ भगवति शक्तितात्पर्यावधारणरूपसमन्वयादावुपक्रमादिरूपयुक्त्यनु-सन्धानात्मकेत्यर्थः । टीकायामेवमनुक्तेराह ॥ सुधायामिति ॥ अत्र जिज्ञासाशब्देन तस्यैव ग्रहणे युक्तिं चाह ॥ न्यायेति ॥ मात्रेणेति ॥ न तु श्रवणस्यापि कर्तव्यतो-क्तेत्यर्थः । येन श्रवणमपि जिज्ञासापदेनात्र ग्राह्यं स्यादिति भावः । तदेवाह ॥ न हीति ॥ विचारः श्रवणमिति परमतव्यावृत्त्यर्थमौपदेशिकेति । उपनिषद्भाष्यादिरूपोपदेश-जातवाक्यार्थग्रहणेत्यर्थः ॥ उक्तेति ॥ न्यायनिबन्धनात्मकरूपेत्यर्थः । न्यायानुसन्धानस्य तन्निबन्धनात्मकशास्त्रं विनाऽयोगेन तत्कर्तव्यत्वमेव तदारम्भणीयत्वं प्रयोजयति न तु वाक्यार्थग्रहणं, तस्य व्याख्यानादिरूपोपदेशापेक्षत्वादिति भावः । यद्यपि वक्ष्यमाणदिशा श्रवणकर्तव्यत्वमपि शास्त्रारम्भप्रयोजकं तथापि परम्परया तथात्वेऽपि न साक्षादिति भावः । श्रवणकर्तव्यत्वं न शास्त्रारम्भप्रयोजकमित्यत्र सुधासम्मतिपूर्वकं हेतुमाह ॥ श्रवणजमिति ॥ तर्हि टीकाविरोध इत्यतस्तद्वाक्यस्य चतुर्धा समाधिमाह ॥ श्रवणा-दीति ॥ तस्य गुणस्यान्यपदार्थविचारं प्रत्युपसर्जनीभूतस्य श्रवणस्यान्यपदार्थे संविज्ञानं यस्मिन् बहुव्रीहौ नास्ति सोऽयमतद्गुणसंविज्ञानबहुव्रीहिः । तथा च श्रवणस्य त्यागेना-न्यपदार्थो विचार एव जिज्ञासापदार्थ उक्त इत्यर्थः । अस्मिन्पक्षे श्रवणपूर्वकत्वं मननस्य द्योतयितुमेवं निर्देश इति भावः । उपात्तस्याविवक्षायां ज्ञापकमाह ॥ अत एवेति ॥ तत्प्रयोगात् सन्नन्तप्रयोगादित्यर्थः ।

यद्वेति ॥ अस्मिन्पक्षे टीकायां ‘‘श्रवणादि’’ इति ‘‘श्रवणादेः’’ इति च द्विःश्रवणशब्दप्रयोगस्वारस्यमादिपदोपात्तमनननिदिध्यासनयोः स्वारस्यम् । विचारेऽपि तत्प्रयोगादिति टीका च विचारार्थकत्वप्रदर्शनमुखेन छत्रिन्यायेन श्रवणनिदिध्यासनयो-र्लक्षकतया त्रितयार्थत्वाभिप्रायेणोपपन्नेत्याशयः । जिज्ञासाशब्दस्य त्रितयार्थत्वेन त्रिषु कर्तव्यत्वान्वयेऽपि विचारकार्यत्वमेव शास्त्रारम्भहेतुर्न त्वितरकार्यत्वमपीत्यर्थः । ननु विषयाद्यभावेन मननाकर्तव्यत्वपूर्वपक्षोक्तौ तुल्यन्यायतया श्रवणादेरपि तथात्वप्राप्त्या कथं दृष्टान्तत्वमित्यत आह ॥ अथवेति ॥ तदङ्गेत्यकर्तव्यत्वे हेतुः । तदङ्गत्वं च न्यायामृते तृतीयपरिच्छेदे साधितमिति भावः । परम्परया मननकर्तव्यताद्वारा । आरम्भणीयत्वे शास्त्रस्येति शेषः । श्रवणकर्तव्यत्वस्याप्यारम्भहेतुत्वमाह ॥ तथेति ॥ यत्नेति ॥ न ह्यापातत एवैवंरूपं ज्ञानं भवतीति भावः ॥ हेतुरिति ॥ परम्परयेत्यन्वयः ।

### **चन्द्रिकाबिन्दु**

क्रमप्राप्तजिज्ञासाशब्दार्थमाह । युक्त्यनुसन्धानेति ॥ न्याय-निबन्धनेति ॥ न्यायानुसन्धानात्मकशास्त्रस्यारम्भणीयत्वे न्यायानुसन्धानात्मकविचारस्य कर्तव्यत्वमेव हेतुर् न तु श्रवणादिकर्तव्यतापि । येन तस्यापि जिज्ञासाशब्दार्थत्वेन विधिविषयत्वमङ्गीकर्तव्यं स्यादिति भावः । विचारग्रहणे तदीयं ज्ञापकमाह । अत एव विचारेऽपीति ॥ यद्वा यथा श्रवणनिदिध्यासन इति । पूर्वपक्षे श्रवणनिदिध्यासनयो-र्जिज्ञासाशब्दार्थत्वं नाङ्गीकृतमेव । श्रवणनिदिध्यासनयोः प्रकृतेऽत्यन्तमनुपयोगश्चाङ्गीकृतो ऽतद्गुणसंविज्ञानबहुव्रीह्याश्रयणात् । इदानीं तु तयोरपि शब्दार्थर्त्वं दृष्टान्तप्रापकतयेति पूर्वापेक्षया स्वारस्यं शास्त्रारम्भविचारसमकक्षतया श्रवणादेर्गृहीतत्वे श्रवणादेरपि परम्परया शास्त्रारम्भहेतुत्वप्रतिपादनं पूर्वपक्षापेक्षया स्वरसमित्यभिप्रेत्य पक्षान्तरमाह श्रवणेति ॥ श्रवणकर्तव्यत्वस्यारम्भप्रयोजकतां दर्शयितुं विचारकर्तव्यत्वोपयुक्ततां दर्शयति । तथेत्यादिना ॥ श्रवणविधेयत्वे हेतुं सूचयति । यत्नसाध्यस्येति ॥ शास्त्रारम्भासिद्धे-रिति ॥ विचारकर्तव्यताया अलाभादिति भावः ।

### **पाण्डुरङ्गि**

ननु सुधायां विचारापरपर्यायमननस्यैव जिज्ञासाशब्दार्थत्वेनोक्तत्वात् तद्विरोध इत्यतः सुधाटीकयोर्विरोधं परिहरति ॥ युक्त्यनुसन्धानात्मक इति ॥ ननु न श्रवणादिरूपा जिज्ञासेति टीकायामतद्गुणसंविज्ञानबहुव्रीहिणा विचारमात्रस्यैव जिज्ञासा-शब्दार्थत्वमभिप्रेतं तज्ज्ञापकाभावात् । न च ‘‘विचारेऽपि तत्प्रयोगात्’’ इत्युत्तरग्रन्थ एव तत्र मानमिति वाच्यम् । तस्येच्छाव्यतिरिक्तेऽप्यर्थे सन्नन्तशब्दप्रयोगादित्येवम्परत्वेना-प्युपपन्नत्वादि त्यरुच्या पक्षान्तरमाह ॥ यद्वेति ॥ अत्रापि दृष्टान्तत्वज्ञापकं टीकायां किमपि नास्तीत्यरुचेराह ॥ अथवेति ॥ तदङ्गेति हेतुगर्भविशेषणम् । तथा च दर्शपूर्ण-मासयोरकर्तव्यत्वे प्रयाजादेरकर्तव्यत्ववद् अङ्गिभूतस्य निदिध्यासनस्याकर्तव्यत्वे मननस्या-कर्तव्यत्वमिति भावः ॥ तथेति ॥ संशयादिनिरासको यो विचारशास्त्रव्युत्पाद्यो न्यायस् तदवतारेऽङ्गभूतो यः सन्देहस् तत्कारणस्येत्यर्थः । तथा च श्रवणजज्ञानाभावे धर्मिज्ञाना-भावेन तत्साध्यसन्देहासम्भवेन न्यायावतारासम्भवेन तद्ग्रथनात्मकशास्त्रस्यानारम्भणीयत्वं स्यादिति भावः ।

