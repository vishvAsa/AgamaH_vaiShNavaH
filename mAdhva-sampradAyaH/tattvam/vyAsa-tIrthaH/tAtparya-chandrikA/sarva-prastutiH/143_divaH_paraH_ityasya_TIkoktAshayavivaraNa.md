+++
title = "143 ‘दिवः परः’ इत्यस्य टीकोक्ताशयविवरणम्"

+++


## भाष्ये ह्येवमभिप्रेतम्

**‘दिवः परः’ इत्यस्य टीकोक्ताशयविवरणम्**

## **तात्पर्यचन्द्रिका**

भाष्ये ह्येवमभिप्रेतम् । यदा भूर्भुवस्स्वरिति लोकत्रयविवक्षा तदा लक्षयोजनो-च्छ्रितान्तरिक्षलोकादुपरितनस्य सर्वस्यापि द्युत्वाच्छ्वेतद्वीपानन्तासनवैकुण्ठानां चान्तरिक्षादुपरितनत्वात्तत्रत्यं नारायणवासुदेववैकुण्ठाख्यं त्रिपात्संज्ञं रूपत्रयं दिवीत्युच्यते । न च ‘‘पृथिवीस्थेषु सर्वोच्चो लोकोऽनन्तासनात्मकः’’ इत्युक्तत्वाद-नन्तासनस्य नान्तरिक्षादुपरितनतेति शङ्क्यम् । तस्य पृथिवीस्थत्वेऽपि बहुलक्ष-योजनोच्छ्रितत्वेनैकलक्षयोजनोच्छ्रितान्तरिक्षादुपरितनत्वोपपत्तेः । सर्वपृथिवी-स्थोच्चत्वोक्त्या तु नान्ययोगो व्यावर्त्यते । किंत्वयोगः । यदा तु भूर्भुवस्स्वर्महर्जन-स्तपस्सत्यमिति सप्तलोकविवक्षा तदेन्द्रसदनस्य द्युत्वात्तत्परस्य वैकुण्ठस्य दिवः-परत्वम् ।

पृथिव्यां द्यौर्महामेरुराकाशे सूर्यमण्डलम् ।

दिवीन्द्रसदनं चैव तत्परे तु दिवः परे ॥

इति स्मृतेर्मेरोरपि द्युत्वात्तत्परस्यानन्तासनस्यापि दिवःपरता । सूर्यमण्डलस्यापि द्युत्वात्तत्परस्य श्वेतद्वीपस्यापि दिवः परत्वम् । अत्र यद्यपि लोकत्रयविवक्षाया-मप्यनन्तासनादीनां मेर्वादिपरत्वेन दिवः परत्वसिद्धिः । स्वर्गलोकात्परत्वं त्वनन्तासनश्वेतद्वीपयोर्नास्ति ।

‘‘यावानुच्चः स्वर्गलोकस्तावानुच्चतया स च ।

श्वेतद्वीपो दिविष्ठोऽतः ॥’’ इत्यादेः ।

तथापि वैकुण्ठस्य सर्वद्युपरत्वसिद्धये सप्तलोकविवक्षोक्तिः । तदुक्तं ‘‘द्व्यात्म-केभ्यश्च सर्वेभ्यो वैकुण्ठश्चोच्च उच्यते’’ इति ।

### **प्रकाशिका**

भाष्येऽस्पष्टत्वाद्

लोकत्रयविवक्षायां परतो लक्षयोजनात् ।

सर्वं द्यौरिति विज्ञेयं ततस्ते दिवि संस्थिताः ।

दिवः परश्च भगवान्सप्तलोकविवक्षया ॥

इति छान्दोग्यभाष्यानुरोधेन टीकोक्तमाशयं प्रतीतानुपपत्तिनिरासेन विशदयति ॥ भाष्य इति ॥ अधस्तनानामतलादीनामुपरितनानां महरादीनां भूस्स्वर्ग्रहणेन गृहीतत्वा-दिति भावः ।

स्वरूपपादा विष्णोस्तु त्रयो हि दिवि संस्थिताः ।

नारायणो वासुदेवो वैकुण्ठ इति ते त्रयः ॥

इति स्मृत्यनुरोधेनाह ॥ नारायणेति ॥ टीकादावन्तरिक्षस्य लक्षयोजनत्व-विशेषणत्वोक्तेः कृत्यं वक्तुं चोदयति ॥ न चेति ॥ सर्वेषु लोकेषूच्चस्सर्वोच्चः सर्वेषु लोकेष्वित्यतः पृथिवीस्थेष्विति योजना । ‘‘बहुलक्षोच्छ्रिते नित्ये विमाने संस्थितं यतः’’ इति भाष्योक्तस्मृत्यनुसारेणाह ॥ बह्विति ॥ उक्तं च द्वितीयस्कन्धतात्पर्ये षष्ठे

अनन्तासनवैकुण्ठनारायणपुराणि तु ।

बहुलक्षोच्छ्रितेष्वेषु स वसत्यमृतो हरिः ॥ इति ।

ननु पृथिवीस्थोच्चत्वोक्त्या नान्योच्चत्वं लभ्यते । अतः कथमेवमित्यत आह ॥ सर्वेति ॥ अन्ययोगो ऽन्योच्चत्वयोगः ॥ अयोग इति ॥ पृथिवीस्थेषु सर्वेषूच्च एवेत्ययोग इत्यर्थः । पक्षान्तरं विशदयति ॥ यदेति ॥ अधस्तनानामतलवितलसुतलतलातल-रसातलमहातलपातालानां भूग्रहणेन ग्रहणादिति भावः । सप्तलोकविवक्षामाक्षिप्य समाधत्ते ॥ अत्रेति ॥ अनन्तेति ॥ अनन्तासनश्वेतद्वीपवैकुण्ठानां मेरुसूर्यमण्डलेन्द्रसद-नेभ्यः परत्वेनेत्यर्थः । ननु त्रयाणां द्युत्वेन प्रसिद्धस्वर्गादुच्चत्वसिद्ध्यै सप्तलोकविवक्षाऽस्तु । त्रित्वविवक्षायां स्वरादेरन्तरिक्षादुपरितनस्य सर्वस्य द्युत्वेन स्वर्गात्परत्वासिद्धेरित्यतो वैकुण्ठस्य तत्सम्भवेऽपि नान्ययोस्तद्युज्यत इत्याह ॥ स्वर्गेति ॥ या तु द्वितीयस्कन्ध-तात्पर्ये षष्ठे

अनन्तासनवैकुण्ठनारायणपुराणि तु ।

त्रीणि धामानि वै विष्णोस्त्रैलोक्याद्बहिरेव हि ॥

इति बाह्यत्वोक्तिः सा वैकुण्ठाशया अलौकिकत्वाशया वा स्वर्गलोकस्येन्द्रसदना-दर्वाग्भागविवक्षाशया वा । वस्तुतस्तु ‘‘भुवस्स्वर्गश्च कोट्यैव योजनानां प्रविस्तृतौ’’ इत्युक्तान्तरिक्षस्वर्गलोकयोः कोटियोजनविस्तीर्णत्वेन ततो बाह्यप्रदेशस्थितत्वाच्छ्वेत-द्वीपादेस् तथा भूम्या अनेककोटिविस्तीर्णत्वेन क्षीरसमुद्रादिस्थश्वेतद्वीपादेर्भूलोकस्थत्वेऽपि तमतिक्रम्यानेकलक्षयोजनोच्छ्रितत्वेन ततोऽपि बाह्यत्वमिति त्रैलोक्याद्बाह्यत्वं ध्येयम् । न तु स्वर्गादप्युच्चत्वेनेति न विरोधः । यद्वा सर्वतः पृष्ठेष्वित्यादाविवानन्तासनश्वेतद्वीप-वैकुण्ठानां क्रमाद्भूर्भुवस्स्वर्लोकेभ्य उच्चत्वेन त्रिलोकाद्बाह्यत्वमित्यविरोधः ।

### **चन्द्रिकाबिन्दु**

नारायणवासुदेवेति ॥ श्वेतद्वीपे नारायणः, अनन्तासने वासुदेवः, वैकुण्ठे विकुण्ठ इति स्वामिनः । अत्र मूर्त्यवस्थानत्वविषये संशयो न कार्यः ।

‘‘एकलक्षोच्छ्रितान्तरिक्षादुपरितन’’ इति टीकायामेकलक्षेतिपदोपादानाभिप्रेतशङ्का-विशेषसमाधानं दर्शयितुमाह ॥ न च पृथिवीस्थेष्विति ॥ इत्युक्तत्वादिति ॥ तथा च पृथिवीस्थलोकापेक्षया उच्चत्वं नान्तरिक्षलोकादित्यन्ययोगव्यवच्छेदाभिप्रायो गम्यत इति भावः । तस्य अनन्तासनस्य । अयोग इति ॥ उच्चत्वायोग इत्यर्थः ॥ तदेन्द्रसदन-स्येति ॥ इन्द्रसदनत्वं सिद्धमेवेति कृत्वा पृथिव्यां द्यौरित्यादिवाक्योदाहरणात् प्राक् वैकुण्ठस्य दिवःपरत्वमुपपादितमिति ध्येयम् । त्रिसप्तलोकापेक्षायामपि मेर्वादीनां द्युत्वविवक्षा नावश्यकीत्याह ॥ स्वर्गलोकादिति ॥ अनन्तासनस्य स्वर्गादधो विद्यमान-त्वात् । श्वेतद्वीपस्य स्वर्गसमकक्षत्वादिति भावः ॥ सर्वद्युपरत्वसिद्धय इति ॥ द्युशब्द-वाच्यत्वेन ये प्रसिद्धास् तत्सर्वद्युपरत्वसिद्धय इत्यर्थः । तथा श्रुतावुक्तं वैकुण्ठे द्युपरत्व-मत्यन्तमुख्यमिति भावः ।

### **पाण्डुरङ्गि**

तर्ह्यसाधारण्येन पृथिवीस्थोच्चत्वोक्तिरयुक्तेत्यत आह ॥ सर्वपृथिवी-स्थेति ॥ सप्तलोकविवक्षायां दिवःपरत्वमुपपादयति ॥ यदा त्विति ॥ तथाप्यनन्तासनस्य दिवःपरत्वं कथमित्यतः स्मृत्यनुसारेण तदाह ॥ पृथिव्यामिति ॥ श्वेतद्वीपस्य तदुपपाद-यति ॥ सूर्यमण्डलस्येति ॥ ननु सप्तलोकविवक्षाकरणमयुक्तम् । दिवःपरत्वस्य लोकत्रय-विवक्षयापि सम्भवादित्यत आह ॥ अत्र यद्यपीति ॥ नन्वनन्तासनश्वेतद्वीपयोः स्वर्गलोकात्परत्वसिद्ध्यर्थं सप्तलोकविवक्षेत्याह ॥ स्वर्गलोकादिति ॥ यावानिति ॥ स्वर्गलोको यावानुच्च उच्चतया तावान् श्वेतद्वीपो वर्तते । अतः स दिविष्ठ इत्यर्थः ॥ सर्वद्युपरत्वसिद्धय इति ॥ इन्द्रसदनमेरुसूर्यमण्डलरूपसर्वद्युपरत्वसिद्धय इत्यर्थः । अन्यथा लोकत्रयविविक्षायां मेर्वादेर्द्युत्वस्याविवक्षितत्वात्तत्परत्वं न सिद्ध्येदित्यर्थः । वैकुण्ठस्य सर्वद्युपरत्वे प्रमाणमाह ॥ तदुक्तमिति ॥

