+++
title = "१००"

+++
श्रीकृष्ण उवाच-  
शृणु त्वं राधिके! ऽनादिकृष्णनारायण प्रभुः ।  
प्रजगाद कथां चक्रवाक्या हेमायनर्षये ॥१ ॥
सनत्सुजातशापेन नारायणसुतोर्वशी ।  
नारायणसरस्तीरे चक्रवाकी तु याऽभवत् ॥२ ॥
जातिस्मरा तु सा नित्यं तीर्थचिन्तां करोति हि ।  
ग्रामाद्ग्रामान्तर याति नित्यमुड्डीय दूरतः ॥३ ॥
मध्याह्ने तु कणान् भुङ्क्त्वा विश्रम्य च द्रुमान्तरे ।  
उड्डीय दूरदेशं चाऽऽसायं याति विहायसा ॥४ ॥
एवं सा तीर्थकामा च वैराग्यवृत्तिमास्थिता ।  
कच्छदेशं शनैस्त्यक्त्वाऽखातमुल्लन्ध्य वेगतः ॥५ ॥
आनर्तदेशानायाता चमत्कारपुरं प्रति ।  
स्नात्वा सरोवरे कृत्वा हाटकेश्वरदर्शनम् ॥६ ॥
सोमनाथं ययौ दृष्ट्वाऽक्षरक्षेत्रमुपाययौ ।  
नत्वा श्रीकम्भरालक्ष्मीं बालकृष्णं प्रपूज्य च ॥७ ॥
सिद्धसरस्वतीं गत्वाऽर्बुदे पुष्करमाययौ ।  
ब्रह्माणं सा प्रणम्यैव गङ्गाद्वारमुपागता ॥८ ॥
कुरुक्षेत्रं ततः कृत्वा प्रगण्डकीं नदीम् ।  
शालग्रामान्नमस्कृत्य शालाद्रिं प्रणिपत्य च ॥९ ॥
दर्शनार्थं पशुपतेरुड्डीय याति चाम्बरे ।  
हिमाद्रेः सन्निधौ तस्योपत्यकोर्ध्वं तदाऽम्बरे ॥2.100.१० ॥
उड्डयन्त्या भुवो भागे नीपालयप्रदेशके ।  
अधोदृष्ट्या तया दृष्टा कन्यैका गण्डकीतटे ॥११ ॥
चन्द्राननाऽतिगौरी च सूर्यवद्भासुराङ्गिनी ।  
अष्टवर्षाऽपि कमलातुल्या तनुश्रियाऽभितः ॥१ २॥
स्थलपद्माभकान्त्याढ्या पद्मपत्रायतेक्षणा ।  
सुगन्धव्याप्तदेहा च दिव्या नारायणी यथा ॥१ ३ ॥
हृदये श्रीपतिं कान्तं जिह्वायां हरये नमः ।  
कट्यां जलधरं धृत्वा पश्यतीवाऽभितः स्थिता ॥१४॥
मणिकङ्कणहस्ता च मणिनद्धसुकण्ठिका ।  
रशनाव्याप्तकटिका शृङ्खलाढ्यप्रकोष्ठका ॥१ ५॥
नुपूराढ्यचरणा च नत्थिकायुक्तनासिका ।  
कुण्डलाढ्यसुकर्णा च वह्नयाभवस्त्रमण्डिता ॥१६ ॥
कुन्दचम्पकसौवर्णकान्त्याढ्या बहुशोभना ।  
कृष्णनारायणविष्णो परब्रह्म पते हरे ॥१७॥
पुरुषोत्तमभगवन् कदा दास्यसि दर्शनम् ।  
इत्येवं निर्जने शब्दं व्याहरन्ती विलोकिता ॥१८ ॥
चक्रवाकी तु तां ज्ञात्वा विश्वासपात्ररूपिणीम् ।  
अवाततार वै व्योम्नः पार्श्वस्थे श्रीद्रमे ततः ॥१ ९॥
तस्या आकर्षणार्थं च जगौ गिरा सुमिष्टया ।  
यथाऽप्सरसा गीतं वै समाकर्ण्य तु कन्यका ॥2.100.२० ॥
व्यलोकयद् द्रुमे स्वल्पां पक्षिणीं गीतिकोविदाम् ।  
गीतिकायामभूद्भावः कदा कृष्णो मिलिष्यति ॥२ १ ॥
अहं नारायणपुत्री यदा प्राप्स्यामि माधवम् ।  
तदा तेऽपि महाकृष्णो मिलिष्यतीति मा शुचः ॥२२।  
यथाऽहं वै वियुक्ताऽस्मि तथा त्वं दृश्यसे सखि ।  
का त्वं कन्यास्वरूपाऽसि मानवी प्राक्स्थितिं वद ॥२३ ॥
इत्येवं गायने भावं श्रुत्वा कन्याऽतिहर्षिता ।  
उवाच काऽसि चेटि त्वं पक्षिदेहवती वद् ॥२४॥
आगच्छ देववाण्या मां विबोधयसि सुव्रते ।  
कृष्णो वा कृष्णदूती वा कृष्णा वा वर्तसेऽत्र किम् ॥२५ ॥
एह्यत्र तिष्ठ मे पार्श्वं शंस मे मङ्गलं शुभम् ।  
शृणोमि तव माङ्गल्यं हरिः कष्टं हरिष्यति ॥२६ ॥
इत्युक्ता सा भुवं तस्याः सन्निधौ न्यपतद् द्रुमात् ।  
अपश्यत् पादयोः सौम्यं रूपं श्रीपादयोरिव ॥२७ ॥
अनमत् पादयोश्चापि पपौ वारि तयाऽर्पितम् ।  
निषसादाऽन्तिके तस्या आसीनायाः सरित्तटे ॥२८ ॥
पृष्टा परिचयार्थं सा जगाद् शापजं फलम् ।  
उर्वशीति हरेः पुत्री सनत्सुजातशापतः ॥२९ ॥
अप्सरोऽपि विवृताऽस्मि चक्रवाकी भवामि ह ।  
यदा नारायणस्यैव दर्शनं मे भविष्यति ॥2.100.३० ॥
तदा शापविनिर्मुक्ता भविष्याम्युर्वशी पुनः ।  
इत्येवं कथयित्वा सा चेटी मुहुर्हि कन्यकाम् ॥३१ ॥
विलोकयति भावेन श्रीसमां चिह्नशोभिताम् ।  
चक्रवाक्या हृद्येऽस्याः कृष्णचिह्नं व्यलोकयत् ॥३२॥
चरणोर्ध्वतिलकाख्यपुण्ड्ररेखां व्यलोकयत् ।  
जघने बाणरेखां च ललाटे मुकुटाकृतिम् ॥३३ ॥
गण्डे तु दक्षिणे भाले शोणबिन्दुं व्यलोकयत् ।  
उरसि विष्णुरेखां सा वामबाहौ गदां तथा ॥३४॥
वामसक्थ्नि पादुकां च वैजयन्तीं हृदि स्थिताम् ।  
करे तु कमलं रम्यं हस्तिचिह्नं व्यलोकयत् ॥३५॥
दक्षे पादे शङ्खचिह्नं नौकाचिह्नं विमानकम् ।  
गदां मत्स्यं शिखरं च झषं ताम्बूलवल्लिकाम्॥३६ ॥
वामे पादे यवरेखां प्रासादं छत्रमित्यपि ।  
ऊर्ध्वरेखां कमलं च ध्वजांऽकुशौ घटं तथा ॥३७ ॥
कुमुदं श्रीफलं चापि स्थलपद्मं विधुं तथा ।  
दशचक्राणि पूर्णानि स्वर्णरेखायुताऽङ्गुलीः ॥३८ ॥
ललाटे पौरटं हारं स्वर्णरेखां च बिन्दुकम् ।  
चिबुके बिन्दुकं हस्तरेखां दक्षस्तनोपरि ॥३ ९॥
चक्रं वामस्तने कण्ठे हारं वक्षसि कानकम् ।  
ध्वजं मत्स्यं च वंशी च स्वस्तिकं दक्षिणे करे ॥2.100.४०॥
धनुर्मत्स्यं कलशं च तथा व्यलोकयत् करे ।  
प्राकारं तोरणं चापि दक्षहस्ते व्यलोकयत् ॥४१ ॥
फणायां लाङ्गलचिह्नं ददर्श सुमनोहरम् ।  
पदेऽश्वं च गजं वृक्षं यूपं बाणं च तोमरम् ॥०२॥
हस्ते सुमालिकारेखां दीपरेखां च चामरम् ।  
शैलं च कुण्डलं वेदीं चक्रं व्यदर्शयत्तु सा ॥४३॥
आश्चर्यं परमं प्रापत् मत्वा श्रीं पारमेश्वरीम् ।  
नान्यां त्वेतादृशीं प्रादृश्यं विना श्रीं नरायणीयम् ॥४४॥
नैतादृशानि चिह्नानि सर्वाणि कमलां विना ।  
इति निश्चित्य चापृच्छत् तस्या नाम कुलादि च ॥४५॥
श्रुत्वा जगाद् कन्या तां चक्रवाकी यथार्थतः ।  
पुत्रि! किं ते वदाम्यत्र विधिर्वै बलवान् सदा ॥४६ ॥
अहं नारायणपत्नी तव माता भवामि वै ।  
नाम्ना लक्ष्मीरनादिश्रीकृष्णप्रियाऽस्मि शाश्वती ॥४७॥
अर्धाङ्गना महावैकुण्ठाख्ये वसामि सर्वदा ।  
नाऽहं नारायणं त्यक्त्वा कदाचिद् यामि दूरतः ॥४८ ॥
नारायणस्तु मां त्यक्त्वा भक्तार्थं याति दूरतः ।  
यद्यहं विघ्नरूपा स्यां भक्तभक्तौ हरेः पुरः ॥४९॥
भक्तार्थं तव पित्राहं त्यक्ता वैकुण्ठधामतः ।  
वत्से श्रीभगवान् भक्तप्रियो वैकुण्ठमुत्तमम् ॥2.100.५ ० ॥
त्यक्त्वा भक्ताऽनुगो भूत्वा ब्रह्माण्डेऽत्र समाययौ ।  
अहं गवेषयितुं तं समायाताऽस्मि भूतले ॥५१ ॥
अप्रकाशितसामर्थ्याऽभवं मानवरूपिणी ।  
पिता मे शिवराजेति शङ्करो गण्डकीतटे ॥५ २ ॥
स्वेच्छामानवरूपोऽस्ति कैलासाऽधिपतिर्हरः ।  
महाभागवतः श्रीगोपालभक्तो विरागवान् ॥५ ३ ॥
दक्षपुत्री सती तत्स्त्रीः जानकीर्ति हरप्रिया ।  
सापि स्वेच्छामानवी च शम्भोर्गृहे विराजते ॥१४॥
पितरौ तौ मया क्लृप्तौ मानसौ श्रेष्ठवैष्णवौ ।  
गण्डकीतीरसंस्थं वै कैलासधामनामकम् ॥५५॥
पत्तनं वर्तते चेदं शैलद्रोण्यां महत्तमम् ।  
अत्र मानवरूपेण विराजेते सतीशिवौ ॥५६॥
कैलाससदृशोद्याने निजराज्यस्य पत्तने ।  
क्षात्रधर्मं समाश्रित्य लोकपालनहेतवे ॥५७॥
लोकाऽविज्ञाततत्त्वौ तौ सर्वविज्ञातराजजौ ।  
यद्गेहे वसतिं श्रीमत् कृष्णनारायणो वशे ॥५८॥
प्रातर्नित्यं हरिस्तत्र समायात्यर्चनगृहे ।  
सतीशम्भ्वर्पितां पूजां गृहीत्वा याति लीनताम् ॥५९॥
तदहं श्रीकृष्णनारायणार्हणार्थमेव तु ।  
उद्यानात् पितृदेवार्थे जलमाहर्तुमागता ॥2.100.६ ० ॥
दिष्टात् पुत्रि दृष्टवती त्वां वियुक्तां चिरादिह ।  
आगच्छ मम गेहेऽत्र वसाऽत्र मम पञ्जरे ॥६ १ ॥
पक्षिधर्मेण वर्तेथा यथा जानन्ति नैव ते ।  
सर्वथा पालयिष्येहं प्राप्ते काले प्रिये सुते ॥६२॥
नारायणेच्छया शीघ्रं शापमोक्षो भविष्यति ।  
अत्र पार्श्वे न दूराणि सन्ति वनान्यनेकशः ॥६ ३ ॥
विहरिष्याव एवात्र पश्यामश्च नरायणम् ।  
नात्र भयं हरेर्योगात् शिवयोगात्तथा क्वचित् ॥६४॥
मम योगात्तथा पुत्रि! सतीयोगाच्च निर्भयम् ।  
राज्यं कैलासधामाख्यं नगरं चापि निर्भयम् ॥६५॥
समञ्जसं च कुशलं वर्तते सर्वमेव तु ।  
नारायणो पिता तेऽत्र मां जानाति तथापि सः ॥६६॥
अज्ञ इव सदा चास्ते न बोधयति शम्भवे ।  
स एव वत्सलः प्राप्ते काले चोद्धारयिष्यति ॥६७॥
यद्वा गुप्तं करिष्यामस्तपश्चोद्धारहेतवे ।  
तदा निजप्रसादाख्यं तपःफलं प्रदास्यति ॥६८॥
श्रुत्वेत्थं जानकीपुत्र्या वचः शिवसुतोदितम् ।  
नारायणसुता चक्रवाक्युर्वशी ह्युवाच ताम् ॥६९॥
मातस्ते दर्शनादद्य मम दुःखं गतं किल ।  
यस्या कस्यामवस्थायां मातुरङ्को हि शान्तिदः ॥2.100.७०॥
दिष्टादद्य मया प्राप्ता दृष्टा पूज्यतमाऽत्र मो ।  
यथा वदसि मातर्मे करोमि तत्तथैव च ॥७ १ ॥
मातुर्वचनं वेदोऽस्ति धर्मो दानं तपो व्रतम् ।  
सर्वे मातुर्वचने वै कन्यायाः सफलं मतम् ॥७२॥
दुःखहा त्वं मम मातस्तथाऽहं ते च पुत्रिका ।  
कृष्णवियोगनाशार्थं यतिष्ये तपआदिभिः ॥७३ ॥
मातुः सेवा हि कन्यायाः सर्वश्रेष्ठः परो वृषः ।  
सर्वस्वं जननी पुत्र्याः पूर्वं विवाहनात्ततः ॥७४॥
आजीवनं तु जननी पुत्र्याः सौख्यं समिच्छति ।  
न च पुत्रीसमो जीवो मातुरन्यो हि विद्यते ॥७२॥
शतजन्मकृतात्पुण्यान्माता पुत्रीमती भवेत् ।  
पुत्री सहस्रजन्मोत्थपुण्यात् स्यान्मातृसेविका ॥७३॥
मातुरेव धनं पुत्री पितुर्धनं तु पुत्रकः ।  
पितुः पुत्रः सहायः स्यान्मातुः पुत्री सहायिनी ॥७७॥
पुत्रे सत्यपि वन्ध्येव माता पुत्रीं विना मता ।  
स्नाने पाके भोजने च गृहे वाटे दिवानिशम् ॥७८ ॥
शयने च प्रवासे चैकान्ते पुत्री सहायिनी ।  
यथा वत्सायुता धेनुः प्रियतराऽति जायते ॥७९ ॥
तथा पुत्रीयुता माता मान्या लोकेऽधिका मता ।  
मात्रवलम्बनं पुत्री माता पुत्र्यवलम्बनम् ॥2.100.८० ॥
तस्मात्पुत्र्या सदा माता श्रेयःप्रदा प्रसेव्यते ।  
मातृतीर्थं परं तीर्थं माता साक्षात् सरस्वती ॥८ १ ॥
माता लक्ष्मीः सदा पोष्ट्री तारयित्री च पालिका ।  
परार्थामपि स्वां पुत्रीं शिक्षयत्येव सत्कलाः ॥८२॥
आत्मवद् रक्षतीष्टं च सर्वं ददाति नित्यदा ।  
कष्टे कष्टं सुखे सौख्यं माता विन्दति नेतरा ॥८३ ॥
भुक्त्वा कष्टं सुतां मत्वा चाऽबलां बलदा तु या ।  
सदाऽऽश्रयं ददात्येव माता नान्या तथाऽपरा ॥८४॥
माता बोध्या तु सावित्री माता स्वाहा स्वधा यथा ।  
माता ब्राह्मी महाशक्तिर्माता सर्वगरीयसी ॥८५ ॥
मातृवाक्यं सदा श्रेयः शकुनं चोत्तमं मतम् ।  
मातृगालीघृतनालीआशिर्वादात्मिका सदा ॥८६ ॥
मातृभूमिर्मातृभाषा मातृदुग्धं प्रशस्यते ।  
माता त्रिवेणिकाभूश्च तारिणी सा प्रशस्यते ॥८७॥
मातृदुग्धं मता गङ्गा मातुरङ्को यमी नदी ।  
माता तीर्थत्रयं प्रोक्तं मातृवाक्यं सरस्वती ॥८८॥
मातुः पादजलं पुण्यं पावनं पापनाशनम् ।  
मातुः स्पर्शोऽमृतस्पर्शः पोषको भोजनं विना ॥८९॥
मातुरुच्छिष्टभोज्यं च परमेशप्रसादवत् ।  
मातू रक्ताणवः कन्या तस्मान्माता प्रशस्यते ॥2.100.९० ॥
नवमास्तु मातृदेहात् पुत्रीदेहः प्रजायते ।  
तस्माद् ब्रह्मसमा माता सृष्टिप्रवाहकारणम् ॥९ १ ॥
तद्दर्शनं चाधिकं वै फलदं ब्रह्मदर्शनात् ।  
तत्स्मरणं चाधिकं वै सुखदं ब्रह्मणः स्मृतेः ॥९२॥
तद्दास्यं सेवनं तस्या आज्ञापालनमित्यपि ।  
वेदाध्ययनतः श्रेष्ठं ब्रह्मलोकप्रदं मतम् ॥९३॥
यया पुत्र्या निजा माता तोषिता सेवनादिभिः ।  
मनसा कर्मणा वाचाऽनुवृत्त्या रञ्जिता तथा ॥९४॥
तस्या नास्ति भयं मायाकालकर्मयमादिजम् ।  
नाऽकस्माच्च भयं तस्या रोगादिजं भयं न च ॥९५॥
न त्रेधातापभीतिश्च न चौरादिभयं तथा ।  
नापि विघ्नभयं तस्या न प्रेतादिभयं तथा ॥९६ ॥
किमत्र बहुनोक्तेन जन्ममृत्युभयं न च ।  
पितुर्दशगुणी माता गर्भजन्मप्रपोषणैः ॥९७ ॥
गुरुर्माता हरिर्माता जननी ब्रह्मधाम च ।  
स्वर्गं माता गृहं माता माता वै शाश्वतं पदम् ॥९८॥
पशवः पक्षिणश्चापि बाला वा वृद्धताङ्गताः ।  
युवानश्चापि कष्टाप्तौ मों मों मों सम्वदन्ति ते ॥९९॥
मातृस्नेहौ ब्रह्मस्नेहस्तस्मान्मुक्तिर्न वै परा ।  
स्वप्ने पुत्रीं समालोक्य मातुर्हर्षः प्रजायते ॥2.100.१ ००॥
अद्य पुत्री मया दृष्टेत्युक्त्वा नित्यं स्मरत्यपि ।  
मातुस्तु तारिणी पुत्री सर्वकार्यकरी यदि ॥१०१ ॥
मातरं चाऽसेवमाना भाग्यहीना भवेत् सदा ।  
मातुर्हृदयक्लेशेन पुत्र्या भाग्यं विनश्यति ॥१ ०२॥
गृहकार्ये जलस्याऽप्यानयनं चान्नरन्धनम् ।  
निष्कासनं कच्चरादेः पात्राणां शोधनं तथा ॥१०३।  
शय्यादीनामुन्नयनं वस्त्राणां क्षालनं तथा ।  
अनुजानां रञ्जनं च गृहशुद्ध्यादिरक्षणम् ॥१ ०४॥
कणादीनां संस्करणं वेषवारादिशोधनम् ।  
गृहवस्तुप्ररक्षा चोचिता सेवा कुटुम्बिनाम् ॥१ ०५॥
देवपूजादिकरणं दधितक्रादिमाथनम् ।  
गोपश्वादिप्रसेवा च मातुर्देहस्य मर्दनम् ॥१ ०६॥
केशप्रसाधनं मातुः पादसंवाहनादिकम् ।  
एवमादिक्रियाकाण्डं मातृब्रह्मणि पुत्रिका ॥१ ०७॥
कृत्वा कृत्वाऽर्पयेद् भावयुक्ता श्रद्धावती सुता ।  
सा मातृव्रतपुण्येन धर्मार्थाऽनङ्गमुक्तिषु ॥१०८॥
विजयं लभते पुत्री चाभ्युदयं च शाश्वतम् ।  
नारायणीव लोके तु जायते ब्रह्मकोटिका ॥१०९॥
किं बहुनाऽत्र वक्तव्यं मया माता निषेविता ।  
सेवितं शाश्वतं ब्रह्म तया प्राप्तं दिवं भुवि ॥2.100.१ १ ०॥
इत्येवं राधिके! पुत्री चक्रवाकी स्वमातरम् ।  
उवाच दुःखहालक्ष्मीर्माहात्म्यज्ञाऽतिभावुकी ॥११ १॥
अनादिश्रीकृष्णनारायणो हेमायनर्षये ।  
प्राह चैतां कथां तत्र हेमशालाख्यपर्वते ॥११२॥
इतिश्रीलक्ष्मीनारायणीयसंहितायां द्वितीये त्रेतासन्ताने चक्रवाक्यास्तीर्थयात्रायां गण्डकीतीरे स्वमातुर्लक्ष्म्या मेलनं मातृमहिमकथनं चेतिनिरूपणनामा शततमोऽध्यायः ॥१०० ॥
    
