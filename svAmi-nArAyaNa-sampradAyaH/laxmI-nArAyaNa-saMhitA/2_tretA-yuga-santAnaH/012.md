+++
title = "०१२"

+++
श्रीकृष्ण उवाच-  
राधिके पावनीं रम्यां समाकर्णय चापराम् ।  
श्रीहरेरैश्वर्ययुक्तां कथामष्टममासजाम् ॥१ ॥
सौराष्ट्रे दक्षिणे भागे व्याघ्रारण्यं परं महत् ।  
सिंहारण्यं ततोऽवाच्यां ततोऽब्धिर्द्वीपशोभितः ॥२ ॥
द्वीपस्याऽस्याऽभवद् राजा दमनाख्योऽतिदारुणः ।  
पश्चिमादब्रिक्तदेशादागत्याऽसुरभावनः ॥३ ॥
वासं राज्यं प्रसह्यैव करोति स्माऽतिदारुणः ।  
न मनुते बलिष्ठो वै धर्मं स्वर्गं पुनर्भवम् ॥४ ॥
बलं धर्मो बलं राज्यं बलं स्वर्गं बलं सुखम् ।  
बलेन भुज्यते राज्यं स्वर्गं बलेन लभ्यते ॥५ ॥
नाऽऽहुतोऽग्निर्ददात्यन्यद्घृतक्षयं करोति च ।  
न जपालभ्यते राज्यं शस्त्राद् राज्यं तु लभ्यते ॥६ ॥
न स्मृद्धिर्गम्यते स्तुत्या युद्धेन श्रीरवाप्यते ।  
न कन्या लभ्यते दैन्यात् हरणात् कन्यकाऽप्यते ॥७ ॥
नाऽनुयाति प्रजा साम्नाऽनुयाति दण्डजाद् भयात् ।  
देवास्तु कल्पनामात्रा न चाऽऽयान्ति न भान्ति च ॥८ ॥
वृथा भोज्यं ब्राह्मणानां वृथाऽर्चनं सतां तथा ।  
मृषा ज्ञानं कथकानां सत्यं तु पुरुषार्थिन्नाम् ॥९ ॥
बलिनं लम्बते पृथ्वी दासा दास्यः श्रयन्ति च ।  
पुरुषार्थविहीनस्य न दारा न गृहं धनम् ॥2.12.१ ०॥
बलेन लभ्यते यत्तत् स्वीयं नैतिकमेव च ।  
बलहीनमधर्माढ्यं तस्मात् कुर्याद् बलं परम् ॥१ १॥
धर्मार्थकाममोक्षाश्च बलमेव च नेतरत् ।  
पापं पुण्यं बलं सर्वं नाऽन्योऽर्थस्तस्य विद्यते ॥१२॥
बलिनः सुखिनः सन्ति निर्बलास्तु दरिद्रकाः ।  
बलिनं चोपतिष्ठन्ति चला लक्ष्मीश्च सम्पदः ॥१ ३॥
अलसस्य क्षुधितस्य मुखे नायाति भोजनम् ।  
विहरतस्तु सिंहस्य वने सम्पद्यतेऽदनम् ॥१४॥
इमे हिंस्या इमे नेति धर्मो लोके व्यवस्थितः ।  
न तु मुख्यः स शूराणां मुख्यत्वे बलवान् क्षयेत् ॥१५॥
विविधासु प्रजास्वत्र बलवानग्रगो भवेत् ।  
पशुपक्षिपतङ्गानां बलवानूर्जितो भवेत् ॥१६ ॥
भुङ्क्ते स्वर्गं बलवाँश्च भाग्यं बले व्यवस्थितम् ।  
श्रूयते बलवानत्र भुवि सौराष्ट्रमण्डले ॥१७॥
सुसमृद्धोऽतिबलवान् नाम्ना गोपालकृष्णकः ।  
कुङ्कुमवापिकाक्षेत्रे पिता कृष्णस्य शार्ङ्गिणः ॥१८॥
बालकृष्णोऽत्र बालत्वे स्थितोऽपि वर्तते प्रभुः ।  
अनेकबलसाहस्रो लोमशस्याऽऽश्रयेऽस्ति च ॥१९॥
तलाऽर्जन्तादिकन्याश्च सन्ति लोमशकाश्रमे ।  
रक्षसां च सुराणां च वनिनां कन्यकास्तथा ॥2.12.२०॥
युवत्यश्चातिरूपाढ्या बालकृष्णबलेन वै ।  
रक्षितास्तत्र विद्यन्ते मम योग्या हि ता यतः ॥२ १॥
मया वै लोमशं हत्वा हत्वा गोपालकृष्णकम् ।  
बालकृष्णं तथा हत्वाऽऽनेतव्या मे वशे तु ताः ॥२२॥
इति विचार्य दमनो महासुरो निजान् भटान् ।  
समाहूय सभायां स प्रकाशं हृदयं न्यधात् ॥२३॥
मार्तण्डं च प्रचण्डं च कूष्माण्डं भाण्डकं तथा ।  
दुष्टाण्डं च कटाहाण्डं गर्ताण्डं ताण्डवं तथा ॥२४॥
भण्डं षण्डं कुभाण्डं च शैलाण्डं भ्रमराण्डकम् ।  
हर्जाण्डं चापि गर्जाण्डं जठ्राण्डं गृध्रकाण्डकम् ॥२५ ॥
गोक्राण्डं घुर्घुराण्डं च मायाण्डं सैन्यनायकान् ।  
सर्वान् वीरवतीं वाणीमुवाच दानवेश्वरान् ॥२६ ॥
लक्षसैन्यसमायुक्ताः सन्नद्धा भवताऽत्र वै ।  
सौराष्ट्रे वीरकन्याश्च कोटिशो लोमशाश्रमे ॥२७॥
अनादिश्रीकृष्णनारायणार्थे सन्ति रक्षिताः ।  
तलाजा तिष्ठति तत्र तथाऽन्याश्च सहस्रशः ॥२८॥
आनेतव्या बलात्ताश्च बलं वै राज्यमुच्यते ।  
तासामिष्टतमो बालोऽष्टमे मासे प्रवेक्ष्यति ॥२९॥
श्रूयते स महैश्वर्ययुतो नित्यं न बालकः ।  
तस्मात् सावधानभावा भवताऽस्त्रादियोगिनः ॥2.12.३०॥
चतुरङ्गं बलं सर्वॆ सन्नह्य यात चाऽग्रतः ।  
विमानैः कमलाकारैर्वाहनैर्व्योमगामिभिः ॥३ १॥
सर्वाऽऽयुधैः सह यात चाग्रे कुॆकुमवापिकाम्।  
कार्यॆ त्रयं प्रकर्तव्यं साध्यं प्राणप्रदानकैः ॥३ २॥
आहर्तव्याः कन्यकास्ताः प्राणैरपि धनैरपि ।  
लोमशेन समं युद्धं कर्तव्यं तद्विनाशकम् ॥३ ३ ॥
यदि कृष्णो वालरूपो महान् भूत्वा रणं चरेत् ।  
घातयितव्य एवाऽयं कार्यॆ चैतन्महत्तरम् ॥३४॥
एवं कार्यत्रयं कार्यं प्रतिज्ञां यात मत्पदे ।  
इप्युक्तास्तत्र कूष्माण्डः प्राह विनयगर्भितम् ॥३५॥
भृत्योक्तं हितकृद्वाक्यं मन्तव्यं कटु वा भवेत्॥
अहं कूष्माण्डकेष्वेव गणेषु शङ्करस्य च ॥३६॥
स्थित्वा वै श्रुतवान् पूर्वं कृष्णनारायणो हरिः ।  
परमात्माऽसुरहाश्च दैत्यहा दानवक्षयः ॥३७॥
कुङ्कुमवापिकाक्षेत्रे वर्तते दिव्यविग्रहः ।  
हिरण्यकूर्चप्रभृतेर्नाशकानां गुरोर्गुरुः ॥३८॥
यस्यैकरोम्णि पद्मानि दशकोट्ययुतानि वै ।  
वर्तन्ते देवताः सर्वा बलवद्दैत्यनाशिकाः ॥३९॥
ब्रह्मविष्णुमहेशाद्या रुद्रा विद्याधरादयः ।  
नागाः सर्पाः पत्तलस्थाः किङ्करा यस्य वै मताः ॥2.12.४०॥
तस्य चेच्छ्रीकृष्णनारायणस्य धनमेव ताः ।  
कन्यका यदि वर्तन्ते मा स्प्रष्टव्यास्तु ताः क्वचित् ॥४१॥
शरणं मरणं तत्र पश्यामि नेतरत् परम् ।  
नाऽतिलोभः प्रकर्तव्यः शाश्वतं सुखमिच्छता ॥४२॥
परद्रव्यं न हर्तव्यं दीर्घं जीवनमिच्छता ।  
यत् स्वस्य भाग्यतः प्राप्तं तन्न कैश्चिद्वियुज्यते ॥४३॥
यत्परार्थं समुत्पन्नं तन्नात्मार्थं हि जायते ।  
कृते तत्र पुरुषार्थे वैपरीत्यं प्रजायते ॥४४॥
स्त्रियो द्रव्यं क्षितिश्चेति पोषयन्ति निजाश्रयम् ।  
यदि पुण्येन लब्धाश्चेद् विपरीतास्तु नाशकाः ॥४५॥
आयुर्यशो बलं द्रव्यं सन्तानं राज्यमित्यपि ।  
विपरीता यदि ते स्युर्नाशयन्ति न संशयः ॥४६॥
तव राजन् बहु चास्ति पत्न्यो द्रव्यं प्रजाजनः ।  
दासा दास्यो गजाश्चेति कथं तृष्णां न मुञ्चसि ॥४७॥
तृष्णाया बहवो नष्टाः पद्मभ्रमरवन्निशि ।  
सन्तोषेण तु बहवो मोदन्ते निजवस्तुषु ॥४८॥
मयोक्तं कटु चाप्यस्ति किन्तु मिष्टं तु भाविनि ।  
सङ्क्षेपान्नाययुक्ताऽन्यद् दुःखदं चेति वेद्म्यहम् ॥४९॥
तथापि मन्यसे राजन् कर्तव्यं चानुगा वयम् ।  
अवश्यं हि करिष्यामो मरणार्थं तवेहितम् ॥2.12.५०॥
इत्युक्त्वा विररामाऽसौ कूष्माण्डश्च ततः परम् ।  
मार्तण्डाद्या अपि तत्त्वं विमृश्योचुर्निजाधिपम् ॥५१॥
वह्नौ रत्नं रवौ पुष्पं रत्नाकरतले मणिम् ।  
हृदयस्थं च रक्तं त्वं कृष्णकान्ताः समिच्छसि ॥५२॥
लब्धं चापि न सुखदं लब्धव्यं च दुरन्तकम् ।  
भृत्यैस्तथापि नोपलङ्घ्या राजाज्ञा पारमेश्वरी ॥५३॥
जव्राण्डश्च तदा वृद्धो मघ्राण्डश्च सहायकः ।  
उभौ बलेन तान् सत्यान् शौर्याभं प्राहतुस्तदा ॥५४॥
मनोरस्थास्तु जायन्ते प्रवर्तन्ते जनास्तथा ।  
शूरा निर्माल्यवल्लोके भवन्ति यदि निष्क्रियाः ॥५५॥
प्रवृत्तिं के करिष्यन्ति परीक्षार्हे तु वस्तुनि ।  
शूराणां मरणं युद्धे निमित्तं स्त्रीधनादिकम् ॥५६॥
विजये सति चायान्ति पराजये विनाशनम् ।  
परलोकप्रदं श्रेष्ठं मरणं रणमध्यतः ॥५७॥
इत्येवमेव मत्वैव यत्र रत्नानि सन्ति च ।  
तत्र गत्वैव शूरैश्च प्राप्तव्यानि समर्पणात् ॥५८॥
तस्माद् युद्धं प्रकर्तव्यं प्राप्तव्याः कन्यकाश्च ताः ।  
लोमशो बालकृष्णश्च तथा गोपालकृष्णकः ॥५९॥
अन्ये तेषां सहायाश्च हन्तव्या विघ्नदा हि नः ।  
इति श्रुत्वा जागृताण्डो विचार्याऽऽह सभाजनान् ॥2.12.६०॥
हरिर्बालो विद्यते च रुद्राद्या नहि बालकाः ।  
त्रयस्त्रिंशत्कोटिदेवा न बालाः कृष्णपूजकाः ॥६ १॥
अकाण्डं प्रलयं द्रष्टुं यदिच्छथ प्रशूरकाः ।  
कुरुत विजयं गन्तुं धर्मराजाऽऽतिथेयकम् ॥६२॥
दमनस्तु तदा श्रुत्वा सर्वेषां निर्बलात्मकम् ।  
एषोऽहं प्रथमं यामीत्युक्त्वाऽसिं धृतवान् करे ॥६३॥
ये जीवलुब्धा गच्छन्तु नैजं गृहं विहाय माम् ।  
रणशूराः समायान्तु शीघ्रं सैन्यसमन्विताः ॥६४॥
राजा दमनकश्चैवं क्रुधा शौर्येण जल्पवान् ।  
अमनस्काः समनस्काः सर्वे सज्जास्तदाऽभवन् ॥६५॥
गमने चाऽशकुनानि जातान्येषां पुनः पुनः ।  
कृष्णसर्पाऽवलोकश्च घूकदर्शनमित्यपि ॥६६ ॥
मुकुटानां च शस्त्राणां पातनं यानभञ्जनम् ।  
दारिद्र्यदर्शनं रिक्तपात्राणां दर्शनं तथा ॥६७॥
अग्रे याति रजको नापितस्तमनुगच्छति ।  
शुष्ककाष्ठे रौति काको भूकम्पोऽपि व्यजायत ॥६८॥
तेषां स्त्रीणां च केशेभ्यः स्रस्तानि कुसुमानि च ।  
अकालेऽपि रजोभावो गृहं वह्निर्ददाह च ॥६९॥
पशुपक्षिविरावाश्च त्रासदाश्चाऽभवँस्तदा ।  
अनादिश्रीकृष्णनारायणप्रेरितमेव हि ॥2.12.७०॥
काले सर्वं भवत्येव दमनस्य तु का कथा ।  
इत्येवं चाऽपशकुने जायमानेऽपि राधिके! ॥७१ ॥
कन्यकालालसाव्याप्तो दमनः सैन्यसंयुतः ।  
कुङ्कुमवापिकाक्षेत्रं त्वागतो लोमशाश्रमम् ॥७२॥
चकार शङ्खनिर्घोषं वादयामास दुन्दुभिम् ।  
रणतूर्याणि बहुधा ताडयामास तज्जनैः ॥७३॥
दूतं स्वं प्रेषयामास लोमशं प्रति खर्वटम् ।  
खर्वटस्तु समागत्य ननाम पादयोः ऋषेः ॥७४॥
सन्देशं कथयामास दमनस्य नयेन ह ।  
ऋषे! राजा दमनकः सामुद्रक्षितिराज्यवान् ॥७५॥
आवेदयति मान्यस्य पूज्यस्य पादयोर्नमन् ।  
कन्यकाः कोटिशो राजयोग्याः सन्ति तवाऽऽश्रमे ॥७६॥
देहि नः कृपया शान्त्या विनयेन रणेन वा ।  
लोमशस्तं खर्वटं च प्राह नेमा धनं मम ॥७७॥
बालकृष्णस्य तु धनं कथं दातुं समुत्सहे ।  
अनादिश्रीकृष्णनारायणः श्रीपरमेश्वरः ॥७८॥
तस्य शाश्वतनिक्षेपः कथं दीयेत वै मया ।  
यातच बालकृष्णं तं यथेष्टं कुरुताऽथवा ॥७९॥
इत्युक्तः स खर्वटस्तु नत्वा ययौ नृपं प्रति ।  
उवाचाऽनुपूर्विकायुग्वाक्यं श्रुत्वा दमस्तदा ॥2.12.८०॥
प्रैरयत् कन्यका हर्तुं सर्वान् दैत्यान् भयङ्करान् ।  
सैन्यं लोमशभूभागं समावृणोत् समन्ततः ॥८ १ ॥
धर्षयन्तु चाहरन्तु मर्दयन्तु च कन्यकाः ।  
नीत्वा नीत्वा समायान्तु त्वेवं सैन्यभटास्तदा ॥८२॥
आक्रोशन्तो दुद्रुवुश्च गर्जयन्तः परस्परम् ।  
यत्र ताः कन्यकाः सन्ति दृष्ट्वा दुद्रुवुरन्तिकम् ॥८३॥
कोलाहलं तथा दृष्ट्वा भीतास्तु कन्यका हरिम् ।  
सस्मरुर्लोमशं निवेदयामासुर्महाभयम् ॥८४॥
ध्यानस्थो लोमशस्तत्र बालकृष्णं हरिं प्रभुम् ।  
स्मृत्वा वै स्तम्भनमन्त्रं प्राक्षिपत् क्षणमात्रतः ॥८५॥
तावत् सैन्यं जडीभूतं वृक्षस्तम्बा यथा तथा ।  
सर्वं निश्चेष्टमेवाऽऽसीत् काष्ठपुत्तलिका यथा ॥८६॥
हाहाकारो महानासीद् दमनस्य भटेषु च ।  
नायकाश्चाति सन्त्रस्ता मृत्युमुखे गता इव ॥८७॥
अथ बालः कृष्णनारायणो ज्ञात्वाऽतिदारुणम् ।  
प्रियाणां च तदा कष्टं चागच्छत् कन्यकाः प्रति ॥८८॥
लोमशं च मुनिं नत्वा शङ्खचक्रधरः प्रभुः ।  
सौम्यदृष्ट्या प्रिया वीक्ष्य हसंस्तस्थौ क्षणं पुरः ॥८९॥
लोमशेन प्रदत्ते त्वासने वै निषसाद सः ।  
भयोद्विग्नाः कन्यकाश्च रक्ष नाथेति वै जगुः ॥2.12.९ ०॥
अथ ते जडतां प्राप्ता दमनाद्याः शिला इव ।  
मनसा शरणं जग्मुर्लोमशं परमेश्वरम् ॥९१ ॥
अपराद्धं युद्धबलैर्नात्मबलैः कृपां कुरु ।  
आत्मबलांशलेशेन बलं नो विलयं गतम् ॥९२॥
निर्बलाश्चाऽबलास्तुल्यास्ततो नश्चाऽबलाजनान् ।  
जडभावात् प्रविचाव्य जीवनं देहि नः प्रभो ॥९३ ॥
इत्येवं ते हृदा मुनेर्लोमशस्य तु पादयोः ।  
शरणं नेमुरत्यर्थं तदाऽनुग्रहवान् मुनिः ॥९४॥
जडभावं स्तम्भनं मोचयामास हरे पुरः ।  
अथ दुष्टस्वभावेन दमनेन नियोजिताः ॥९५॥
पुनः कन्याः समाक्रष्टुं निपेतुः श्येनवत्तदा ।  
दृष्ट्वाऽपराद्धं भगवान् सुदर्शनं मुमोच ह ॥९६॥
वह्निज्वालामयं नैकरूपधृक् सर्वतोदिशम् ।  
चिच्छेद सस्यवद् दैत्यान् लक्षशस्तत्र रंहसा ॥९७॥
क्षणमात्रेण सैन्यं तत् नायका दमकस्तथा ।  
सर्वे छिन्नास्तदा द्वेधा नैकः शेषोऽपि विद्यते ॥९८॥
दग्धाः सर्वेऽपि तत्रैव सौदर्शनेन वह्निना ।  
सुदर्शनं हरेर्हस्ते नीत्वाऽऽत्मनः समागतम् ॥९९॥
कृष्णमूर्तौ लयं याता लक्षात्मानस्तु राधिके।  
भगवाँश्चक्रमादाय नत्वा च लोमशं मुनिम् ॥2.12.१० ०॥
वीक्ष्याऽऽभाष्य प्रियाः सर्वाः कन्यका हि मुहुर्मुहुः ।  
बालरूपं विधायैव पर्यङ्किकां समाययौ ॥१० १॥
इत्येवं भगवांश्चक्रे दैत्यलक्षप्रणाशनम् ।  
क्षणाद्वै किमसाध्यं श्रीपतेः श्रीराधिकापतेः ॥१ ०२॥
यत्राऽसुरा विनष्टास्ते चक्रेण निहतास्तदा ।  
चक्रखाताऽभवत्प्रख्या भूमिः सा सरसस्तटे ॥१०३ ॥
चक्रतीर्थं तु तज्जातं चाश्वपट्टसरोवरे ।  
एवं भगवता तत्र भूभारहरणं कृतम् ॥१ ०४॥
श्रोतुः श्रावयितुः स्मर्तुर्वाचयितुश्चमत्कृतेः ।  
मोक्षः स्यादेव वा स्मृद्धिर्भवेत् सुकाम इत्यपि ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने दक्षिणोदधिस्थदमनकदैत्यस्य कन्यका हर्तुं लोमशाश्रममागतस्य लोमशेन कृतो जडीभावो बालकृष्णेन सुदर्शनेन कृतः ससैन्यस्य ध्वंसो मोक्षश्चेत्यादिनिरूपणनामा द्वादशोऽध्यायः ॥१२॥
    
