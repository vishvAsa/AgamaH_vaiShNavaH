+++
title = "२१०"

+++
श्रीकृष्ण उवाच-  
शृणु त्वं राधिके प्रातः स्नात्वा कृष्णनरायणः ।  
कृत्वा तु नैत्यिकी पूजां यज्ञभूमिं जगाम ह ॥१ ॥
लोमशाद्याः ऋषयश्च राजानो यजमानकाः ।  
प्रजा देवाः सुरेशाश्च कर्मठाश्चोपतस्थिरे ॥२ ॥
यज्ञहव्यानि नव्यानि तत्राहृतानि सर्वतः ।  
कामद्रुमादिभिस्तत्र रसाः सम्प्रतिपादिताः ॥३ ॥
स्वस्तिवाचोऽभवँश्चापि पुण्याहवचनान्यपि ।  
वाद्यघोषा अभवँश्च वेदध्वनय इत्यपि ॥४ ॥
यजमानाश्च राजानो नवम्यां प्रातरेव ते ।  
यथास्थानं समागत्य कर्मकाण्डे कृतादराः ॥५ ॥
सावधाना अभवँश्च जायन्ते क्रमशः क्रियाः ।  
प्रोक्षणानि पूजनानि नैवेद्यबलयोऽर्पिताः ॥६ ॥
वह्नौ हव्यप्रदानानि जातान्याहुतयोऽभवन् ।  
देवतातर्पणं जातं सुराद्यास्तृप्तिमागताः ॥७ ॥
ब्रह्मसृष्टीश्वरसृष्टिजीवसृष्टिस्थदेहिनः ।  
यज्ञाहुतिभिः प्रत्यक्षं तृप्तिं गतास्तदाऽध्वरे ॥८ ॥
अन्त्याहुतिं तथा पुष्पाञ्जलिं ददौ हरिर्मखे ।  
परिहारं चकाराऽथ भोजनान्यददात् प्रभुः ॥९ ॥
मेशुभान्नं मोहनस्थालान्नं मुद्गजलडडुऽकान् ।  
सुखदां चूर्णलडडूँऽश्च मौक्तिकान् शष्कुलीस्तथा ॥2.210.१० ॥
शाटकान् घृतपूराँश्चापूपाँश्च शतछिद्रकान् ।  
पिण्डकान् बर्फिकां मिष्टपूर्णपोलीश्च पूरिकाः ॥१ १॥
खाजकान् पायसान् क्षीरं संयावं च बिरञ्जकम् ।  
कंसारं बुन्दिकालड्डून् शर्कराघृतलड्डुकान् ॥१२॥
श्रीखण्डं राजिकाराद्धं क्वथिकां सूपमित्यपि ।  
ओदनं बहुशाकानि पत्रभाजाश्च भोजनाः ॥१३॥
चणका माषकाश्चापि श्रपिता भर्जितास्तथा ।  
वटिकाः फुल्लवटका पोलिकाश्चामृतानि च ॥१४॥
दिव्यभोज्यानि मुक्तानां सत्त्वभोज्यानि चेशिनाम् ।  
सुधाभोज्यानि देवानां चामभोज्यानि पितॄणाम् ॥१५॥
रसभोज्यानि तत्त्वानां मदभोज्यानि रक्षसाम् ।  
यथायोग्यानि भोज्यानि सर्वेषां देहिनां तथा ॥१६ ॥
यज्ञप्रसादरूपाणि तृप्तिदान्यभवँस्तदा ।  
तक्रं बहुविधं शुभ्रं चाम्ब्लमिष्टं सुगन्धि च ॥१ ७॥
पाचकं शान्तिदं तत्रामीक्षाघं चाभवत्तथा ।  
मधूनि नैकरूपाणि मधुपर्काणि यान्यपि ॥१८॥
तिक्ताम्ब्लकटुचूर्णानि चटन्यश्चाभवँस्तदा ।  
आरनालानि रम्याणि फलानि विविधानि च ॥१ ९॥
ताम्बूलकानि दिव्यानि देहिभ्योऽदापयद्धरिः ।  
एवं सर्वान् भोजयित्वा ततः सम्बुभुजे प्रभुः ॥2.210.२० ॥
कुटुम्बसहितः श्रीशो विशश्राम क्षणं तथा ।  
मध्याह्ने रायमारीशो नृपः प्रार्थयदच्युतम् ॥२ १ ॥
निजद्वीपं समागन्तुं हरिः सज्जो बभूव ह ।  
अन्यान् यथापेक्षिताँश्च नित्ययोगस्थितान् प्रभुः ॥२२॥
पित्रादीनीश्वरं शम्भुं सतीं कुटुम्बकं निजम् ।  
ऋषीन् लोमशमुख्याँश्च नीत्वा विमानमास्थितः ॥२३ ॥
तदा राजा च राज्ञी च दानवर्षिस्तथा पुरः ।  
विमानेन ययुश्चाग्रे द्वीपमालीस्मराभिधम् ॥२४॥
ऋद्धीशा नगरी संशोभाभिश्चलङ्कृता तदा ।  
सैन्येन स्वागतार्थं चोपस्थितिः रचिता द्रुतम् ॥२५॥
तावद् विमानं कृष्णस्य वर्धिमुल्लङ्घ्य खाडिकाम् ।  
द्वीपानुच्चावचाँश्चाप्युल्लङ्घ्य राष्ट्रं सुशोभनम् ॥२६॥
आलीस्मरं हरिः प्राप विमानं भूतलेऽनयन् ।  
ऋद्धीशाया महोद्याने नृपालयस्य सन्निधौ ॥२७॥
तदा वाद्यान्यवाद्यन्त जयध्वानास्तथाऽभवन् ।  
गीतिकाः स्मरनारीणां प्रजानां जयगर्जनाः ॥२८॥
सुस्वागतैः पताकाद्यैर्ध्वजैर्लाजाऽक्षतादिभिः ।  
तोरणैः पुष्पहाराद्यैरञ्जल्यादिभिरेव च ॥२९॥
नमनैः पुष्पदानैश्च सम्मानं श्रीहरेरभूत् ।  
विमानाच्छ्रीहरिस्तूर्णं बहिर्यदाऽऽययौ ततः ॥2.210.३ ०॥
रायमारीशभूपस्त्री राज्ञी कुशलकुण्डला ।  
पादौ तीर्थजलैः सम्प्रक्षालयामास सत्वरम् ॥३ १ ॥
हरेस्तच्चरणोत्थं च जलं पपुर्नृपादयः ।  
कुङ्कुमैश्चरणौ रञ्जयित्वा मुद्राश्च जगृहुः ॥३२॥
पुष्पहारान् गन्धवारि गन्धसारान् ददौ तथा ।  
दुःखहाञ्जलिभिर्नार्यः स्मारिकाः कृष्णमेव ताः ॥३३॥
पुपूजुर्बहुभावेन कन्यका भावगर्भिताः ।  
अथ कृष्णं महासौधे राजा न्यषादयत् क्षणम् ॥३४॥
सिंहासने स्वके नीत्वा ददौ धनं तु कोटिकम् ।  
सौवर्णं चाम्बराद्यं चीर्णं सर्वं कूप्यमित्यपि ॥३५॥
रत्नलक्षं प्रददौ च तदा कन्यात्रयं शुभम् ।  
मुग्धं कृष्णगले मालात्रयं समार्पयत् पतिम् ॥३६॥
मत्वा मातृवचोऽवाप्य कृष्णवल्लभमुत्तमम् ।  
पतिं कन्यात्रयं प्राप राजा सन्तोषितोऽभवत् ॥३७॥
राज्ञी जाता कृतकृत्या ततो दुग्धं पपौ प्रभुः ।  
अन्ये दुग्धं पपुश्चापि द्रुतं कृष्णो विमानके ॥३८॥
स्थित्वा स्वल्पे ऋद्धीशायां नगर्यां सैन्यवर्धितः ।  
प्रजाभिश्चार्थितः संविहृत्य गृहाणि सर्वतः ॥३९॥
पावनानि तदा कृत्वा दत्वा स्वं दर्शनं शुभम् ।  
प्रजाभिश्च कृतं नैकविधोपदाभिरर्चनम् ॥2.210.४० ॥
गृहीत्वा राजसौधं चाऽऽययौ स्वामी हरिः प्रभुः ।  
राज्यसिंहासने स्थित्वोपादिदेश प्रजादिकान् ॥४१ ॥
मम योगो महत्पुण्यैर्जातोऽस्त्यत्र महार्णवे ।  
भवतां भावनाकृष्टः समायातोऽस्मि दूरतः ॥४२॥
मदर्थे दीयते सर्वं शाश्वतं जायते हि तत् ।  
निर्गुणं मम योगेन मोक्षदं जायते हि तत् ॥४३ ॥
आशां विहाय चान्यस्मिन् मायिकेऽखिलवस्तुनि ।  
रमते चात्मयोगेषु मोक्षमार्गं स विन्दति ।ऽ। ४४॥
आशा दुःखगृहं शश्वत् हिमवत्समनिश्चलम् ।  
महोदधिसमं चाप्यगाधं दोषसमन्वितम् ॥४५॥
नभःसममपारं च रौरवं जीवतः स्थितम् ।  
अपि राज्यस्थितो राजा चाशया मृगयाकृते ॥४६॥
वने दुःखं तथाऽऽप्नोति यथा क्षुद्रो हि लुब्धकः ।  
अपि सर्वेन्द्रियतृप्तः कामनाशाधृतो भवेत् ॥४७॥
अन्यायकामभोगेन महद्दुःखमवाप्नुयात् ।  
अन्तरीक्षं तथा कामो द्वयोर्ज्यायान् नु को भवेत् ॥४८॥
इति प्रश्नेऽन्तरीक्षं वै ज्यायः कामो न हि क्वचित् ।  
अन्तरीक्षस्य पारं वै यान्ति योगिजनाः क्वचित् ॥४९॥
आशाया नैव पारं संलभन्ते तदनुसृताः ।  
ऋषभो नाम भक्तो मे पुरा श्रीबदरीवनम् ॥2.210.५० ॥
उपाययौ मम दिव्यं नरनारायणाश्रमम् ।  
यत्र मे बदरी रम्या ह्रदो वैहायसोऽमलः ॥५१ ॥
अश्वशिरा ऋषिर्यत्र यत्र गङ्गाऽतिपावनी ।  
तत्रागत्याश्रमे रम्ये मण्डपे मम सन्निधौ ॥५२॥
नत्वा वासार्थमेवाऽसौ दृष्ट्वाऽऽश्रमर्षिसत्कुटीम् ।  
पर्णकुटीं ययौ कर्तुं दीर्घवासेच्छया पुनः ॥५३ ॥
तेन मार्गे ऋषिर्नान्ना तनुर्दृष्टस्तपोधनः ।  
ऊर्ध्वे त्वष्टगुणो देहे कृशतायां तृणेशवत् ॥५४॥
कनिष्ठिकासमस्त्वस्य दर्शनं चाद्भुतं ह्यभूत् ।  
तं नत्वा ऋषभस्तस्थौ दत्तासने विवेश ह ॥५५॥
पृष्टः कुशलमेवापि कथयामास सान्त्वनम् ।  
तथाऽऽह पर्णशालां च कर्तुमिच्छामि चात्र वै ॥५६॥
तपः कर्तुं तथेच्छामि शान्तिं विन्दामि येन च ।  
तत्सर्वं कर्तुमिच्छामि शाधि मे त्वं तनो मुने ॥५७॥
तनुः प्राह मया नैव कृताऽत्र पर्णसत्कुटी ।  
यतः सर्वं नश्वरं वै कस्यार्थे पर्णजा कुटी ॥५८॥
यावदिच्छा च ते त्वास्ते पर्णशालाविधापने ।  
तावच्छान्तिर्न ते स्याद्वै तृष्णाशालावृतस्य वै ॥५९ ॥
निस्तृष्णस्य निरीहस्य निरिच्छस्य महत्सुखम् ।  
तपसाऽपि सुखं नैव यदीच्छा तत्र जाग्रति ॥2.210.६ ०॥
पर्णकुट्यां निविष्टस्य न स्याद् ब्रह्मप्रवेशनम् ।  
आशाकुटीविहीनस्य भवेद् ब्रह्मप्रवेशनम् ॥६ १ ॥
ब्रह्मावेशितलोकस्य शान्तिः शाश्वतयोगिनी ।  
तस्मादाशां परित्यज्याऽन्तरीक्षादपि दीर्घिकाम् ॥६२॥
चिदाकाशे पर्णकुट्यां लभ विश्रान्तिमच्युते ।  
तनुनैवं समुक्तः स ऋषभो ज्ञानचक्षुषा ॥६३॥
पर्णकुटीं परित्यज्याऽभजन्मां परमेश्वरम्।  
ममांऽशो मत्स्वरूपः सोऽभवन्मोक्षगतिस्ततः ॥६४॥
तस्मादाशां परित्यज्य मनो मयि समर्पयेत् ।  
सर्वं मयि समर्प्यैव शाश्वतं सुखमाप्नुयात् ॥६५॥
आशा कृता कृशा येन पुष्टात्मा स मतो मम ।  
आशा पुष्टा भवेद् यस्य कृशः स्यात् स न संशयः ॥६६॥
या सक्ता सर्वभूतेषु कृतघ्नेष्वलसेषु च ।  
नृशंसेषु हिंसकेषु याऽपकारिषु विद्यते ॥६७॥
पुत्रस्त्रीधनसौधेषु देहेन्द्रियेषु भुक्तिषु ।  
वार्धक्ये पुत्रहीनानां पुत्रे राज्ञां च राष्ट्रके ॥६८॥
प्रदानकाङ्क्षिणीनां च कन्यानां सुविलासने ।  
लुब्धानां प्रियविषये डिम्भानां मातरि ध्रुवा ॥६९ ॥
याऽऽशा कृता कृशा येन स शान्तिमधिगच्छति ।  
षष्टिवर्षसहस्राणि गौतमस्तप आचरत् ॥2.210.७० ॥
उपायातो धर्मराजस्तमुग्रतपसं मुनिम् ।  
गौतमो धर्मराजाय नमस्कुत्याऽऽसनं ददौ ॥७ १ ॥
प्रपच्छ कुशलं चापि स्वागतं चाकरोत्ततः ।  
धर्मराजो गौतमं सम्पप्रच्छ तपसा मुने ॥७२॥
किं ते प्रयोजनं चास्ते कथं करोषि दुस्तपः ।  
गौतमः प्राह शान्त्यर्थं तपश्चरामि दुश्चरम् ॥७३॥
येन यास्ये पुण्यकृताल्ँलोकान् सुखादिसम्भृतान् ।  
यमः प्राह विचारस्ते विमार्गं प्रतिगच्छति ॥७४॥
पुण्यकृतां तथाऽपुण्यकृतां लोकेषु सदृशम् ।  
तृष्णाजन्यं महादुःखं बाधते पुण्यशालिनः ॥७५॥
धामाक्षरं विनाऽन्यत्र तार्ष्णं दुःखं प्रविद्यते ।  
तस्मादाशां विहायैव तिष्ठ ब्रह्मणि निश्चलः ॥७६॥
सर्वां शान्तिं ब्रह्मयोगादविनाशामवाप्स्यसि ।  
आशावतः सुखं नास्ति यया ते तपतोऽपि वै ॥७॥
यावदाशा च तृष्णा च तथेहा स्वार्थगृध्निका ।  
इच्छाऽभिलाषा कामश्च तावद् व्यक्तेः कथं सुखम् ॥७७॥
सर्वं चेष्टं निवृत्तं च यस्य भवति सर्वथा ।  
तस्याऽब्धिः शाश्वतश्चोपतिष्ठेदानन्दसम्भृतः ॥७९॥
तस्मान्नारायणः साक्षाद् येषामिच्छास्ववस्थितः ।  
सन्तोऽपि ब्रह्मवेत्तारस्त एव शान्तिसम्भुजः ॥2.210.८० ॥
श्रुत्वैवं गौतमस्त्यक्त्वा तपो भक्तौ व्यवस्थितः ।  
निराशः शान्तहृदयः परां शान्तिं गतस्तदा ॥८ १ ॥
तस्मान्नृपैः प्रजाभिश्च नरैर्नारीभिरेव च ।  
यष्टव्योऽहं महायज्ञैः सन्तोषणीयः सेवया ॥८२॥
इच्छार्पणेन साक्षाच्च भजनीयोऽहमेव च।  
एवं मां प्राप्य सेवाभिर्मोक्षं नैजं प्रसाधयेत् ॥८३ ॥
भवन्तश्च जनाः सर्वे प्रजा राजादयोऽपि च ।  
मयि नारायणे कृष्णे कर्मणा मनसा गिरा ॥८४॥
सर्वं समर्प्य मां कृष्णे भजन्तु गतलालसाः ।  
महाशान्तिं परमां मे दास्येऽक्षरे परे स्थिताम् ॥८८३ ॥
इत्युक्त्वा श्रीहरिः राधे चाह मन्त्रं प्रजादिषु ।  
भक्तिं ददौ निजां पश्चाद् विरराम महाप्रभुः ॥८६॥
राजा राज्ञी प्रजाश्चापि भोजयामासुरच्युतम् ।  
सार्थान् सम्भोजयामासुः राजाद्याश्चक्रुरादनम् ॥८७॥
ततः पूजां परिगृह्य विमानमध्यरोहयत् ।  
सर्वान् स्वयं चारुरोह गन्तुं च मखभूमिकाम् ॥८८॥
सम्मानं बहुधा चक्रुः प्रजाः सैन्यानि योषितः ।  
ससार च ततः कृष्णो राज्ञा च ऋषिणा सह ॥८९॥
द्वीपे द्वीपान्तरे चापि सायं वै काशिमं ययौ ।  
द्विवामं च ययौ पश्चान्मीलवीलं समाययौ ॥2.210.९० ॥
ततोऽध्वरप्रदेशं स आययौ च निशांशके ।  
स्नात्वा सन्ध्या तत्र चक्रे निजावासे च भोजनम् ॥९१ ॥
विशश्राम च निद्रायां रायमारीशकन्यकाः ।  
तिस्रः सिषेविरे कान्तं भगवन्तं नवं पतिम् ॥९२॥
प्रातःकाले वेदघोषैर्मङ्गलावहतूर्यकैः ।  
गीतिभिर्वाद्यघोषैश्च जजागार हरिः स्तवैः ॥९३ ॥
राजाधिराजो भगवान् कृतस्नानविधिस्ततः ।  
पितरौ पूजयामास भक्तेभ्यो दर्शनं ददौ ॥९४॥
कृताह्निकः सुवेषश्च मखभूमिं समागतः ।  
दानवर्षिं तथा रायमारीशभूपतिं तदा ॥९५॥
प्राहेदं कोटिद्रव्यं यत् पूजायां मम चागतम् ।  
भवतोश्च प्रजानां च सर्वं मखेऽस्तु चार्पितम् ॥९६ ॥
इत्युक्त्वाऽऽहूय कोशेशं कुबेरं प्रददौ च तत् ।  
मखे व्ययार्थं धनराडयुङ्क्त सर्वमेव तत् ॥९७॥
इत्येवं राधिकेऽनादिकृष्णनारायणः स्वयम् ।  
पावयित्वा जनान् देशान् नराँश्च योषितस्तथा ॥९८॥
सङ्गृह्य शरणे मुक्तियोग्यान् करोत्यनुग्रहात् ।  
बालान् वृद्धान् मध्यरूपान् यूनः सर्वाश्च देहिनः ॥९९॥
पावयित्वा मोक्षयोग्यान् करोति परमेश्वरः ।  
अपि कन्या भूभृतां च मुग्धाः समर्पिताः स्वयम् ॥2.210.१० ०॥
परिगृह्यापि विधिना निजयोगं ददाति सः ।  
कृपापारावाररूपो दिव्योऽपि जनताश्रयः ॥१०१ ॥
अदिव्यान् मानवान् देहान् स्वीकृत्यापि प्रमोक्षणम् ।  
ददातीति कृपा तस्याऽऽनन्दवार्धेर्हरेः प्रिये ॥१०२॥
अलेप्यस्य न लेपोऽस्ति कालमायेशितुः क्वचित् ।  
सर्वं चास्य शरीरं वै भोग्यं चाधीनकं तथा ॥१०३ ॥
विशेषेण परिगृह्य पावयत्येव भक्तिगम् ।  
नित्यतृप्तस्य नास्त्येव पराधीना हि तृप्तिका ॥१ ०४॥
सर्वानन्दप्रदः सोऽयं सर्वत्र जयतेतमाम् ।  
राधे भक्त्यैव भगवान् भक्ताधीनो भवत्यपि ॥१ ०५॥
यो यथा तं प्रपद्येत तं तथा भजते प्रभुः ।  
या यथा सेवत कृष्णं कृष्णस्तां सेवते तथा ॥१०६ ॥
इति श्रीलक्ष्मीनारायणीयसंहितायां द्वितीये त्रेतासन्ताने नवम्यां यज्ञकार्योत्तरं रायमारीशभूपराष्ट्रे आलीस्मरद्वीपे ऋद्धीशापुरीं प्रतिगमनं भ्रमणं पूजनमुपदेशनं काशिमद्विवाममीलवील- द्वीपान् पावयित्वा मखभूमावागमनं रात्रौ विश्रान्तिश्चेत्यादिनिरूपणनामा दशाधिकद्विशततमोऽध्यायः ॥२१० ॥
    
