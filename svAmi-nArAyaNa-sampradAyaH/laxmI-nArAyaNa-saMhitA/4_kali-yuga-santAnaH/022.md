+++
title = "०२२"

+++
श्रीनरनारायण उवाच-  
शृणु बद्रीप्रिये देवि ततः सा बालयोगिनी ।  
क्रियायोगं समग्रं वै हरौ चक्रेऽतितन्मयी ॥१ ॥
चतुरङ्गं महायोगं योजयामास माधवे ।  
व्यापारान् कर्मरूपान् सा निदधे श्रीधवे धवे ॥२ ॥
तद्यथा निजदेहं श्रीकृष्णशय्यावशं व्यधात् ।  
हस्तौ निजौ हरेः कण्ठाश्लेषणे समयोजयत् ॥३ ॥
पादौ कृष्णाभिगमने कृष्णप्रदक्षिणादिषु ।  
कृष्णार्थे सा व्यधाज्जिह्वां श्रीकृष्णकीर्तने व्यधात् ॥४ ॥
कटिदानं च कृष्णार्थं कृष्णाङ्के स्वासनं व्यधात् ।  
रतिं प्रीतिं परासक्तिं कामनां हरयेऽकरोत् ॥५ ॥
हावान् भावान् प्रमोदाँश्च चेष्टाश्च हरये व्यधात् ।  
सङ्केतान् मौनिनिर्देशान् क्रियार्थान् हरयेऽकरोत् ॥६ ॥
भोजनं शयनं पानं विहारं हरये व्यधात् ।  
शृङ्गारं शोभनं रूपं दिव्यतां हरयेऽकरोत् ॥७ ॥
कञ्जलं रञ्जनं सम्मार्जनं केशप्रसाधनम् ।  
वेषं भूषाः सुगन्धं च रचनां हरये व्यधात् ॥८ ॥
मालां हारं मणिं रत्नं तैलं स्नानं सुचन्दनम् ।  
केसरं कुङ्कुमं चन्द्रं पत्रिकां हरये व्यधात् ॥९ ॥
अलक्तकं केशवेषं धम्मिलं कबरीं लताम् ।  
तिलं तिलकं तिलकीं चन्द्रिकां हरये व्यधात् ॥4.22.१० ॥
हास्यं नृत्यं च गमनं लीलां रमणं खेलनम् ।  
अङ्गस्वास्थ्यं सुशुद्धिं च नारायणाय सा व्यधात् ॥१ १॥
उद्गारं प्राणनं निषदनं देहाङ्गभञ्जनम् ।  
अङ्गुलिस्फोटनं तालीवादनं हरये व्यधात् ॥१२॥
गीतिं मिष्टस्वरं तालं वादनं चाङ्गखर्जनम् ।  
सन्धिवलयनं वार्यानयनं शाकरन्धनम् ॥१ ३॥
आस्तरणं तापशीतसहनं हरये व्यधात् ।  
एवं सखीवयस्याभिर्बाल्यक्रीडनकादिकम् ॥१४॥
काष्ठसमित्फलपुष्पपत्राहरणमित्यपि ।  
अनादिश्रीकृष्णनारायणकान्तार्थमानयत् ॥१५॥
सर्वाः कलाः श्रीहरयेऽकरोन्नात्मार्थमीश्वरी ।  
एवं व्यापारयोगाङ्गं श्रीकृष्णार्थं व्यधात् सदा ॥१६॥
अथ द्वितीयं योगाङ्गमालोचनं हरौ व्यधात् ।  
आलोचनानि ज्ञानानि सर्वाणि हरये व्यधात् ॥१७॥
दर्शनानि समस्तानि यावन्ति श्रवणानि च ।  
स्पार्शनानि समस्तानि यावन्ति रासनानि च ॥१८॥
घ्राणजानि समस्तानि जाग्रत्स्वप्नकृतानि च ।  
मूर्छासुषुप्तितुर्यादिप्रोद्भवानि व्यधाद्धरौ ॥१९॥
प्रत्यक्षादीनि सर्वाणि प्रत्यभिज्ञानकान्यपि ।  
धार्याकाराणि सर्वाणि यावन्ति स्फुरणानि च ॥4.22.२०॥
अनुमानानुमित्यादीन्यपि सा हरये व्यधात् ।  
उपमानं चोपमितिं सादृश्यं शाब्दमित्यपि ॥२१ ॥
आकाङ्क्षावशसंसर्गज्ञानानि हरये व्यधात् ।  
अर्थापादनमेवाऽपि तर्कं सिद्धिं च निर्णयम् ॥२२॥
अनुपलम्भमेवापि सम्भावनां कुतूहलम् ।  
मानसं चिन्तनं प्रबोधनं तथाऽभिमाननम् ॥२३॥
गुणानां गणनां चापि भावनां शुभवासिनीम् ।  
स्नेहं सुखं प्रमोदं च वाञ्च्छां यत्नं वृषं श्रुतिम् ॥२४॥
वेगं चोपासनां भक्तिं सेवां ध्यानं दयां कृतिम् ।  
ग्रहणं स्मरणं हर्षं विह्वलतां प्रसञ्जनम् ॥२५॥
एवमालोचनान्यंस्या हर्यर्थ वै सदाऽभवन् ।  
अथ तृतीयं योगाङ्गं जीवार्पणं व्यधाद्धरौ ॥२६॥
आत्मा यश्चेतनो देहे प्राणयोगेन जीवति ।  
जीवनं भोगसम्पत्तिर्भोगार्पणं व्यधाद्धरौ ॥२७॥
सुखमोदानुचैतन्यं प्रकाशश्चात्मरूपकः ।  
प्रकाशस्याऽर्पणं कृष्णे व्यधाद्वै बालयोगिनी ॥२८॥
सच्चिदानन्दरूपो यो नित्यानन्दप्रपूरितः ।  
सच्चिदानन्दतां कृष्णे प्रार्पयत्सा तु बालिका ॥२९॥
आत्मनिवेदितां कृष्णकान्ते व्यधात्तु योगिनी ।  
सद्भावं सत्स्वरूपे वै चिद्भावं चित्सनातने ॥4.22.३०॥
आनन्दं शाश्वतानन्दे चात्मानं परमात्मनि ।  
ब्रह्मतां पूर्णतां चापि ज्ञातृता चेन्द्रतां निजाम् ॥३ १॥
शास्तृत्व राजतां चापि कृष्णे बाला समार्पयत् ।  
अथ तुर्यं परब्रह्मरसभोगात्मकं सुखम् ॥२ २॥
योगाङ्गं कृष्णनिर्वाणं कृष्णानन्दरसाप्लवम् ।  
परब्रह्मरसाऽऽभोगं कृष्णतादात्म्यसम्भवम् ॥३३॥
अखण्डाऽसीमसम्भोगाऽऽनन्दास्वादसुखोत्तमम् ।  
स्वादैकतानतामूर्छातदात्मकसमाधिताम् ॥३४॥
द्रवीभावं तददृश्यात्मकत्वं रसदिव्यताम् ।  
लावण्याऽमृतमाधुर्यपीयूषपानतृप्तिजाम् ॥३५॥
सुधाशीतलशान्तिं सा प्रार्पयत् परमात्मनि ।  
एवं सा बदरीदेवि कन्यका बालयोगिनी ॥३६॥
योगाङ्गानि तु चत्वारि समार्पयत् परात्मनि ।  
माता सुरेश्वरी वीक्ष्य विस्मयं याति नित्यदा ॥३७॥
नाऽस्याः कृष्णं विना तत्त्वं पार्थक्यं भजते क्वचित् ।  
कृष्णः कार्ष्णी तथा कार्ष्णी कृष्णः सा बालयोगिनी ॥३८॥
वाचकेऽपि न वै भेदो लिङ्गभेदोऽप्यलीयत ।  
मात्रा क्वचिद् दृश्यते सा कृष्णनारायणात्मिका ॥३९॥
कृष्णनारायणो भूत्वा दृश्यते बालयोगिनी ।  
कृष्णनारायणी लक्ष्मीर्बदरीतिमुहुर्मुहुः ॥4.22.४०॥
व्यापारालोचनजीवब्रह्मरससमर्पणम् ।  
चतुरङ्गमहायोगं योगीश्वरे ह्यवाप सा ॥४१॥
अथैवं वीक्ष्य तां कन्यां नारायणपरायणाम् ।  
सुरेश्वरी सुतां प्राह पुत्रि संस्कारमन्तरा ॥४२॥
देहो ह्यशुद्धो भवति तस्माद् विवाह इष्यते ।  
विवाहेन सदा शुद्धिः कन्यकानां प्रजायते ॥४३॥
दीर्घिकायाः कुमार्यास्तु स्वर्गे त्विन्द्रसभास्थले ।  
सभायां वर्तमानाया यदा सभाविसर्जनम् ॥४४॥
भवत्येव ततः पश्चात् तस्या असनमुत्तमम् ।  
इन्द्रो मत्वा ह्यशुद्धं वै कारयत्येव शोधनम् ॥४५॥
जलेन प्रोक्षणं कृत्वा शुद्धिं करोति देवराट् ।  
तद् विज्ञाय ततः पृष्ठो दीर्घिकया सुरेश्वरः ॥४६॥
कथं मदासने चेन्द्र प्रोक्षणं क्रियतेऽन्वहम् ।  
प्रत्युत्तरं जगादेन्द्रो भवती युवती ह्यसि ॥४७॥
अविवाहितकन्याऽसि ह्यशुद्धाऽसि ततो न्वहम् ।  
अशुद्धमासनं तेऽत्र शोधयामि तु सिञ्चनैः ॥४८॥
यद्वा विवाहिता भूत्वा भव शुद्धिमती सुते ।  
मानव्यसि रजोव्याप्ता पतिशून्या ह्यशुद्धिगा ॥४९॥
पतिं प्राप्य विवाहेन शुद्धा त्वं सम्भविष्यसि ।  
विवाहाख्यस्तु संस्कारः पतिना च समागमः ॥4.22.५०॥
कन्यानां देहशुद्ध्यर्थं ब्रह्मणा तु विनिर्मितः ।  
तद् याहि कृतशुद्धिस्त्वं भव शुद्धासना सुते ॥५१ ॥
इत्युक्ता सा महेन्द्रेण कृत्वा विवाहमात्मनः ।  
ऋषिणा स्वेष्टयोग्येन ततः शुद्धासनाऽभवत् ॥५२॥
तत् त्वं कन्ये बालिके त्वं वरं कृष्णं पतिं प्रभुम् ।  
विधिना तु विवाहेन समासादय मद्गृहे ॥५१३॥
वह्निविप्रजनसाक्ष्ये शुद्धाऽपि शुद्धिमेष्यसि ।  
मातुर्मे वचनं मत्वा विवाहोत्सवमाप्नुहि ॥६४॥
इत्युक्ता सा मातृभक्ता सर्वधर्मार्थवेदिनी ।  
ओमित्याह प्रसू तत्र माता मोदमवाप ह ॥५५॥
दध्यौ सा कन्यका कृष्णनारायणं वरं हरिम् ।  
कुङ्कुमवापिकावासं पार्वीबद्रीप्रियम्पतिम् ॥५६॥
गोपालबालकं श्रीमत्कम्भरातनुजं प्रभुम् ।  
नरनारायणरूपं स्वेष्टस्वामिपुमुत्तमम् ॥५७॥
मातुर्मानससिद्ध्यर्थं नितरां मग्नमानसा ।  
सततं श्रीकृष्णनारायणं दध्यौ समाधिषु ॥५८॥
दिवारात्रं स्थिता ध्याने तावत् तैजसविग्रहः ।  
पुष्टयुवाऽनादिकृष्णनारायणो हसन् हरिः ॥५९॥
श्रीकृष्णोवल्लभःस्वामी सर्वशृङ्गारभूषणः ।  
रूपरूपानुरूपाढ्यमूर्तिः कन्यामनोहरः ॥4.22.६०॥
स्वर्णभासुरशोभाङ्गः स्वयमेक उपागतः ।  
उवाच तां निजपत्नीं वद किं काङ्क्षसि प्रिये ॥६१॥
या ते वाञ्च्छा करिष्ये तां पूर्णां ब्रूहि मनोगतम् ।  
अथ शीघ्रं समुत्थाय हृष्टा सा बालयोगिनी ॥६२॥
पपात पादयोः प्राह गृहाण विधिना तु माम् ।  
वरमालाभूषितश्च वह्रिमण्डपसत्कृतः ॥६३॥
विवाहनं देवतानां सन्निधौ मे कुरु प्रभो ।  
मातुर्मे वचनं तथ्यं कुरु नारायण प्रभो ॥६४॥
श्रुत्वा बालोदितं चानुग्रहमूर्तिः स्वयं हरिः ।  
अस्त्वेवं चेति जग्राह विवाहार्थं समुत्सुकः ॥६५॥
अथ बाला ददौ तस्मै मधुपर्कं प्रपूजनम् ।  
जग्राह स ततो बाला निन्ये तं निजमातरम् ॥६६॥
प्राह तां मातरं कन्या मातः कृष्णनरायणः ।  
आयातः कृपया चात्र तवेच्छयाऽर्थिमानकृत् ॥६७॥
कृतार्थं कुरु चात्मानं मातः प्रपूज्य केशवम् ।  
मानवेन स्वरूपेण कृपया त्वामुपस्थितम् ॥६८॥
माता ससम्भ्रमा तस्य चक्रे स्वागतमासनम् ।  
अनर्घ्यं प्रददावर्घ्यं ददौ चक्रे प्रपूजनम् ॥६९॥
निकामदेवं सहसा जगादाऽऽगतमच्युतम् ।  
सोऽपि वीक्ष्य हरिं पुत्रीप्राणेशं परमेश्वरम् ॥4.22.७०॥
सुप्रहृष्टः परं चक्रं सन्मानं पारमेश्वरम् ।  
ननर्त स क्षणं दृष्ट्वा कन्याप्राणपतिं पतिम् ॥७१॥
सर्वपतिं कृपापारावारं मानवविग्रहम् ।  
गृहातिथिं सौम्यवेषं सर्वाभरणभूषितम् ॥७२॥
अथ माता समियेष द्रष्टुं रूपं चतुर्भुजम् ।  
दिव्यं श्रीस्वामिनं कृष्णं नारायणं परेश्वरम् ॥७३॥
विज्ञाय सहसा श्रीमद्बालकृष्णो हृदि स्थितम् ।  
चतुर्भुजोऽभवत्तूर्णं शङ्खचक्रगदाधरः ॥७४॥
राधालक्ष्मीपूजितश्च पार्षदादिकृतार्हणः ।  
दर्शयित्वा दिव्यरूपं पुनः स मानवोऽभवत् ॥७५॥
अर्चितो वन्दितः कृष्णो भोजितः सेवितस्ततः ।  
तिलकेन सुचन्द्रेण पुष्पहारैः प्रशोभितः ॥७६॥
वाग्दानेन च कन्यायाः प्रहर्षितो विधानतः ।  
विवाहविधिना कन्यां परिणेतुं ततोऽर्थितः ॥७७॥
प्रस्थापितश्च बहुधा शीघ्रागमाय चार्थितः ।  
वर्धितश्चाशिषा तूर्णं तिरोऽभवत् तदाऽम्बरे ॥७८॥
अथ सर्वे प्रतीक्षन्ते पुनर्नारायणागमम् ।  
बालयोगिनीरूपायाः श्रिया विवाहसूत्सवम् ॥७९॥
तावन्नारायणकृष्णः प्रेषयामास भूसुरम् ।  
नाम्ना योगीश्वरदेवं वृत्तान्तकथनाय वै ॥4.22.८०॥
विप्रः शीघ्रं समागत्य निकामदेवमन्दिरम् ।  
कृष्णोदितं तु वृत्तान्तं निकामदेवनामिने ॥८ १ ॥
कथयामास सर्वस्वं विवाहस्य क्षणोत्तमम् ।  
आषाढधवले पक्षे चतुर्थ्यां प्रातरेव ह ॥८२॥
आगमिष्ये हि लग्नोक्तविवाहार्थं कुटुम्बयुक् ।  
इत्युक्त्वा प्रययौ विप्रस्तिरोभूय निजालयम् ॥८३॥
सुरेश्वरी च तत्पुत्री निकामदेवभूसुरः ।  
प्रसन्नाश्चाऽभवँस्तत्र कन्याविवाहमोदिनः ॥८४॥
अथ निकामदेवश्च लग्नपत्रं विलिख्य वै ।  
प्रेषयामास शीघ्रं तद् विप्रद्वारा तु माधवम् ॥८५॥
कुङ्कुमवापिकाक्षेत्रं गत्वा विप्रो हरीश्वरः ।  
अर्पयामास लग्नस्य पत्रं मङ्गलबोधकम् ॥८६॥
जग्राह भगवान् कृष्णनारायणो मुदा तु तत् ।  
विप्रं पुपूज पुष्पाद्यैर्धनं रत्नानि सम्पदः ॥८७॥
विप्राय प्रददौ श्रीमद्गोपालकृष्ण आदरात् ।  
माता श्रीकम्भरालक्ष्मीर्मङ्गलानि ह्यगापयत् ॥८८॥
ददौ दानानि बहूनि रोपयामास मण्डपम् ।  
कुटुम्बिभ्यः पत्रिकाश्च तद्बोधिका ह्यवासृजत् ॥८९॥
लोमशेन समं कृष्णनारायणो हरिः प्रभुः ।  
अश्वपट्टसरस्तीर्थे स्नात्वा निजालये स्थितः ॥4.22.९०॥
पिष्टिकामर्दनं चक्रुर्नार्यस्तस्य हरिप्रियाः ।  
स्नपयामासुरत्यर्थं चन्दनाद्यैः सुमर्दितैः ॥९ १ ॥
आषाढशुक्लतृतीयानिशाया परमेश्वरः ।  
विभूषितो युवा पुष्टो राजाधिराजचिह्नितः ॥९२॥
मातापितृकृतसर्वमङ्गलः सुमहर्षिभिः ।  
आशीर्भिर्वर्धितः सर्वकुटुम्बिभिः प्रमोदितः ॥९३॥
तीर्थदेवैश्च मुक्तैश्च ब्रह्मप्रियादिभिर्युतः ।  
सौराष्ट्रभक्तवर्गैश्च दिव्याश्वगजवाहनैः ॥९४॥
पारेसाहस्रनारीभिः समन्वितः शुभे क्षणे ।  
सर्वैर्दिव्यसुशोभाढ्यैर्युतश्च साधुभिर्वरैः ॥९५॥
कुङ्कुमवापिकासर्वप्रजाभिः सहितो ययौ ।  
प्रतस्थिरे कृताज्ञाश्च वरवाहिनिकायुजः ॥९६॥
बहूत्साहभवा नार्यो नराः सौभाग्यशालिनः ।  
प्रातरेव ब्राह्मकाले प्रापुर्वरसमन्विताः ॥९७॥
धूनीग्रामं महोद्यानाभिव्याप्तं बहुशोभितम् ।  
करुणावारिगातीरे महोद्याने निवासनम् ॥९८॥
विश्रान्तिं लेभिरे तत्र तावन्निकामदेवकः ।  
कुटुम्बसहितो नारीगीतमङ्गलशोभितः ॥९९॥
विप्रादिसहितः पूजां कर्तुं तूर्णमुपाययौ ।  
अनादिश्रीबालकृष्णं वरं कन्यार्थमागतम् ॥4.22.१० ०॥
सर्वैश्वर्यपरिपूर्णं वीक्ष्य हर्षं जगाम ह ।  
दिव्यो वरो वरवृद्धा दिव्याः कुटुम्बिनस्तथा ॥१०१ ॥
दिव्याश्च वरवाहिन्यागता नार्यो नरास्तदा ।  
दिव्या वाहाश्च यानानि दिव्योपकरणान्यपि ॥१० २॥
दिव्या देवा देवताश्च देव्यो ब्रह्मप्रियास्तथा ।  
हरिप्रियाः प्रजाश्चापि दिव्यतैजसविग्रहाः ॥१ ०३॥
सर्वं दिव्यं विलोक्यैव महाश्चर्यं ययौ मुधा ।  
चिन्तयामास सर्वेषां दशसाहस्रदेहिनाम् ॥१ ०४॥
सत्कारार्थं मिष्टमन्नं मिष्टं जलं च मन्दिरम् ।  
शय्यासनानि सर्वाणि भवनान्युत्तमानि च ॥१ ०५॥
भोज्यपात्राण्यनन्तानि द्रव्याऽन्नरसशर्कराः ।  
पूजां चक्रे महाधैर्यः स्मरन्नारायणप्रभुम् ॥१०६ ॥
पुत्रीपतिं सर्वसिद्धिसेवितं चागतं हरिम् ।  
चिन्तामणिं प्रभुं स्पृष्ट्वा चिन्तयामास वैभवान् ॥१०७॥
नारायणार्थपर्याप्तान् विवाहोत्सवशोभनान् ।  
सर्वार्थान् कल्पयामास पूजयन् स्वसुतापतिम् ॥१ ०८॥
जामातारं प्रभुं प्राप्य भयं दारिद्र्यसम्भवम् ।  
नाऽभूत्तस्य तदा तत्र पुत्र्याः प्रतापतोऽपि च ॥१ ०९॥
महाराजाधिराजानां चिन्तयामास सम्पदः ।  
तावत्तत्र वनोद्देशे महोद्यानानि सर्वतः ॥4.22.११० ॥
फलपुष्पसुगन्धाढ्यजलाब्जपूरितानि वै ।  
अभवन् तत्र सौवर्णसौधानि परितस्तदा ॥११ १॥
दासा दास्योऽयुतान्यपि देवा देव्योऽभवन् द्रुतम् ।  
निकामदेवपक्षस्य कार्यनिर्वर्तकास्तदा ॥१ १२॥
पाकशाला अश्वशाला राजशालाश्च वै शुभाः ।  
नारीशाला मण्डपश्च सौवर्णनिर्मितास्तदा ॥११ ३॥
महानसानि भोज्यानि रसाश्च मधुशर्करा ।  
मिष्टान्नानि समस्तानि शाकानि द्रववन्ति च ॥१ १४॥
गन्धसाराणि सर्वाणि दुग्धसाराणि यानि च ।  
भक्ष्याणि लेह्यचोश्यानि प्रत्यक्षाणि तदाऽभवन् ॥११५ ॥
शय्यासनानि पर्यङ्का समस्तभोग्यकान्यपि ।  
न न्यूनं विद्यते तत्र कल्पवल्ल्यो गृहे गृहे ॥१ १६॥
यथा स्वर्गं च वैकुण्ठं धूनीग्रामस्तथाऽभवत् ।  
नार्यो नराश्च पशवो गृहाणि मृत्तिकास्थलम् ॥१ १७॥
सर्वं स्वर्गसमं तत्र जातं कृष्णकृपावशात् ।  
पूजयित्वा वरं वृद्धान् सत्कृत्वा च प्रजास्तथा ॥१ १८॥
निकामदेवो वीक्ष्याऽपि वैकुण्ठाभं निजस्थलम् ।  
मुमुदे कृष्णजं सर्वं दिव्यं मत्वा तु वैभवम् ॥१ १९॥
आवासान् कारयामास ददौ दासीश्च किङ्करान् ।  
वादयामास वाद्यानि वेदघोषान् व्यधापयत् ॥4.22.१२०॥
गापयामास सर्वत्र मङ्गलानि तदा द्रुतम् ।  
प्रेषयामास भोग्यानि रसान्नसलिलान्यपि ॥१२१ ॥
अपेक्षितातिवस्तूनि दिव्यमनोहराणि च ।  
सेवयामास भावैश्च महीमानानशेषतः ॥१२२॥
इति श्रीलक्ष्मीनारायणीयसंहितायां चतुर्थे तिष्यसन्ताने बालयोगिन्याश्चतुर्विधमहायोगवर्णनं मातृवचनेन विवाहविध्यर्थम् अनादिश्रीकृष्णनारायणस्य ध्यानोत्तरमागमनं तिरोभावश्च, विवाहार्थं  
वाहिन्या सह धूनीग्राममागमनम्, दिव्यवैकुण्ठवत् सम्पत्करणं महीमानसत्कारादि चेतिनिरूपणनामा द्वाविंशोऽध्यायः ॥२२ ॥
    
