+++
title = "४६७"

+++
श्रीनारायण उवाच--  
शृणु लक्ष्मि! कलावत्या वृषभानोस्तु योषितः ।  
पतिव्रतायाः सामर्थ्यं प्रवदामि महोत्तमम् ॥१ ॥
पितॄणां मानसी कन्या कमलांशा कलावती ।  
सुन्दरी वृषभानस्य पतिव्रतपरायणा ॥२ ॥
यस्यास्तु तनया राधा कृष्णप्राणाधिका प्रिया ।  
श्रीकृष्णार्धांशसम्भूता तेन तुल्या च तेजसा ॥३ ॥
बभूवुः कन्यकास्तिस्रः पितॄणां मानसात्पुरा ।  
कलावती रत्नधन्या मेनका च दिनान्तरे ॥४ ॥
रत्नधन्या तु जनकं वरयामास भूभृतम् ।  
हिमाचलं हरेरंशं वरयामास मेनका ॥५ ॥
रत्नधन्यासुता सीता रामपत्नी पतिव्रता ।  
मेनापुत्री सती शम्भुपत्नी च पार्वती तथा ॥६ ॥
अयोनिसम्भवे चोभे पतिव्रते रमे शुभे ।  
कलावती सुचन्द्रं तु वरयामास सत्पतिम् ॥७ ॥
मनुवंशीयनृपतिं प्राप्य वर्षसहस्रकम् ।  
रेमे राज्ये ततो राजा संविरक्तो बभूव ह ॥८ ॥
जगाम तपसे विन्ध्यशैलं सह स्वयोषिता ।  
पुलहाश्रममासाद्य तपस्तेपेऽतिदारुणम् ॥९ ॥
मोक्षाकाङ्क्षी निराहारो दिव्यवर्षसहस्रकम् ।  
समाधिमाप नृपतिर्ध्यात्वा कृष्णपदाम्बुजम् ॥1.467.१ ०॥
तद्गात्रव्याप्तवल्मीकं पत्नी दूरं चकार सा ।  
निश्चेष्टितं पतिं दृष्ट्वा प्राणाऽसञ्चारविग्रहम् ॥११ ॥
मांसशोणितशून्यं तमस्थिसंसक्तविग्रहम् ।  
शोकं चकार सा राज्ञी सा रुरोद कलावती ॥१२॥
हे नाथनाथेत्युच्चार्य पातिव्रत्यपरायणा ।  
श्रुत्वा तु रोदनं तस्याः कृपया स कृपालयः ॥१३॥
आविर्बभूव जगतां पितामहो ह्यजः स्वयम् ।  
ब्रह्मा तां च नृपं चापि विलोक्य शोकमाप ह ॥१४॥
ततः कमण्डलुजलेनासिच्य नृपविग्रहम् ।  
जीवं सञ्चारयामास ब्रह्मशक्त्या स विश्वसृट् ॥१५॥
राजा तु पुरतो दृष्ट्वा जगद्धातारमेव तम् ।  
प्रणनाम प्रतुष्टाव प्रसन्नवदनेक्षणम् ॥१६॥
ब्रह्मा नृपं समुवाच वरं वृणु यथेप्सितम् ।  
राजा वव्रे तु निर्वाणं नित्यमोक्षं परं पदम् ॥१७॥
श्रुत्वा ब्रह्मा वरं दातुमुद्यतस्त्वभवद् यदा ।  
कलावती महासाध्वी ब्रह्माणमाह सादरम् ॥१८॥
यदि मुक्तिं नृपेन्द्राय ददासि कमलोद्भव ।  
ततोऽबलाया हे ब्रह्मन् का गतिर्मे विना धवम् ॥१ ९॥
विना कान्तं तु कान्तानां का शोभा विधवात्मनि ।  
व्रतं त पतिव्रतायाश्च पतिरेव श्रुतौ मतम् ॥1.467.२० ॥
गुरुश्चाभीष्टदेवो हि तपोधर्ममयः पतिः ।  
सर्वे वै बान्धवाः श्रेष्ठाः पतितुल्या न योषिताम् ॥२१ ॥
सर्वेषां तु प्रियतमो बन्धुर्न स्वामिनः परः ।  
सर्वधर्मात् परा ब्रह्मन् पतिसेवा सुदुर्लभा ॥२२॥
व्रतं दानं तपः पूजा जपहोमादिकं तु यत् ।  
स्वामिसेवाविहीनायाः सर्वं तन्निष्फलं भवेत् ॥२३॥
सर्वतीर्थेषु च स्नानं तथा पृथ्च्याः प्रदक्षिणा ।  
सर्वयज्ञेषु दीक्षा च महादानव्रतानि वै ॥२४॥
वेदानां पठनं चापि यावन्त्यपि तपांसि च ।  
सतामर्थे भोजनं च विप्रार्चा देवसेवनम् ॥२५॥
चातुर्मास्यतपकृच्छ्रचान्द्रायणादिकं तथा ।  
एतानि स्वामिसेवायाः कलां नार्हन्ति षोडशीम् ॥२६॥
स्वामिसेवाविहीना या वदन्ति स्वामिने कटु ।  
पतन्ति कालसूत्रे ता यावच्चन्द्रदिवाकरौ ॥२७॥
सर्पाश्च कृमयस्तत्र दशन्ति ता दिवानिशम् ।  
मूत्रश्लेष्मपुरीषाणां भक्षणं कारयन्ति ताः ॥२८॥
तासां मुखे ददत्येवमुल्कास्तु यमकिङ्कराः ।  
एवं वै यातना भुक्त्वा कृमियोनिं प्रयान्ति ताः ॥२९॥
भक्षन्ति तत्र मलिनं यान्ति मानुषतां ततः ।  
इतिश्रुतं मया सद्भ्यो वेदवाक्येभ्य इत्यतः ॥1.467.३ ० ॥
किं वदामि जगद्धातर्न जानाम्यबला यतः ।  
त्वं पिता जगतां धाता योगी गुरुः सतां सदा ॥३ १ ॥
सर्वज्ञं किं बोधयामि मा वियोजय मां पितः ।  
प्राणाऽधिकोऽयं कान्तो मे यदि मुक्तो बभूव ह ॥३२॥
मम को रक्षिता ब्रह्मन् धर्मस्य यौवनस्य च ।  
कौमारे रक्षिता तातो दत्वा पात्राय मुच्यते ॥३३॥
लग्नेन रक्षिता कान्तो यावज्जीवति वै पतिः ।  
तदभावे सुतो रक्षेत् त्रातारस्ते त्रयः स्मृताः ॥३४॥
अरक्षके सती साध्वी त्वन्याश्रयमुपाव्रजेत् ।  
तदधीना भवेत् तत्र पातिव्रत्यं लयं व्रजेत् ॥३५॥
बहुजन्मार्जितं पुण्यं तदा नार्या विनश्यति ।  
बाल्ये च यौवने कान्ते वार्धक्येऽपि सतीस्त्रियाः ॥३६॥
पतिव्रतायाः कान्ते स्वे सर्वकाले समा स्पृहा ।  
पुत्रे स्नेहो हि मातॄणां भवेत्सर्वाधिकोऽपि च ॥३७॥
पतिस्नेहस्य साध्वीनां कलां नार्हति षोडशीम् ।  
पुत्रस्य स्तन्यलाभान्तो मिष्टान्ने भोजनावधि ॥३८॥
स्वार्थिनां स्वार्थलाभान्तः स्नेहो भवति न ध्रुवः ।  
कान्ते स्नेहः सतीनां तु स्वप्ने जाग्रति सन्ततः ॥३९॥
स्मृत्यन्तो बन्धुविच्छेदः पुत्राणां तु ततोऽधिकः ।  
सुदारुणः स्वामिनस्तु दुःखं नातः परं स्त्रियाः ॥1.467.४० ॥
अविदग्धा यथा दग्धा ज्वलदग्नौ विषादने ।  
तथाऽविदग्धा दग्धा स्यात् स्वामिनो विरहानले ॥४१ ॥
नाऽन्ने तृष्णा जले तृष्णाऽम्बरे भोग्ये न तृष्णिका ।  
गृहे यशसि सौन्दर्ये साध्वीनां स्वामिनं विना ॥४२॥
विरहाग्नौ मनो दग्धं रक्तं दग्धं तथाऽऽननम् ।  
भुक्तं दग्धं धनं दग्धं भवेदग्नौ तृणं यथा ॥४३॥
नहि कान्तात्परो बन्धुर्नहि कान्तात्परः प्रियः ।  
नहि कान्तात् परो देवो नहि कान्तात्परो गुरुः ॥४४॥
नहि कान्तात्परे प्राणा नहि कान्तात् परः स्त्रियाः ।  
नहि कान्तात्परो धर्मो नहि कान्तात् परं धनम् ॥४५॥
निमग्नं श्रीकृष्णनारायणे यथा सतां मनः ।  
यथैकपुत्रे मातुश्च कृपणानां धने यथा ॥४६॥
यथा भयेषुभीतानां शास्त्रेषु विदुषां यथा ।  
स्तन्यपाने शिशूनां च शिल्पेषु शिल्पिनां यथा ॥४७॥
यथा कान्ते कामिनीनां तथा प्रिये मनो मम ।  
तं विना जीवितुं ब्रह्मन् क्षणमेकं न वै क्षमम् ॥४८॥
मरणं तु वरं तासां जीवनं मरणायते ।  
तद्भर्तृरहितानां च सतीनां शोकचेतसाम् ॥४९॥
अन्यशोको भवेद् दूरः पानभोजनखेलनैः ।  
कान्तशोको वर्धते वै पानभोजनखेलने ॥1.467.५०॥
सती नारी पतिच्छाया वियोक्तुं नार्हति क्वचित् ।  
पतिपुण्यकृता मूर्तिः पत्यावेव सुसज्जते ॥५१ ॥
स्वामिना कृतपुण्यस्य फलं नारी पतिव्रता ।  
फलभोगः स्वामिनोऽस्ति कथं साध्वी वियुज्यते ॥५२॥
वियोगे फलभोगो न कृतं पत्युर्निरर्थकम् ।  
तस्मान्नारी सती नित्यं युयुजे स्वामिना शुभा ॥५३॥
इतरे खलु नश्यन्ति देहनाशे स्वभावतः ।  
नारी कर्मफला मूर्तिः सार्था जन्मनि जन्मनि ॥५४॥
ततो ब्रह्मन् पतिं मुक्तं चेत् करोषि मया विना ।  
त्वां शप्त्वा त्वां प्रदास्यामि प्रसह्य स्त्रीवधं ह्यघम् ॥५५॥
श्रुत्वा कलावतीवाक्यं विस्मितश्च प्रजापतिः ।  
हितं स्यात्तु यथा सत्यास्तथोवाच भयान्वितः ॥५६ ॥
वत्से मुक्तिं न दास्यामि स्वामिनं ते त्वया विना ।  
तव पुण्यं तथा त्वास्ते स्वर्गभोगेन नश्यति ॥५७॥
मुक्तं कर्तुं त्वया सार्धं साम्प्रतं नाहमीश्वरः ।  
सुते मुक्तिः पुण्यभोगं विना सर्वस्य दुर्लभा ॥५८॥
निर्वाणतां समाप्नोति धर्मी भोगेन नाशने ।  
बहुकालं स्वर्गभोगं कुरुष्व स्वामिना सह ॥५ ९॥
ततश्च युवयोर्जन्म भविता यमुनातटे ।  
यदा भविष्यति सती कन्या ते राधिका स्वयम् ॥1.467.६०॥
जीवन्मुक्तौ तया सार्धं गोलोकं सङ्गमिष्यथः ।  
साध्वी वै सत्त्वयुक्तेयं मा मां शप्तुं समर्हसि ॥६१ ॥
जीवन्मुक्ताः समाः सन्तः कृष्णनारायणे रताः ।  
इत्यक्त्वा प्रययौ ब्रह्मा स्वालयं ययतुश्च तौ ॥६२॥
स्वर्गं भुक्त्वा सुचन्द्रश्च वृषभानुर्बभूव ह ।  
पद्मावत्या हि जठरे सुरभानस्य रेतसा ॥६३॥
जातिस्मरो हरेरंशो हरिपादाब्जमानसः ।  
नन्दबन्धुर्महायोगी वैष्णवः परमो महान् ॥६४॥
कलावती कान्यकुब्जे बभूवाऽयोनिसम्भवा ।  
जातिस्मरा महासाध्वी भनन्दस्य सुपुत्रिका ॥६५॥
यज्ञकुण्डोत्थितां तां च लब्ध्वा सुकनकप्रभाम् ।  
मालावत्यै ददौ पत्न्यै सा पुपोष प्रहर्षिता ॥६६॥
चक्रे कलावतीनाम चकार सुमहोत्सवम् ।  
भवन्दनो नृपतिस्तां प्रददौ वृषभानवे ॥६७॥
जातिस्मरो हरेरंशो वृषभानुरुपाददे ।  
तस्यां कन्याऽभवद् राधा कृष्णनारायणप्रिया ॥६८॥
तस्या विवाहो भाण्डीरे वटे ब्रह्मा व्यधापयत् ।  
कृष्णेन सह राधायाः सुखं प्रापातिराधिका ॥६९ ॥
राधैकदा सती कृष्णं वृन्दावने रहस्थले ।  
कृष्णजन्मदिने कृष्णं स्नपयामास सुन्दरी ॥1.467.७०॥
यमीजलेन तत्रैव सस्मार स्वकगोधनम् ।  
गोलोकादागता गावस्तस्याः स्मरणमात्रतः ॥७ १ ॥
सुनन्दा सुमनाश्चापि सुशीला सुरभिस्तथा ।  
कपिला पञ्चमी चेति स्ववंशविस्तरैर्युता ॥७२॥
वात्सल्यदृष्ट्या कृष्णस्य तासामूधांसि सुस्रुवुः ।  
ववृषुः पयसां पूरैस्तदूधांसि पयोधराः ॥७३॥
कृष्णः संस्नापितस्ताभिः शृङ्गारितश्च राधया ।  
कृष्णेन कृतसत्कारा वाराणसीं ययुस्तु ताः ॥७४॥
राधा सम्भोजयामास रमयामास तं पतिम् ।  
जन्मोत्सवं सुखं कृत्वा ययौ कृष्णो गृहं निजम् ॥७५॥
वाराणस्यां तु ता गावः शङ्करं परमीश्वरम् ।  
धारासारैरविच्छिन्नर्दुग्धानां पापनाशिनाम् ॥७६ ॥
स्नपयामासुरत्यर्थं तावद्यावद्ध्रदोऽभवत् ।  
शम्भुर्यत्राऽभवत् पूर्वं स्थितः स्नातश्च दुग्धकैः ॥७७॥
आगतानां गवां स्नेहात् प्रतिजगाम यत्स्थले ।  
तत्स्थलं त्वभत् ख्यातं कपिलाह्रद एव यत्॥७८॥
कपिलधारा तत्तीर्थे तत्र श्राद्धेन पायसैः ।  
अग्निष्वात्ता बर्हिषद आज्यपाः सामपास्तथा ॥७९॥
पितरस्त्वन्यजातीया अपि तृप्यन्ति शाश्वतम् ।  
पठनाच्छ्रवणाल्लक्ष्मि मोक्षदं कथितं तव ॥1.467.८०॥
इति श्रीलक्ष्मीनारायणीयसंहितायां प्रथमे कृतयुगसन्ताने राधिकामातुः कलावत्या वृषभानोः पत्न्या प्राग्भवे सुचन्द्रपत्न्याः कलावत्यास्तस्याः पातिव्रत्येन पत्युस्तपसा च दम्पत्योर्वृषभानुकलावतीरूपेण यमुनातटे जन्म, तयोः पुत्री राधिका कृष्णजन्मोत्सवे गोदुग्धैः कृष्णं स्नपयामा-  
सेत्यादिनिरूपणनामा सप्तषष्ट्यधिक चतुश्शततमोऽध्यायः ॥४६७ ॥
    
