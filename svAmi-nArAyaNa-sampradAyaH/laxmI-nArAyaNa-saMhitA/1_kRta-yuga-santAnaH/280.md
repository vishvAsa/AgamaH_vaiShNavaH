+++
title = "२८०"

+++
श्रीनारायण उवाच-  
अथ लक्ष्मि! प्रवक्ष्यामि पूर्णिमाया व्रतानि ते ।  
यानि कृत्वा नरो नारी प्राप्नुयात् पुण्यसम्पदः ॥१ ॥
चैत्रकृष्णाऽमावास्या तु मन्वादिस्तिथिरस्ति हि ।  
अस्यां सान्नोदकं कुम्भं प्रदद्यात् सोमतुष्टये ॥२ ॥
कुर्याच्छ्राद्धं यथोद्दिष्टं पितॄणां तृप्तिहेतवे ।  
चैत्र्यां धवलपूर्णायां हनुमत्तिथिरुच्यते ॥३ ॥
पूजनं तैलसिन्दूरैर्वटकादिभिरुत्तमम् ।  
कर्तव्यं त्वत्र वैशाखस्नानारम्भोऽपि सम्मतः ॥४ ॥
वैशाखाऽमातिथौ श्राद्धं कर्तव्यं पितृतृप्तिकृत् ।  
वैशाखशुक्लपूर्णायां कूर्मजयन्तिकाव्रतम् ॥५ ॥
कर्तव्यं विधिना तत्र द्विभुजं नरमस्तकम् ।  
कट्यधः कूर्मरूपं च सौवर्णं पूजयेत् प्रभुम् ॥६ ॥
भोजयेद् दुग्धसारं च चाणकोद्भूतमोदकान् ।  
नीराजयेद् विसर्जयेद् दद्याद्दानानि च व्रती ॥७ ॥
एवंव्रतकृतो वासो वैकुण्ठे भवति ध्रुवः ।  
धर्मराजव्रतं त्वत्र कर्तव्यं धर्मतुष्टये ॥८ ॥
शृतान्नमुदकुम्भं च ददेद्गां गुरवे व्रती ।  
धर्मराजं पूजयेच्च भोजयेच्च विसर्जयेत् ॥९ ॥
शुभं कृष्णाजिनं दद्यात् सखुरं च सशृङ्गकम् ।  
सतिलवस्त्रं सन्दद्यात् कुम्भान् स्वच्छजलान्वितान ॥1.280.१ ० ॥
फलानि च हिरण्यं च दाने दद्याद् व्रती जनः ।  
मोदते सत्यलोकेऽयं यावच्चन्द्रार्कतारकम् ॥११ ॥
अन्ते वैकुण्ठमाप्नोति शाश्वतं सुखमश्नुते ।  
ज्येष्ठामा भावुका प्रोक्ता श्रीहरिं भावयेत्तदा ॥१२ ॥
पूजयेत्सर्वथा रात्रौ भोजयेच्च विसर्जयेत् ।  
ज्येष्ठपूर्णातिथौ कार्यं वटसावित्रिकं व्रतम् ॥१३ ॥
सोपवासा वटं सिञ्चेत् सलिलैरमृतोपमैः ।  
सूत्रेण वेष्टयेच्चैव सशताऽष्टप्रदक्षिणम् ॥१४ ॥
पिप्पलं वा वेष्टयेच्च सावित्रीं प्रार्थयेद् व्रती ।  
जगत्पूज्ये जगन्मातः सावित्रि पतिदैवते ॥१ ५ ॥
पत्या सहाऽवियोगं मे वटस्थे कुरुते नमः ।  
इति सम्प्रार्थ्य सावित्रीं भोजयित्वा सुवासिनीः ॥१६ ॥
स्वयं भुञ्ज्याद् व्रतकर्त्री सा स्यात् सौभाग्यभागिनी ।  
अत्र बिल्वत्रिरात्राख्यं व्रतं कर्तव्यमादरात् ॥! १७॥
बिल्वपत्रैः शम्भुरर्च्यो बिल्वं भक्ष्यं व्रतार्थिना ।  
बिल्वस्नानं प्रकर्तव्यं बिल्वद्रुः पूज्य इत्यपि ॥१८ ॥
बिल्वाधःशयनं कार्यं बिल्वदानं तथा मतम् ।  
एवं कृत्वा त्रिरात्रं वै कैलासं प्राप्नुयाद् व्रती ॥१९ ॥
मन्वादितिथिरेषास्ति मनुः पूज्यो विधानतः ।  
देयं दानं तथा भोज्याः सन्तः साध्व्यः सुपुण्यदाः ॥1.280.२० ॥
ज्येष्ठाभिषेकसंस्नानयात्रा कार्याऽत्र वै दिने ।  
तत्राऽभिषेकविधिना स्नपनीयो रमापतिः ॥२१ ॥
जलैरुज्ज्वलपात्रस्थैर्निर्मलैश्च सचन्दनैः ।  
शङ्खेन स्नपयेत् कृष्णं मन्त्रैर्वेदानुसारिभिः ॥२२ ॥
ततः पीताम्बराण्यत्र धारयेच्छ्रीपतिं प्रभुम् ।  
उष्णीषं पाटलं चैव भूषाश्च विविधा अपि ॥२३ ॥
भक्तं सूपं पोलिकाश्च वटिकां क्वथिकां तथा ।  
व्यञ्जनानि च नैवेद्ये मिष्टपेयान्युपाहरेत् ॥२४॥
जलक्रीडनपद्यानि श्रोहरेस्त्वत्र गापयेत् ।  
विसर्जयद्धरिं पश्चाद् भुञ्जीत व्रतकृज्जनः ॥२५ ॥
हरिप्रसादजं सौख्यं शाश्वतं तेन चाप्यते ।  
अषाढाऽमातिथौ श्राद्धं कर्तव्यं पितृतारकम् ॥२६॥
अषाढस्य तु पूर्णायां गुरोर्व्यासस्य पूजनम् ।  
षोडशोपसुवस्त्वाद्यैः कर्तव्यं वै यथा हरेः ॥२७॥
चन्दनाऽक्षततुलसीस्रक्फलाम्बरकुङ्कुमैः ।  
भूषाभोज्यसुमिष्टान्नोत्तमाच्छादनवारिभिः ॥२८ ॥
द्रव्यैः सुवर्णरूप्यादिक्षेत्रैर्द्रव्यादिभिस्तथा ।  
गुरुं कृष्णं तथाऽऽचार्यं गुर्वीं चाऽभ्यर्चयेद् व्रती ॥२९ ॥
गुरोः पादाङ्गुष्ठजलं पिबेत् स्वाद्यविशुद्धये ।  
गुरुर्हरिः स्वयं प्रोक्तः स्वमोक्षार्थं प्रसेवयेत् ॥1.280.३० ॥
गुरोः प्रसन्नताप्राप्तं ज्ञानं वा सेवनं व्रतम् ।  
मोक्षदं सुखदं पुण्यप्रदं भुक्तिविमुक्तिदम् ॥३१ ॥
अषाढस्यात्र पूर्णायां गोपद्मव्रतमुत्तमम् ।  
चतुर्भुजं शङ्खचक्रगदा पद्मविराजितम् ॥३२ ॥
प्रसन्नास्यं कञ्जनेत्रं रमागरुडशोभितम् ।  
स्वर्णवर्णं सुरूपं च सौवर्णं भूषणान्वितम् ॥३३ ॥
सेवितं मुनिभिर्देवैर्यक्षगन्धर्वकिन्नेरैः ।  
एवंविधं हरिं स्नापयित्वा पञ्चामृतैर्जलैः ॥३४॥
स्नातो व्रती पूजयेत् संवदन् पुरुषसूक्तकम् ।  
विभूषयेदर्चयेच्च नीराजयेच्च भोजयेत् ॥३५ ॥
नमेत् क्षमापयेच्चापि व्रती विसर्जयेत्ततः ।  
आचार्यं वा गुरुं साधुं भोजयेत्तोषयेन्मुहुः ॥३६ ॥
दद्याद् दानं च भुञ्जीत प्रसादात् कमलापतेः ।  
ऐहिकाऽऽमुष्मिकान् कामान् लभते शाश्वतान् व्रती ॥३ ७॥
कोकिलाव्रतमत्रैव कर्तव्यं भूतिमिच्छता ।  
श्रावणपूर्णिमान्तं तद् व्रते स्नायाद् बहिर्जले ॥३८ ॥
गौरीरूपां कोकिलां वै नित्यं प्रपूजयेद् व्रती ।  
स्वर्णपक्षां रत्ननेत्रां प्रवालमुखपङ्कजाम् ॥३ ९॥
कस्तूरीवर्णशोभाढ्यां नन्दनाऽरण्यवासिनीम् ।  
चूतचम्पकवृक्षस्थां कलगीतनिनादिनीम् ॥1.280.४० ॥
चिन्तयेत् पार्वतीं देवीं कोकिलारूपधारिणीम् ।  
गन्धाद्यैः पूजयेन्नित्यं नीराजयेच्च भोजयेत् ॥४१ ॥
मासान्ते कानकीं तिलपिष्टजां प्रार्थयेत्तदा ।  
कृष्णे चैत्ररथोत्पन्ने कोकिले हरवल्लभे ॥४२ ॥
हररूपाय विप्राय दत्ता मे सुखदा भव ।  
द्विजं सुवासिनीस्त्रिंशदेकां वा भोजयेत्ततः ॥४३ ॥
वस्त्रादिदक्षिणां दत्वा नत्वा देवीं विसर्जयेत् ।  
नारी व्रतविधानेन कोकिलागौर्यनुग्रहात् ॥४४॥
भुक्तिं स्वर्गं महानन्दं कैलासं दम्पतीसुखम् ।  
सौभाग्यं सप्तजन्माढ्यं लभेत्त्वन्ते प्रमोक्षणम् ॥४५ ॥
मन्वादितिथिरेषापि चातुर्मास्यप्रवर्तनम् ।  
शम्भोः शयनजश्चात्रोत्सवः कार्यो विधानतः ॥४६॥
कार्यः समुद्रः सजलः शय्या तत्र यथोचिता ।  
हरिर्हरश्च वा तत्र शयनीयः सुसेविना ॥४७ ॥
भोजनीयोऽर्चनीयश्च प्रार्थनीयोऽपि भावतः ।  
चातुर्मास्यस्य नियमा ग्राह्याश्च व्रतिना व्रते ॥४८ ॥
एवं वै पूजनं कृत्वा व्रतं च नियमग्रहम् ।  
भुक्तिं मुक्तिं फलं दिव्यं लभते नात्र संशयः ॥४९ ॥
श्रावणाऽमातिथौ कार्या दीपपूजा यथाविधि!  
पुष्पचन्दनतन्दुलशर्कराफलवारिभिः ॥1.280.५० ॥
चक्षुस्तेजःप्रदो दीपः सदा सौभाग्यदो भवेत् ।  
दीपदानं तु देवाय कर्तव्यं स्वर्गदं हि तत् ॥५ १ ॥
श्राद्धं चात्र प्रकर्तव्यं पितॄणां दिव्यतृप्तिकृत् ।  
नववृक्षारोपणं च कर्तव्यं त्वतिभावतः ॥५२॥
हरितां पृथिवीं कुर्वन् स्वर्गं हरितमाप्नुयात् ।  
यानवाहनदास्यादिसेवितं शाश्वतं व्रती ॥५ ३ ॥
अथ श्रावणपूर्णायां नारिकेलफलं व्रती ।  
पूजयेद् भक्षयेच्चापि दद्याद् दाने च भावतः ॥५५८॥
नारिकेलत्रिनेत्रेषु हरिब्रह्महरास्त्रयः ।  
वसन्ति पूजनीयास्ते नारिकेलफलेऽत्र वै ॥५५ ॥
त्वम् ब्रह्मा कुपरो विष्णुर्जलं शम्भुस्त्रयस्तु ते ।  
सत्त्वं विष्णुस्त्वन्तरस्थस्त्रिनेत्रो मध्यकुर्चुलः ॥५६ ॥
त्वज्जटात्मा बहिर्ब्रह्मा त्रिदेवात्मा हरिः स वै ।  
तस्य वै पूजया भुक्तिं मुक्तिं लभेत शाश्वतीम् ॥५ ७ ॥
अत्र श्रावणपूर्णायां वेदोपाकरणं व्रतम् ।  
यजुर्भिस्तत्र कर्तव्यं देवर्षिपितृतर्पणम् ॥५८ ॥
ऋषीणां पूजनं कार्यं स्वस्वशाखाविधानवत् ।  
बह्वृचैस्तु चतुर्दश्यां कर्तव्यं तद्धि तर्पणम् ॥५९ ॥
सामगैर्भाद्रमासे तु कर्तव्यं तद्धि तर्पणम् ।  
तृतीयायां द्वितीयायां शुक्ले हस्तर्क्षकालिके ॥1.280.६० ॥
होमः कार्यस्तथा वर्ष्मशुद्धिः कार्या विधानतः ।  
जलेन दर्भमिश्रेण तर्पणं पूजनं तथा ॥६१ ॥
कारयित्वोपवीतं च धारयेन्नूतनं शुभम् ।  
भोजयेत्सर्वमिष्टान्नैः साधून् विप्रान् गुरून् सतीः ॥६२ ॥
तेभ्यो दद्याद् दक्षिणां तु सुवर्णरजतात्मिकाम् ।  
स्वयं भुञ्जीत बन्ध्वाद्यैर्व्रती सुखमवाप्नुयात् ॥६३ ॥
तथा रक्षाविधानं च कर्तव्यं विधिनात्र वै ।  
राजिका रक्तवस्त्राणि चाक्षतान् शर्करान्वितान् ॥६४॥
कौसुम्भतन्तुना बध्वा प्रक्षाल्य सलिलैस्तथा ।  
धृत्वा कांस्येऽथ सम्पूज्य गन्धाद्यैर्विष्णुमुख्यकान् ॥६ ४१॥
बध्नीयाद् ब्राह्मणद्वारा मुदितः स्वप्रकोष्ठके ।  
द्विजाय दक्षिणां दद्याद् रक्षां करोति सूत्रकम् ॥६६॥
अत्रैव तु तिथौ पूर्वं हयग्रीवो महाप्रभुः ।  
हिरण्याक्षविनाशाय वेदानां रक्षणाय च ॥६७॥
समजज्ञे ततस्तस्य कर्तव्यं व्रतमादरात् ।  
सुखं हयस्वरूपस्य शुभं वर्ष्म नराकृति ॥६८ ॥
विधाय कानकं पूज्यं षोडशोपसुवस्तुभिः ।  
भोजयेच्च व्रती नीराजयेदथ विसर्जयेत् ॥६९॥
एवं व्रतकृतश्चात्र परस्मिन् जायते सुखम् ।  
अत्रैव च दिने कुर्याद् रुद्रपवित्रकार्पणम् ॥1.280.७ ० ॥
विविधैस्तु पवित्रैर्वै पूजयेच्च शिवां शिवम् ।  
कोकिलाव्रतपूर्णत्वं कुर्यात्त्वत्र दिने व्रती ॥७ १ ॥
भाद्राऽमायां पितृश्राद्धं प्रकुर्यात् तर्पणादिकम् ।  
कुशानाहारयेत् क्षेत्राच्छस्त्राऽछिन्नान् समूलकान् ॥७२॥
प्रौष्ठपद्यां पौर्णमास्यामुमामहेश्वरव्रतम् ।  
स्नात्वा रुद्राक्षभस्मादि धृत्वा शम्भुं प्रपूजयेत् ॥७३ ॥
बिल्वपत्रैः सुगन्धाढ्यैर्नैवेद्यैर्धूपदीपकैः ।  
भोजयेच्च नमेन्नीराजयेत्प्रस्वापयेत्ततः ॥७४॥
रात्रौ जागरणं कुर्यात्पुनः प्रातः प्रपूजयेत् ।  
भोजयेत् प्रार्थयेच्चापि व्रती पश्चाद् विसर्जयेत् ॥७५॥
पारणां च स्वयं कुर्यात् कैलासं प्राप्नुयाद् व्रती ।  
एवं पञ्चदशाऽब्दान्तं कृत्वा तूद्यापनं चरेत् ॥७६ ॥
उमायाश्च महेशस्य सौवर्णीं प्रतिमां शुभाम् ।  
पञ्चदशघटेष्वन्तर्घटे सम्पूजिता च ताम् ॥७७॥
वस्त्राभूषणपुष्पाद्यैर्मिष्टान्नैश्च जलैः शुभैः ।  
सहितां घटसम्पन्नां प्रतिमां गुरवेऽर्पयेत् ॥७८॥
एवं कृत्वा व्रतं त्वत्र निधानं सर्वसम्पदाम् ।  
भवत्येव व्रती भुक्तिमुक्तिसम्पत्तिभाजनम् ॥७९ ॥
अथात्रैव दिने शक्रव्रतं कर्तव्यमादरात् ।  
गन्धाद्यैरुपचारैश्च नैवेद्यैः पूजयेद्धरिम् । 1.280.८० ॥
शक्रं समर्प्य सौवर्णं गुरवे त्वन्यभूसुरान् ।  
भोजयेद दक्षिणादानं कुर्याद्वै धनवान्नृपः ॥८ १ ॥
धनधान्येच्छुना कार्यमेतत्तु प्रतिवार्षिकम् ।  
आश्विनाऽमादिने कार्यं सर्वपितृप्रतर्पणम् ॥८२ ॥
श्राद्धं कार्यं पिण्डदानं भोजनं जलसेचनम् ।  
विविधान्नानि देयानि दुग्धसाराणि चापि वै ॥८३॥
विप्राश्च साधवो भोज्याः सत्यः साध्व्यश्च बालिकाः ।  
तर्पणीयास्तृणैर्गावस्तथा वृक्षा जलादिभिः ॥८४॥
हरिकृष्णस्तर्पणीयो नैवेद्यफलसज्जलैः ।  
कृष्णनारायणो लक्ष्मीस्तर्पणीयावुभावपि ॥८५॥
एवं कृत्वा महाश्राद्धं पितरश्च पितामहाः ।  
तत्तत्पित्रादयः सर्वे मातरश्चापि वंशजाः ॥८६॥
शाश्वतीं यान्ति वै तृप्तिं त्वन्ते ब्रह्मपदानुगाः ।  
मोक्षस्थितिं प्रयास्यन्ति तस्माच्छ्राद्धं परं व्रतम् ॥८७॥
आश्विने मासि पूर्णायां रासलीलोत्सवो मतः ।  
पूर्णचन्द्रोदये रात्रौ रासलीलां चकार सः ॥८८॥
भगवान् राधया साकं गोपीभिश्च समं चिरम् ।  
गोपीराधाकृष्णमूर्तीः सौवर्णीश्चातिशोभयेत् ॥८९॥
कौसुम्भं धारयेद् वासं उत्तरीयं च चेल्लकम् ।  
कञ्चुकीं पीतवर्णां च भाले कुङ्कुमपत्रिकाम् ॥1.280.९० ॥
पीताम्बरं तु कृष्णं चाऽनर्घ्यं सन्धारयेद् व्रती ।  
नानारत्नविचित्रं च मुकुटं कुण्डले तथा ॥९ १ ॥
करे तु मुरलीं स्वर्णां धारयेद् रत्नकाऽञ्चिताम् ।  
नैवेद्ये पर्पिका देया पिण्डकाः पायसादिकम् ॥९२॥
सुगन्धिपुष्पतैलेन स्थलपद्मोदकेन च ।  
वासांसि मन्दिरं चापि वासयेद् राधिकापतेः ॥९३॥
चन्द्रशालाऽऽसने न्यस्य पूजयेन्निशि माधवम् ।  
गीतवादित्रनृत्यैश्च तोषयेद्वै रमापतिम् ॥९४॥
नवीनशालिपृथुकान् शर्करादुग्धमिश्रितान् ।  
तस्मै निवेदयेद् रासलीलापद्यानि गापयेत् ॥९५॥
शरद्व्रतं तदारभ्य कर्तव्यं भूतिमिच्छता ।  
कार्तिकस्नानमस्माद्धि दिनात्समारभेत वै ॥९६॥
अत्राश्विने तु पूर्णायां व्रतं कोजागराभिधम् ।  
सोपवासं प्रकर्तव्यं त्वेकभुक्तं च वा चरेत् ॥९७॥
प्रातर्लक्ष्मीं पूजयेच्च विविधैरुपचारकैः ।  
शृङ्गारयेद् भोजयेच्च मध्याहेऽपि प्रपूजयेत् ॥९८॥
चन्द्रस्य दर्शने सायं लक्ष्मीमूर्तिं तु कानकीम् ।  
ताम्रजे मृन्मये वापि घटे पात्रे निधाय च ॥९९॥
घटदीपान् सहस्रं वा शतं लक्षं प्रकाशयेत् ।  
पूरिकाः पायसान्नं च महालक्ष्म्यै निवेदयेत् ॥1.280.१०० ॥
जागरं नृत्यगीतैश्च कुर्यात् प्रातः प्रपूज्य ताम् ।  
अर्पयेद् गुरवे मूर्तिं व्रतं समापयेद् व्रती ॥१० १॥
अत्र रात्रौ महालक्ष्मीर्वराऽभयकराम्बुजा ।  
यातीक्षितुं मदर्थं को जागर्तीति सुभुक्तिमान् ॥१ ०२॥
तस्मै वित्तं प्रयच्छामि जाग्रते पूजकाय मे ।  
प्रतिवर्षं कृतेनात्र स्मृद्धः स्याद् याति वैष्णवम् ॥१ ०३॥
कार्तिकाऽमातिथौ लक्ष्मीपूजा कार्या विशेषतः ।  
लक्ष्मीश्चतुर्भुजा कार्या पद्मसिंहासनस्थिता ॥१०४॥
दक्षकरे च कमलं वामेऽमृतघटस्तथा ।  
अधोऽन्यभुजयोः कार्यौ बिल्वशङ्खौ सुशोभनौ ॥१०५॥
तत्पार्श्वयोर्गजौ कार्यौ धृतकुम्भकरावुभौ ।  
तस्यास्तु मस्तके पद्मं कर्तव्यं सुमनोहरम् ॥१०६॥
मण्डपे निर्मिते रम्ये कदलीस्तभतोरणैः ।  
पूजयेत् सर्वतोभद्रे लक्ष्मीसूक्तेन तां व्रती ॥१०७॥
अलकाराँश्च वासांसि महान्त्येवाऽर्पयेच्छ्रियै ।  
भालेऽस्याश्चन्द्रकं कुर्यात् कुङ्कुमाक्षतशोभनम् ॥१ ०८॥
सुगन्धपुष्पहारैश्च सौवर्णैः सर्वभूषणैः ।  
कमलैः पूजयेद् रत्नैर्धूपदीपद्रवादिभिः ॥१०९॥
परितः कारयेच्छक्त्या दीपानामावलीस्तथा ।  
नैवेद्ये शष्कुलीर्दद्याच्छतच्छिद्राणि फेणिकाः ॥1.280.११ ०॥
घृतपूराँश्च रेवालीः पीतसाराणि पूरिकाः ।  
पर्पिकाः पिण्डकाँश्चापि शाकराँश्चणकादिकान् ॥११ १॥
ओदनादीनि भोज्यानि शाकान्यस्यै निवेदयेत् ।  
ताम्बूलवीटिकां दत्वा कुर्यान्नीराजनं महत् ॥१ १२॥
लक्ष्मीपूजनपद्यानि गापयेत्तु व्रती ततः ।  
दीपान् प्रपूजयेत् सर्वस्थलीर्दीपैः प्रकाशयेत् ॥१ १ ३॥
शारदापूजनं कुर्यादायव्ययादिचर्पटे ।  
शारदायास्तु सौवर्णीं मूर्तिं वा कारयेद् व्रती ॥१ १४॥
नागवल्लीदलपूगीफलैलाशर्करात्वचः ।  
फलान्यक्षतकुङ्कुमगूडधानादिकानि च ॥१ १५॥
धूपदीपसुनैवेद्यैर्मषीलेखनिकादिभिः ।  
पूजयेच्छारदां मन्त्रैर्नीराजयेद् विसर्जयेत् ॥१ १६॥
एवं व्रतकृतो लक्ष्मीः शारदा च स्थिरा सदा ।  
सर्वसम्पत्करी स्याद्वै दानभोजनकामदाः ॥१ १७॥
अत्रैवाऽभ्यङ्गसंस्नानं तैलाद्यैर्मर्दनेन वै ।  
कर्तव्यं व्रतिना येन दारिद्र्यं नश्यति ध्रुवम् ॥१ १८॥
कार्तिकशुक्लपूर्णायां देवदीपोत्सवो मतः ।  
दीपान्प्रज्वालयेत्तीर्थे मन्दिरे भवनादिषु ॥१ १९॥
लक्ष्मीकान्तं प्रभाकन्तं धारयेन्मुकुटादिकम् ।  
संयावपूरिकाभक्तक्वथिकासूपसूरणान् ॥1.280.१२०॥
वृन्ताकादिकशाकानि श्रीकृष्णाय निवेदयेत् ।  
विसर्जयेच्च विधिवत् स्वर्गं मोक्षं व्रजेद् व्रती ॥१२१ ॥
त्रिपुरी पूर्णिमा चेयं त्रिपुरारिं प्रपूजयेत् ।  
भोजयेद् विविधान्नानि विसर्जयेत् सुखी व्रती ॥१२२॥
चातुर्मास्यसमाप्तिश्च कर्तव्या सोत्सवा जनैः ।  
मन्तव्या चापि मन्वादितिथिः प्रपूजयेन्मनुम् ॥१२३॥
भक्तिदेवीजयन्ती च पालनीयात्र सर्वथा ।  
भक्तेर्विधूदये कार्या पूजा सम्यग्विधानतः ॥१२४॥
भोजयेत्समलङ्कुर्याच्छ्राङ्गारिकविभूषणैः ।  
नीराजयेद् व्रती विसर्जयेत् स्याद्धामवासकृत् ॥१२५।  
कार्तिक्यां पूर्णिमायां तु कुर्यात् स्कन्दस्य दर्शनम् ।  
उत्सवस्तत्र कर्तव्यः सर्वशत्रुजयाय वै ॥१ २६॥
अत्रैव दीपदानेन कर्तव्यस्त्रिपुरोत्सवः ।  
कीटाः पतङ्गा मशका वृक्षा वल्ल्यश्च जन्मिनः ॥१२७॥
दीपदर्शनमात्रेण यान्ति वै परमां गतिम् ।  
कृत्तिकाः षट् कार्तिकेयः खड्गी वह्निर्जलाधिपः ॥१२८॥
गन्धपुष्पफलैर्धूपदीपनैवेद्यपानकैः ।  
पूजनीयाः प्रदेयाश्च दीपा बाह्ये गृहात्स्थले ॥१२९॥
दीपोपान्ते तथा गर्तश्चतुरस्रो मनोहरः ।  
चतुर्दशाङ्गुलः कार्यः सेच्यश्चन्दनवारिभिः ॥1.280.१३०॥
गवां क्षीरेण सम्पूर्य मत्स्यं हैमं क्षिपेत्ततः ।  
नमस्कृत्य च गन्धाद्यैः सम्पूज्य ब्राह्मणाय वै ॥१३ १॥
अर्पयेद् विधिना तेन मोदते हरिसन्निधौ ।  
क्षीरसागरदानं वै ह्येतदेव प्रकीर्तितम् ॥१३२॥
अत्र तिथौ वृषोत्सर्गे कृत्वा कैलासमाप्नुयात् ।  
मार्गशीर्षामादिने तु श्राद्धं कुर्याच्च तर्पणम् ॥१३३॥
तृप्ताश्च पितरो यान्ति परं भागवतं पदम् ।  
मार्गशीर्ष्यां पूर्णिमायां स्वर्णाढ्यं लवणाढकम् ॥१३४॥
दाने देयं त्वनाथाय सर्वकामसमृद्धये ।  
पौषस्य पूर्णिमायां तु स्नायात् सर्वौषधिजलैः ॥१ ३५॥
इदं जगत् पुरा लक्ष्मि! त्वयाऽऽसीत् त्यक्तमेव ह ।  
पुनर्लक्ष्मीविधानार्थं विष्णुरिन्द्रो बृहस्पतिः ॥१३६॥
शुक्रः सोमश्च सम्भूय चक्रुः पुष्ये प्रयत्नकम् ।  
अलङ्कृतं पुनश्चक्रुः सौभाग्योत्सवकेलिभिः ॥१ ३७॥
स्वस्वगुणप्रतापैश्च सर्वसौभाग्यवृद्धये ।  
अतो व्रती तथा कुर्यात् पूजयेत् तान् यथाविधि ॥१ ३८॥
गौरसर्षपकल्केन तूपमृद्य तनुं स्वकाम् ।  
सर्वौषधिजलैः स्नायाद् धारयेच्च नवाऽम्बरे ॥१ ३९॥
दृष्ट्वा तु मङ्गलं द्रव्यं नत्वा स्पृष्ट्वा ततो व्रती ।  
हरिशक्रेन्दुपुष्येज्यान् पूजयेदुपचारकैः ॥1.280.१४०॥
कृत्वा होमं भोजयेच्च ग्रहान् बालान् सुपायसैः ।  
देवान् विसर्जयेत् पश्चाद् व्रती भुञ्जीत पारणाम् ॥१४१॥
अलक्ष्मीनाशनं लक्ष्मीप्रदं वै मोक्षदं व्रतम् ।  
पूर्णिमायां तथा चात्र रैवताद्रौ पुराऽभवत् ॥१४२॥
अम्बाजन्म ततो गौर्याः पूजनं तत्र कारयेत् ।  
माघस्नानसमारम्भश्चास्माद् दिनाद् भवत्यपि ॥१४३ ॥
अत्रैव होलिकादण्डारोपणं कार्यमित्यपि ।  
रत्नानि कञ्चुकोष्णीषपादत्राणानि वा धनम् ॥१४४॥
दत्वा प्रमोदते स्वर्गे तिलान् कार्पासकम्बलान् ।  
समर्च्य शङ्करं चात्र वाजिमेधफलं व्रजेत् ॥१४५॥
फाल्गुनाऽमातिथौ दुग्धव्रतारम्भो भवत्यपि ।  
बोध्यैषा द्वापरयुगाद्या तिथिर्मङ्गलावहा ॥१४६ ॥
फाल्गुने पूर्णिमायां तु होलिकापूजनं मतम् ।  
काष्ठादिसञ्चये वह्निं हुत्वा रक्षोघ्नमन्त्रकैः ॥१४७॥
असृक्याभयसन्त्रस्तैः कृता त्वं होलि बालिशैः ।  
अतस्त्वां पूजयिष्यामि भूते भूतिप्रदा भव *॥१४८॥
* इतिमन्त्रेण सन्दीप्य परिक्रम्य नयेद् व्रती ।  
होलिकां राक्षसीं चेमां प्रह्लादभयदायिनीम् ॥१४९॥
ज्वालयन्ति जना यद्वत् प्रह्लादेन सुभस्मिता ।  
संवत्सरस्य दाहोऽयं पापानामिति होलिका ॥1.280.१५०॥
शङ्करेण कृतः कामदाहोऽयं होलिका मता ।  
कल्पभेदेन दाहस्य भिद्यते तु कथानकम् ॥१५१॥
दोलोत्सवस्तथा चात्र पूर्णायां वोत्तरेऽहनि ।  
उत्तराफाल्गुनीनक्षत्रयोगे रैवताचले ॥१५२॥
दोलामारोप्य कृष्णं चार्जुनं धर्माश्रये पुरा ।  
आन्दोलयामासुरत्र देवाः कार्यः स उत्सवः ॥१५३॥
प्रातः पूजां प्रकुर्वीत नरनारायणप्रभोः ।  
उपचारैः षोडशभिर्महानीराजनेन च ॥१५४॥
वस्त्रचन्दनपुष्पाद्यैस्तुलसीपत्रभूषणैः ।  
पायसैः पूरिकाभिश्च बदरादिफलैरपि ॥१५५॥
वासन्तिकैश्च पुष्पाद्यैस्तथा रङ्गगुलालकैः ।  
पूजयेद्भोजयेच्चापि नीराजयेच्च रञ्जयेत् ॥१५६॥
क्रीडां च कारयेद् यन्त्रैस्ततः प्रस्वापयेत् प्रभुम् ।  
भक्तान् बालान् भोजयित्वा व्रती भुञ्जीत वै ततः ॥१५७॥
एवमभ्यङ्गकस्नानमाम्रकुसुमप्राशनम् ।  
वसन्तोत्सवरमणं धूलिवन्दनमित्यपि ॥१५८॥
मन्वाद्यतिथिकं कुर्याद् व्रतं विस्तरतो व्रती ।  
नरनारायणं प्रातः प्रबोध्य पूजयेद् व्रती ॥१५९॥
बहूनि दद्याद् दानानि व्रतं चापि समापयेत् ।  
दाराः पुत्रान् धनं धान्यं स्वर्गं यायाच्च मोक्षणम् ॥1.280.१६०॥
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकपूर्णिमाऽमावास्याव्रतेषु श्राद्धाऽभावास्यामन्वादितिथि-  
हनुमज्जयन्तीवैशाखस्नानारम्भकूर्मजयन्तीधर्मराजव्रतभावुकामा-वटसावित्रीबिल्वत्रिरात्रव्रतज्येष्ठाभिषेकयात्रागुरुव्यासपूजागोपद्म-  
कोकिलाव्रतचातुर्मास्यनियमशिवशयनदीपपूजानारिकेलपूर्णिमा-ऋग्यजुःश्रावणीसामगश्रावणीरक्षाबन्धनहयग्रीवजयन्तीशिवपवित्रा-  
रोपणकुशग्रहणप्रौष्ठपद्युमामहेशव्रतशक्रव्रतसर्वपितृश्राद्धामारासलीलाकार्तिकस्नानशरद्व्रतकोजागरव्रतलक्ष्मीपूजादीपोत्सव-  
शारदापूजाऽभ्यङ्गस्नानदेवदीपोत्सवत्रिपुरीपूर्णिमा-भक्तिजयन्तीस्कददर्शनमाघस्नानाऽम्बाजयन्ती-  
होलिदण्डारोपणद्वापरादितिथिपयोव्रतदोलो-त्सववसन्तोत्सवाम्रकुसुमप्राशनधूलिवन्दना-दिनिरूपणनामाऽशीत्यधिकद्विशत-  
तमोऽध्यायः ॥२८० ॥
    
