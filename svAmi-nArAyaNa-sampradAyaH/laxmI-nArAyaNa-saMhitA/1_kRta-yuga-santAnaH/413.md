+++
title = "४१३"

+++
श्रीनारायण उवाच-  
शृणु लक्ष्मि! पुरावृत्तं ब्रह्मसदसि संवृतम् ।  
ब्रह्मणा निर्मिते चात्र लोके देवर्षिरक्षिते ॥१ ॥
मुनयः ऋषयो देवाः पितरो मानवाः खगाः ।  
पातालस्तरवासाश्च गन्धर्वाः किन्नराः नृपाः ॥२ ॥
साध्या विश्वे मरुतश्च वसवो देवनायकाः ।  
ब्रह्मचर्यपराश्चापि यतयो ध्यानयोगिनः ॥३ ॥
विद्याधराः किम्पुरुषा अनेके देवयोनयः ।  
अप्सरसो ब्रह्मसरसः साध्व्यः सत्यश्च कन्यकाः ॥४ ॥
दास्यः किङ्कर्यः सेवार्थसाधिकाः अपि योषितः ।  
कामचाराः कामरूपा यथेष्टसुखदायिकाः ॥५ ॥
सममानाः समदेहाः सुन्दर्यः षोडशाब्दिकाः ।  
तत्र पत्न्यर्थमेवायं ब्रह्मा लोकपितामहः ॥६ ॥
ददौ दिविषदादिभ्यः शच्याद्या मानसीस्त्रियः ।  
तासां पतिव्रताधर्माः पतिगृहीतयोषिताम् ॥७ ॥
पातिव्रत्येन संरब्धा भुक्तिमुक्तिप्रदाः खलु ।  
ब्रह्मणा देवपत्नीभ्यः स्नुषाभ्यश्चोपवर्णिताः ॥८ ॥
उपदिष्टाः पातिव्रत्यपरा मोक्षस्य साधकाः ।  
धर्मार्थकाममोक्षाख्यास्ताभिः श्रुताः समादरात्॥९ ॥
गृहीताः सर्वथा श्रेयस्करास्तुष्टाश्च ताः स्त्रियः ।  
किन्तु दासीस्वरूपिण्यः श्रुत्वा धर्मांश्च सर्वशः ॥1.413.१० ॥
अस्माकं सेविकानां वै को धर्मश्चेत्यतर्कयन् ।  
वयं दास्यः परवश्याः पितामहेन निर्मिताः ॥११ ॥
देवानां च तथा देवीयोषितां कर्मचारिकाः ।  
उपपत्न्यो भवामश्च पातिव्रत्यविवर्जिताः ॥१२  
दास्ये नैकपतिमत्त्वं सुरक्ष्येत कदाचन ।  
कैङ्कर्यं च पराधीनं स्वामिसन्तोषलम्बनम् ॥१३॥
स्वामिनो बहवः स्युश्च नैकधर्मोऽस्ति सुदृढः ।  
बहूनां सेवया दासीजीवनं हि विवर्तते ॥१४॥
तत्राऽनेकप्रसङ्गेन दुरीतं जायते ततः ।  
असुकृतेन दोषेण निरये वै गतिर्भवेत् ॥१५॥
तस्माद् दास्यं तु नारीणां न वै श्रेयःप्रदं भवेत् ।  
न कार्यं तादृशं दास्यं यत्र नास्त्युत्तमा गतिः ॥१६॥
राज्ञां धनिनां सर्वेषां कामभावेन सेवनम् ।  
नर्तनं पण्यभावेन पण्यपत्नीत्ववर्तनम् ॥१७॥
यदि दोषावहं तर्हि तन्न ग्राह्यं हि सर्वथा ।  
तस्माद् यथा कृताः सर्वा विवाहिताः सुरस्त्रियः ॥१८॥
ब्रह्मसरसः कन्याश्च वयं तद्वद् विवाहिताः ।  
अप्सरसः सुराद्यैश्च गृहीता एव सेविकाः ॥१ ९॥
स्थास्यामो वै पातिव्रत्यधर्मपराः सदा शुभाः ।  
मुनिषु ब्रह्मरूपेषु सुरेषु मानवेष्वपि ॥1.413.२० ॥
नागेषु सिद्धगन्धर्वचारणेषु वनिष्वपि ।  
विवाहेनैव पतिभिः साकं पतिपरायणाः ॥२१ ॥
पतिधर्मान् समगृह्य वर्तिष्यामह एव यत् ।  
पतिधर्मः परो धर्मो धर्मार्थकाममोक्षदः ॥२२॥
पतिन्यासः परो न्यासः पुत्रवित्तसुखप्रदः ।  
पतिरक्षा परारक्षा पतिर्देवः परो गुरुः ॥२३ ॥
विना विवाहविधिना दासीत्वं काचवन्मतम्।  
अध्रुवं नश्वरं नाऽऽस्थाप्रदं छलादिसम्भृतम् ॥२४॥
अतृप्तिदं समुद्वेगकरं दुःखप्रदं सदा ।  
तस्माद्वै ब्रह्मणे सर्वा मिलिता वयमेव च ॥२८६॥
प्रार्थयामोऽप्सरसो वै विवाहेन प्रदानकम् ।  
इति विचार्य ताः सर्वा अप्सरसोऽजसंसदि ॥२६॥
ब्रह्माणं प्रार्थयामासुर्विवाहार्थं पुनः पुनः ।  
ब्रह्मणा च तदा स्वस्य पुत्रीभ्यो धर्महेतवे ॥२७॥
स्नुषाभूताभ्य एवैता धर्मा मोक्षकरास्तथा ।  
सुखदाः स्वर्गदाश्चापि दुरीतक्षयकारकाः ॥२८॥
उपदिष्टाः सुखायैव तथा निःश्रेयसाय च ।  
शृणु लक्ष्मि! कथयामि पण्यधर्मान् सुखाश्रयान् ॥२९॥
या दासी च पराधीना कुमारी सधवाऽथवा ।  
अपतिका च दासीत्वे स्थिता वा नृपधर्मिणी ॥1.413.३ ०॥
बहुस्वामिमती या वा चाऽपरिचितस्वामिनी ।  
कामधर्मेण लुब्धा वा यस्या नास्त्यपरा गतिः ॥३१ ॥
तया नृपाः स्वामितुल्याः सूता वापि च तत्समाः ।  
सेवनीया भवेयुर्वै तासां सौभाग्यमेव ते ॥३२॥
ये केचिद् वृत्तिदातारः शुल्कदातार एव वा ।  
आजीवनं रक्षकास्ते तारकाः पतयः स्मृताः ॥३३ ॥
तेषां वै सेवया दास्यस्तरन्ति भावभक्तितः ।  
जारे शुल्कप्रदे नारायणं स्मृत्वा तु मां हरिम् ॥३४॥
नारायणसमां सेवां करिष्यन्ति तु याः स्त्रियः ।  
तादृङ्निश्छद्मवृत्त्या तास्तरिष्यन्ति हरेर्बलात् ॥३५॥
उपचार्यो हरिबुद्ध्या समायातोऽतिथिर्यथा ।  
न तु वै तृष्णया लुब्धवृत्त्या वा कपटेन वा ॥३६॥
क्षणिकं च पतिं मत्वा सेवनीयो हरिर्यथा ।  
पितॄणां देवतानां च पुण्याहे समुपस्थिते ॥३७॥
गोभूहिरण्यदानानि प्रदेयानि स्वशक्तितः ।  
गुरूणां च सतां दैवीजनानामाशिषस्तथा ॥३८॥
प्राप्तव्याः श्रेयसे ताभिः पाल्यानि वचनानि च ।  
यदा सूर्यदिने हस्तः पुष्यो वाऽथ पुनर्वसुः ॥३९॥
भवेत् सर्वौषधिस्नानं पण्यनारी समाचरेत् ।  
धात्रीफलतिलपिष्टाऽपामार्गतुलसीदलैः ॥1.413.४०॥
तण्डुलैर्विष्णुपादाब्जवारिमिश्रजलैः शुभैः ।  
स्नायात्तथाऽर्चयेत् कामरूपं कृष्णनरायणम् ॥४१ ॥
रतिं कामं प्रतिष्ठाप्य राधां कृष्णं तु कानकम् ।  
लक्ष्मीं नारायणं स्वर्णं संस्थाप्य पूजयेत्तु सा ॥४२॥
कामाय पादौ सम्पूज्य जङ्घे वै मोहकारिणे ।  
मेढ्रं कन्दर्पनिधये कटिं प्रीतिमते नमः ॥४३॥
नाभिं सौख्यसमुद्राय रामाय च तथोदरम् ।  
हृदयं हृदयेशाय स्तनावाह्लादकारिणे ॥४४॥
उत्कण्ठायेति वैकुण्ठमास्यमानन्दकारिणे ।  
वामाङ्गं पुष्पचापाय पुष्पबाणाय दक्षिणम् ॥४५॥
मानसायेति वै मौलिं विलोलायेति मूर्धजम् ।  
सर्वात्मने कृष्णनारायणात्मने प्रसेविने ॥४६॥
कान्तरूपाय चक्रादिधारिणे परमात्मने ।  
नमो नारायणायेति कामदेवात्मने नमः ॥४७॥
कामपित्रे कामदेवनिवासाय च ते नमः ।  
काममोक्षकरायाऽर्तिहराय हरये नमः ॥४८॥
कामबन्धनकाराय कामबन्धनहारिणे ।  
कृष्ण कृष्ण काम कृष्ण मोक्षदाय च ते नमः ॥४९॥
अस्माकं त्वं पतिः कृष्ण नान्योऽस्ति त्वादृशः पतिः ।  
अन्ये स्वार्थाः पतयस्ते वयं स्वार्थाश्च योषितः ॥1.413.५०॥
त्वं परार्थः परब्रह्म गृहाणाऽस्मान्निजे करे ।  
पातिव्रत्यं त्वयि चास्तु नान्यत्र क्षणदेषु वै ॥५१ ॥
क्षणदेषु भवानास्ते भवानेव पतिः प्रभो! ।  
तारयाऽस्मान् भववाहात् कृष्णवाहे नय प्रभो ॥५२॥
नार्यः कामकृते सृष्टाः भवान् कामरूपो हि नः ।  
बीजरूपो हरिः कृष्णो बालरूपो भवान् मतः ॥५३ ॥
प्रेमरूपो लिङ्गरूपो भवानेव मतो हि नः ।  
मा भक्तानां योषितां ते किङ्करीणां दुरीतकम् ॥५४॥
पण्यत्वे च कदाचिद्वै स्पृशत्वस्माँस्तव प्रियाः ।  
यत्कुर्मो वामभागस्थाः शर्म कर्म सुखावहम् ॥५५॥
अर्पयामो भवत्येव निर्गुणं तन्निवर्तताम् ।  
एवं कृष्णार्पणं लक्ष्मि! कार्यं वारस्य योषिता ॥५६॥
पण्यस्त्रीभिस्तथा दास्या कार्यं कृष्णार्पणं हि तत् ।  
अथ लक्ष्मीं राधिकां च रतिं मत्वा समर्चयेत् ॥५७॥
नमः पुष्ट्यै नमस्तुष्ट्यै नमः सर्वार्थसम्पदे ।  
अनङ्गजननीं वन्दे कामपत्न्यै नमो नमः ॥५८॥
कामात्मिकायै सुन्दर्यै कृष्णकान्त्यै च ते नमः ।  
आनन्दात्मकरूपिण्यै तारिण्यै ते नमो नमः ॥५९॥
एवं प्रातः सदा पण्यप्रमदा श्रीहरिं पतिम् ।  
श्रीपतिं पूजयेत् स्वामिभावेन मोक्षणं व्रजेत् ॥1.413.६ ०॥
गन्धैर्माल्यैस्तथा धूपैर्नैवैद्यैर्जलदीपनैः ।  
कामिनी चाप्सरसश्च पूजयेच्छ्रीजनार्दनम् ॥६ १ ॥
अन्नदानं वस्त्रदानं द्रव्यदानं द्विजातये ।  
साधवे ब्रह्मशीलाय दद्याच्च ब्रह्मचारिणे ॥६२॥
तस्मै कृष्णायाऽर्पयामि श्रीकृष्णः प्रीयतां मम ।  
इति पूजां कारयेद्वा कुर्यात् पुण्यप्रदां सती ॥६३ ॥
एतादृशीं प्रियां भक्तिमतीं कृष्णो हि तारयेत्॥
पुरुषं कामदेवो वै कृष्णोऽयमिति धारयेत् ॥६४॥
सर्वभावेन चात्मानमर्पयेत् कृष्णतन्मयी ।  
ततो दोषैर्न लिप्येत पण्यस्त्री किङ्करी च वा ॥६५॥
तण्डुलप्रस्थदानं च रविवारे प्रकारयेत् ।  
कार्तिके माधवे माघे चातुर्मास्ये व्रताहके ॥६६॥
भक्तिं नवविधां कुर्यात् पण्यस्त्री पावनी भवेत् ।  
विप्रस्योपस्करैर्युक्तां शय्यां दद्यात् सुशोभनाम् ॥६७॥
सोपधानकविश्रामां सास्तरावरणां शुभाम् ।  
प्रदीपोपानहच्छत्रपादुकासनसंयुताम् ॥६८॥
कृष्णस्य मन्दिरे दद्यात् शय्यादानं हि पावनम् ।  
हेमसूत्रं विभूषाश्च हारान् रम्याम्बराणि च ॥६९॥
अङ्गुलीयकरशनाकटकद्रव्यकाणि च ।  
लक्ष्मीनारायणमूर्तिं कामस्य प्रतिमां तथा ॥1.413.७० ॥
रतिमूर्तिं प्रदद्याच्च दाने विप्राय वेदिने ।  
ताम्रपात्रं हेमसूत्रं मौक्तिकं चक्षुरित्यपि ॥७१ ॥
इक्षुदण्डं गुडकुम्भं धूपमाल्यानुलेपनम् ।  
तैलं सुगन्धि दद्याच्च भोजनं च द्विजातये ॥७२॥
दोग्ध्रीं धेनुं तथा दद्याद् वदेच्च धेनुसन्निधौ ।  
यथाऽन्तरं न पश्यामि कामकेशवयोः सदा ॥७३ ॥
तथैव सर्वकामाप्तिरस्तु कृष्ण सदा मम ।  
यथा न कमला देहात् प्रयाति तव केशव ॥७४॥
तथा मामपि देवेश शरीरे स्वे कुरु प्रभो ।  
ततः प्रदक्षिणीकृत्य विप्रं विसर्जयेत् सती ॥७५॥
एवं वै श्रीकृष्णनारायणरूपं प्रपूजयेत् ।  
विप्रं वान्यं नरं चाभ्यागत कृष्णं सुतोषयेत् ॥७६ ॥
तर्पयेत यथाकामं प्रोषितेऽन्यं प्रतोषयेत् ।  
यदृच्छयाऽभ्यागतं वै रञ्जयेत् तत्पतिप्रिया ॥७७॥
एवं कृतेऽपि गर्भो वै यदीच्छेद् रक्षयेच्छुभम् ।  
अनिच्छा चेदृतुधर्मात् षोडशाहोत्तरं नरम् ॥७८॥
संस्पृशेद्रतिकामार्थं ह्यनपत्या वसेत्तथा ।  
अकामया ह्यकामेन पारवश्यतया यदि ॥७९॥
सगर्भात्वं प्रसज्येत ह्युपचारान् समाचरेत् ।  
एतद्धि कथितं चाऽप्सरोभ्यः पूर्वं हि वेधसा ॥1.413.८० ॥
अधर्मोऽयं ततो न स्यात् पण्यस्त्रीणां हि सर्वथा ।  
पुरुहूतेन च पुरा दानवीषु तथोदितम् ॥८१ ॥
पशुपक्षिप्रमदासु पुरा युगे तथोदितम् ।  
तदिदं साम्प्रतं सर्वं भवतीषु च युज्यते ॥८२॥
सर्वपापप्रशमनं कृष्णप्राप्तिप्रदायकम् ।  
कृष्णार्पणात्मकं कार्यं निर्गुणं स्यान्मदाज्ञया ॥८३॥
कल्याणीनां कथितं तत् कुरुध्वं प्रवराङ्गनाः ।  
इत्युक्ता ब्रह्मणा सर्वा अप्सरसो यथावचः ॥८४॥
अवर्तन्त दिविषत्सु मुनिषु मानवेषु च ।  
तासां पापप्रणाशाय देवास्तदाऽवदन् मुहुः ॥८५॥
याश्च दास्यः परवशाः किङ्कर्यश्च निराश्रयाः ।  
कर्मचारिण्य आज्ञास्थाः प्रेष्या भुजिष्ययोषितः ॥८६॥
शुक्लनार्यश्चाऽलग्निकाः शुद्धा देव्यो भवन्तु ताः ।  
वारस्त्रियश्च नर्तक्यः शिक्षिका दायिकास्तथा ॥८७॥
उपपत्न्यश्च ताः सर्वाः शुद्धा भवन्तु सर्वदा ।  
कृष्णकृष्णेति कृष्णेति मत्वा नराश्रिताः सदा ॥८८॥
पूजिता वर्तमानाः स्युदेवैर्वन्द्या हरेः पुरम् ।  
प्रयास्यन्ति सुकृतज्ञा ब्रह्मा साक्ष्यस्मि योषिताम् ॥८९॥
मासे मासे च यासां वै प्रदत्तमार्त्तवं व्रतम् ।  
शुद्ध्यन्ति ऋतुना सर्वा नार्यश्चेति ह्यजोऽब्रवीत् ॥1.413.९०॥
व्रतं यदृषिपञ्चम्याः सोपवासं परं मतम् ।  
तेन शुद्ध्यन्ति भामिन्यः सर्वदोषलयो भवेत् ॥९१ ॥
कृष्णभावनया नॄन् सेवन्ते सर्वाः पतिव्रताः ।  
कृष्णः पतिः परब्रह्म तद्व्रतास्ताः पतिव्रताः ॥९२॥
कृष्णः सन्तोषमायाति नरात्मनि समस्थितः ।  
नारी सन्तोषमायाति नार्यात्मनि हरिः स्थितः ॥९३॥
इतिभावात्मको भक्तो भक्ता नार्हति दूषणम् ।  
एवं पतिव्रताधर्मं पण्यस्त्रीणामुदाहृतम् ॥९४॥
आदौ कृतयुगे प्रोक्तं सुरनार्यः समाचरन् ।  
युगक्षये मनःकल्ये कृष्णभावविवर्जिते ॥९५॥
जाते तु समये दोषः काममात्रातिमर्षणे ।  
सुकृतं नैव जायेत कृतं नश्येच्च वै तपः ॥९६॥
ततो नार्या पण्यभावे वर्तितव्यं न शोभनम् ।  
नरेणापि जारभावे वर्तितव्यं न शोभनम् ॥९७॥
स्वच्छे स्वाच्छ्यं भवेद्धर्मो मालिन्येऽघो मलं मतम् ।  
ततः पण्यमयाद्धर्माल्लग्नधर्मः परो मतः ॥९८॥
वस्तुतः शृणु वै सर्वं मलमूत्रमशुद्धकम् ।  
असह्यगन्धं निकृष्टं ह्यशुभं मलिनं सदा ॥९९॥
मलं पापं हि मन्तव्यं निर्मलं पापवर्जितम् ।  
मलं नवसु द्वारेषु क्षरते भिन्नरूपकम् ॥1.413.१० ०॥
गर्भवासमलं प्रोक्तं मूत्रं द्रवन्मलात्मकम् ।  
तद्वै पापस्थलं बोध्यं तद्योगः पापमुच्यते ॥१०१ ॥
योगस्तु सर्वथा पापं मलसाधनयोः खलु ।  
तद् विवाहितयोर्यद्वा चाऽविवाहितयोरपि ॥१ ०२॥
विवाहो नियमः प्रोक्तो नियमः सह्यते सदा ।  
अविवाहो न नियमः सह्यते न जनैर्हि सः ॥१०३ ॥
मलं पापं कर्म तुल्यं सह्यते न च सह्यते ।  
सह्यते च यतस्तत्र पापत्वं नेति नैव हि ॥१ ०४॥
मैथुनं सर्वथा पापं पुण्यकर्म न विद्यते ।  
कामश्च सर्वथा दोषो ह्यधर्मवंश एव सः ॥१ ०५॥
कृष्णनारायणयोगाद् यदि दिव्योऽर्पितस्तदा ।  
सर्वार्पणात्मकं तद्धि हरेः प्रसन्नताप्रदम् ॥१०६ ॥
पत्न्या तदन्यया चापि कार्या हरेः प्रसन्नता ।  
कामः पाप्मा नियमितो वृद्धैर्विवाहकर्मणा ॥१ ०७॥
अप्सरसां तु गान्धर्वो विवाहो ब्रह्मणा कृतः ।  
दासीनां शुल्कनारीणां क्षणगान्धर्व एव सः ॥१ ०८॥
वेष्टुं योग्यो यश्च कोऽपि शुल्केन यत्र योषिति ।  
स वेश्यसंशकस्तावत् सा वेश्या तावतैव हि ॥१ ०९॥
तयोस्तावत्प्रसङ्गश्च सह्यते यदि मानवैः ।  
यथा विवाहितयोः स नैतावता वृषो मतः ॥1.413.११० ॥
किन्तु सह्यं मतं कर्म धर्मत्वेनोपचारितम् ।  
तच्छ्रीकृष्णार्पर्णं कृत्वा यथार्थं धर्ममाचरेत् ॥१११ ॥
इति तत्त्वं कथितं ते पण्यस्त्रीणां तथा प्रिये ।  
पतिस्त्रीणां समे कर्म धर्मो नियमतो मतः ॥११२॥
कामभोगस्तु नरको निरयप्रद एव सः ।  
पत्नीनां गणिकानां वा वेश्यानां वाऽन्ययोषिताम् ॥११३ ॥
दाल्भ्यनामा महर्षिश्च तत्त्वं स्त्रीभ्यः पुराऽवदत् ।  
ऐन्द्रियकं तु यत् कर्म कृष्णस्मरणवर्जितम् ॥१ १४॥
सर्वं पापात्मकं तद्धि कामः क्रोधो जपो व्रतम् ।  
स्वर्गाद्या भूमयः सर्वा निरयाः कृष्णमन्तरा ॥१ १५॥
कामाद्या भोगनिवहा निरयाः कृष्णमन्तरा ।  
तस्मात् कृष्णं परं कान्तं कृत्वा प्रसाद्य तं प्रभुम् ॥१ १६॥
सेवित्वा सत्पतिं नारायणं नारायणी भवेत् ।  
नवा देहस्य कामाय कामभोगो भवत्यपि ॥१ १७॥
आत्मनस्तु सुखायैव कामभोगं करोत्यजः ।  
न चेन्द्रियाणां कामाय कामभोगा भवन्त्यपि ॥१ १८॥
अन्तःस्थात्मसुखायैव कामभोगा भवन्त्यपि ।  
न चात्मा केवलः कामे प्रवर्ततेऽन्तरा हरिम् ॥११ ९॥
तस्माद्धर्यर्थमेवैते आत्मकामा भवन्ति वै ।  
यदि कृष्णो भवेन्नैवात्मनि चात्मा निरर्थकः ॥1.413.१२० ॥
तस्मात् कामाः कृष्णयोगादानन्ददा भवन्ति हि ।  
एवं कृष्णं समाराध्य प्राप्तव्यं कामनाफलम् ॥१२१ ॥
पातिव्रत्यं तदेवोक्तं पण्यस्त्रीणां तु पद्मजे ।  
इति श्रुत्वा परं धर्मं नैजं मत्वाऽप्सरोगणाः ॥१ २२॥
ब्रह्माऽऽज्ञायामवर्तन्त शुल्कधर्मपरायणाः ।  
सशुल्कः सत्कृतः स्वामी यावद् रञ्जनतामियात् ॥१२३ ॥
तस्य सेवां प्रकृत्वैव प्राप्स्यन्ते ताः पदं परम् ।  
पठनाच्छ्रवणाच्चास्य धर्मतत्त्वं प्रबुध्यते ॥१ २४॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये दासीपण्यस्त्रीणामपतिकानां भगवत्पातिव्रत्यनिरूपणनामा त्रयोदशाधिक-  
चतुश्शततमोऽध्यायः ॥४१३ ॥
    
