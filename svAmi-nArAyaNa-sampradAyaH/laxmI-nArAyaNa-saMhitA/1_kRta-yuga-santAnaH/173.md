+++
title = "१७३"

+++
श्रीनारायण उवाच-  
शृणु लक्ष्मि हिमाद्रौ तु तयोर्विहरतोस्तदा ।  
कामस्मृत्या कामदेवः प्रविष्टस्तत्र सन्निधौ ॥१ ॥
तस्मिन्प्रविष्टे शम्भौ च सत्यां च कामना शुभा ।  
समभवत्तदा शम्भोर्भावं विज्ञाय सर्वथा ॥२ ॥
वसन्तः स्वस्य कर्तव्यं समारेभे हरान्तिके।  
मन्दसुगन्धशैत्याढ्यो ववौ च मलयो मरुत् ॥३ ॥
वृक्षाश्च पुष्पिताः सर्वे लताश्च पुष्पितास्तदा ।  
विरेजिरे पलाशाश्च किंशुकैः रक्तकोमलैः ॥४ ॥
कमलानि विचित्राणि सरःस्वपि विरेजिरे ।  
पद्मपुष्पाढ्यपवनो ववौ तत्र हरान्तिके ॥५ ॥
नागकेशरपुष्पाणि स्वर्णवर्णसुगन्धिभिः ।  
मनोज्ञान्यभवँस्तत्र शङ्करस्य महात्मनः ॥६ ॥
सुगन्धगन्धसम्पृक्ता नागवल्ली च मारुतम् ।  
सती शङ्करनिकटे प्रैरयन्मोहकारकम् ॥७ ॥
कोकिलाश्च तदानीं सुस्वरं जगुर्मनोहरम् ।  
आम्राः प्रफुल्लिताः पत्रमञ्जरीभिर्बभुस्तदा ॥८ ॥
जलानि निर्मलान्यभिरेजुश्च फुल्लकाशकाः ।  
ज्योतिश्चक्राणि संरेजुर्वासन्तिकप्रभादिभिः ॥९ ॥
कौमुद्या सह रक्ताश्च विभावर्योऽभवन् प्रियाः ।  
शाद्वलाः सुप्रदेशाश्चाऽभवन् कामसुखप्रदाः ॥1.173.१ ०॥
नदीषु च निकुञ्जेषु कन्दरीषु स्थलीषु च ।  
रेमे सत्या समं शम्भुर्विरेजे शम्भुना सती ॥११ ॥
रमयामास देवेशं विविधाभिस्तु केलिभिः ।  
हरस्तु पुष्पमालाभिः प्रियां शृङ्गारयत्यपि ॥१ २॥
कबरीकरणैरङ्के स्वापनैश्चूम्बनैस्तथा ।  
सन्तोषयति चालापैर्हास्यवीक्षणमर्दनैः ॥१२ ॥
तद्वक्त्रशश्यधराऽमृतपानमत्ततां गता ।  
नानाविधासनसेतुमादिदेश प्रियै तदा ॥१४॥
सत्या वक्त्रसुगन्धेन सौन्दर्येण च नर्मणा ।  
प्रेम्णा रत्या सुबद्धोऽयं शङ्करः सन्तुतोष ह ॥१५ ॥
इत्येवं हिमवच्छृङ्गे रमयित्वा सतीं शिवः ।  
कैलासमगमत् स्वस्य निवासे शान्तिमावहत् ॥१६ ॥
तापकालो व्यतीतश्च यदा मेघागमोऽभवत् ।  
सती प्राह तदा शम्भुं शृणु मे वचनं प्रिय ॥१७॥
घनागमोऽयं समयो मेघा वर्षन्ति सर्वदा ।  
प्रवान्ति वाता हृद्यं कम्पयन्त्यतिवेगिनः ॥१८ ॥
स्थल्यः सर्वत्र सङ्क्लिन्नाः कर्दमाढ्या अनाश्रया ।  
वृक्षा वल्ल्यः प्रभिन्नाश्च समार्द्रा जलसम्भृताः ॥१९॥
मेघानां गर्जना विद्युद्विलासाः प्रभवन्ति च ।  
मेघच्छन्नौ न दृश्येते सूर्याचन्द्रमसौ दिवि ॥1.173.२०॥
वाताहता महावृक्षाः पतन्ति त्रासदा भुवि ।  
व्याघ्राः सिंहा महाक्रूरा विषवन्तश्च देहिनः ॥२१ ॥
भ्रमन्ति निर्जनेऽरण्ये शीतोष्णाऽनिलवह्नयः ।  
एते चान्ये दुःखदाश्च विघ्ना भवन्ति सर्वदा ॥२२॥
तस्मात् क्वचिन्निवासार्थं गृहं कार्यं त्वयाऽधुना ।  
यत्रच्छाया सुखशय्या पानभोजनवैभवाः ॥२३ ॥
रक्षितुं च भवेयुर्वै शक्याः सामयिकाः सदा ।  
यदि विरामलाभाय सौधं नास्ति जनस्य तु ॥२४॥
तदा को दारवहने लाभोऽस्ति वनवासिनः ।  
चक्रवाककपोताद्या पक्षिणोऽपि निराश्रयाः ॥२५॥
प्राप्ते काले प्रकुर्वन्ति गृहाणि वृक्षकोटरे ।  
पिपीलिकामूषकाद्याः कुर्वन्ति भूगृहाण्यपि ॥२६ ॥
तस्माद्गार्हस्थ्यधर्मस्याङ्गभूताऽपत्यरक्षणम् ।  
गृहे वै स्यान्निराबाधं सर्वर्तुसुखदे दृढे ॥२७॥
अन्यासां मद्भगिनीनां भवनानि महान्ति वै ।  
दिव्यान्यसङ्ख्यस्मृद्धीनि वर्तन्ते नास्ति मे गृहम् ॥२८॥
प्रथमे गृहशून्यत्वं दुःखं संसारसागरे ।  
द्वितीयं धान्यहीनत्वं तृतीयं धनशून्यता ॥२९ ॥
चतुर्थं निरपत्यत्वं मालिन्यं पञ्चमं मतम् ।  
षष्ठं रोगकृतमैत्र्यं सप्तमं चाऽगवादिकम् ॥1.173.३ ०॥
अष्टमं च गृहे क्लेशः सिंहवृषभभोगिनाम् ।  
एतद्दुःखाष्टकं मेऽस्ति किं गार्हस्थ्येन योगिनः ॥३१ ॥
योगी स्यान्न भवेद्भोगी भोगी स्यात् किन्तु योगिता ।  
तस्माद्योगफलं दुःखाष्टकनाशे प्रयुज्यताम् ॥३२।  
पश्याऽरण्ये च दावाग्निर्बहुधा जायतेऽत्र वै ।  
प्ररोहन्ति च सस्यानि निबीडानि निवासने ॥३३ ॥
श्यामला राजता रक्ता विशदास्तृणजातयः ।  
आसनस्थलभूमौ वै प्ररोहन्ति प्रकर्दमाः ॥३४॥
असमश्रीश्च कुटिला स्थली सेव्याऽतिदुःखदाः ।  
निद्रायां रतियोगे वा मध्यरात्रौ भयङ्कराः ॥३५ ॥
शब्दाः श्रूयन्त उग्राश्च कार्यध्वंसेऽतिदुःखदाः ।  
मध्याह्ने तूल्बणस्तापो वर्षाधाराश्च दुःखदाः ॥३६ ॥
पश्य मे पादयोस्तीक्ष्णकण्टकानां च शाश्वती ।  
कुटिका सङ्गता तत्र कण्टकाः सन्ति कीदृशाः ॥३७॥
शरीरे पश्य मे मेघकरकाणां च दुर्नयम् ।  
पतित्वा छादयन्त्येव शरीरं शैत्यदुःखदम् ॥३ ८॥
एतस्मिन् विषमे काले नीडं काकाश्चकोरकाः ।  
कुर्वन्ति त्वां विना गेहान् कथं शान्तिमवाप्स्यसि ॥३९॥
महतीवाऽद्य मे भीतिर्मेघोत्था जायते हृदि ।  
ततो यतस्व सौधार्थं मा चिरं वचनान्मम ॥1.173.४०॥
भार्या रक्ष्या वने स्थेयं रतिः स्वाद्या न भोजनम् ।  
एतत्सर्वं विनाशाय नो सुखाय प्रजायते ॥४ १ ॥
कैलासे वा हिमाद्रौ वा गङ्गातीरेऽथवा क्षितौ ।  
यत्र क्वापि वासयोग्यं भवनं कुरु शङ्कर ॥४२॥
प्राघूणिकाः समागत्य शान्ता भवेयुराश्रमे ।  
धनधान्यस्मृद्धिमति यथापेक्षं तथा कुरु ॥४३ ॥
श्रुत्वा सतीव्याहृतं च मत्वा मनसि सार्थकम् ।  
शम्भुः प्राह तदा देव्यै रञ्जयन्मानसं मुहुः ॥४४॥
वद देवी यत्र मेघा गच्छन्त्येव नहि क्वचित् ।  
तत्र सौधं कारयेयं यदि ते रोचते शिवे ॥४५ ॥
मेघा नितम्बपर्यन्तं सञ्चरन्ति महीधरे ।  
मेरौ वा तादृशे शृङ्गे कुर्वे ते यदि रोचते ॥४६॥
कैलासस्य तथा देवि नितम्बे प्रायशो घनाः ।  
वर्षास्वपि प्रचरन्ति कुर्वे ते तत्र रोचते ॥४७॥
अरुणाचलशृङ्गै च नितम्बे प्रायशो घनाः ।  
सञ्चरन्ति न गच्छन्ति तत ऊर्ध्वं कदाचन ॥४८ ॥
सौराष्ट्रे रैवते शैले स्वर्गशृङ्गे सुतैजसे ।  
यत्र मेघा नितम्बस्था न गच्छन्त्युपरीति वा ॥४९ ॥
हिमालये शिवशृङ्गे मेघा गच्छन्ति नैव यत् ।  
यत्रास्ति चन्द्रजं शैत्यं कुर्वे सौधं तु रोचते ॥1.173.५ ० ॥
इत्येतेषु गिरीन्द्रेषु त्वया दृष्टेषु प्राग्भवे ।  
मनोरुचिर्भवेद्यत्र तमाचक्ष्व द्रुतं हि मे ॥५ १ ॥
यत्र हैमे प्रोच्चशृङ्गे सिद्धपत्न्यो वसन्ति वै ।  
तत्र ते यदि वाञ्छास्ति कुर्वे तत्र महालयम् ॥५२ ॥
स्वर्णशृङ्गे यत्र देव्यो निवसन्ति सकौतुकाः ।  
तत्र ते यदि वाञ्च्छा स्यात् कुर्वे सौधं सुवर्णजम् ॥५ ३ ॥
आरुणे मणिकुट्टे वा लोकालोकेऽथ रैवते ।  
नागकन्या गिरिकन्याः किन्नर्यः फणिकन्यकाः ॥५४॥
गान्धर्व्यश्चाऽप्सरसो विद्याध्र्यः प्रवसन्ति च ।  
यत्र तत्र रुचिस्तेऽस्ति कुर्वे स्वर्गोपमं गृहम् ॥६१ ॥
सर्वास्ताः सततं सेवां करिष्यन्ति तव प्रिये ।  
अनुमोदैः सहयानैः सहक्रीडादिभिः सदा ॥५६ ॥
रूपं तवेदमतुलं वदनं चारु वीक्ष्य ताः ।  
तव दास्यो भविष्यन्ति हेलयित्वा निजं वपुः ॥५ ७ ॥
यद्वा हिमालये मेना बहुरूपगुणान्विता ।  
तत्र ते सा मनोमोदं करिष्यत्यतिसेवया ॥५८ ॥
गिरीणां कन्यका हैमे शिक्षार्थं यान्ति नित्यदा ।  
तत्र वै शिखरं रम्यं शिवाख्यं यदि रोचते ॥५९ ॥
विचित्रैः कोकिलालापमोदैः कुजगणावृतम् ।  
सदा वसन्तप्रभवं वस्तुमिच्छसि किं प्रिये ॥1.173.६० ॥
नानाजलसरोयुक्तं सरोजाऽसङ्ख्यताकुलम् ।  
कल्पवृक्षाऽमृतवल्लीकामधेनुसमन्वितम् ॥६१ ॥
प्रशान्तश्वापदगणं यतिसाधुसुसेवितम् ।  
स्फाटिकस्वर्गहीरकराजतैरुपशोभितम् ॥६ २ ॥
मानसतालहंसाऽश्वव्योमहस्तिनिषेवितम् ।  
हिरण्मयै रत्नजालैः पङ्कजैर्मुकुलैः सुमैः ॥६३ ॥
नीलोत्पलादिभिः पुष्पैर्मञ्जुलैः सुनिषेवितम् ।  
कुङ्कुमैः सर्वगन्धैश्च लसद्गन्धजलैस्तथा ॥६ ४॥
शाद्वलैस्तरुणैस्तुङ्गैर्वंशवृक्षैः सुशोभितम् ।  
नृत्यद्भिर्वृद्धमयूरैर्गुञ्जद्भिर्भ्रमरादिभिः ॥६५ ॥
सारसैः कोकिलाभिश्च मधुराऽऽराविभिर्युतम् ।  
गायनैः सततं तेषां शब्दायमानमन्वहम् ॥६६ ॥
सहेलीभिः सदायुक्तं कामोद्दीपनकारकम् ।  
नूत्ननूत्नसखीयुक्त वस्तुमिच्छसि किं प्रिये ॥६७ ॥
यद्वा मेरोः सुशिखरे सारभूते महाशुभे ।  
संविहर्तुं सखीयुक्ता साऽप्सरोगणमण्डिता ॥६८  
समिच्छसि तत्र रन्तुं कुर्वे भवनमुत्तमम् ।  
नित्यं शची करिष्यति तव सेवां सहायताम् ॥६९ ॥
जलेशस्य कुबेरस्येशानस्य च यमस्य च ।  
अग्नेर्नैर्ऋतदेवस्य मारुतस्य परस्य वा ॥1.173.७० ॥
पुरीभिः शोभिते शृङ्गे मेरोरुच्चसुरालये ।  
शचीरम्भामेनकादिरम्भोरुगणसेविते ॥७१ ॥
त्वमिच्छसि सविहर्तुं कुर्वे तत्र महालयम् ।  
अथवा मम कैलासे पर्वतेन्द्रे सदाश्रये ॥७ २ ॥
स्थानमिच्छसि कुबेरनगरीसन्निधौ शुभम् ।  
गङ्गाजलकणैरार्द्रं पूर्णचन्द्रसमोज्ज्वलम् ॥७ ३ ॥
दरीषु सानुषु द्रोण्यां ब्रह्मकन्याऽभिशोभितम् ।  
नानामृगकृताऽऽवासं पद्माकरशतावृतम् ॥७४॥
मेरोरपि विशेषेण सद्वस्तुगुणमण्डितम् ।  
आवयोः सानुकूलं च रचये तादृशं तदा ॥७५ ॥
यत्राऽस्त्यधिकवासेच्छा समाचक्ष्व द्रुतं मम ।  
गृह स्वर्णमणिरत्नसम्पत्पूर्णं करोमि वै ॥७६ ॥
सत्युवाच तदा शम्भुं हिमाद्रौ वसितुं सदा ।  
समीहे नचिरात् तत्र कुरु संवासमिष्टदम् ॥७७॥
श्रुत्वा शम्भुः सतीं नीत्वा तुङ्गं शृङ्ग ययौ सदा ।  
सिद्धाङ्गनागणयुक्तं सरसीवनराजितम् ॥७८ ॥
विचित्रैः कुसुमैर्व्याप्तं नैकधारत्नकर्बुरम् ।  
पक्षिभिर्यदगम्यं वै स्फटिकाऽभ्रमयं च यत् ॥७९॥
विचित्रपुष्पततिभिः शाद्वलैर्द्रभिरन्वितम् ।  
प्रफुल्लतरुशाखाग्र गुञ्जद्भ्रमरघोषितम् ॥1.173.८० ॥
पङ्केरुहैः प्रफुल्लैश्च नीलोत्पलचयैर्युतम ।  
स्वर्गीयसारसहंसशुकमेनाभिसेवितम् ॥८ १ ॥
तुरङ्गवदनैः सिद्धैरप्सरोभिश्च सेवितम् ॥
विद्याधरीभिर्देवीभिः किन्नरीभिर्विहारितम् ॥८ २ ॥
पुरन्ध्रीभिः पार्वतीभिः कन्याभिरभिसङ्गतम् ।  
विणाविपञ्चीतन्त्रिकामृदङ्गपटहस्वनः ॥८ ३ ॥
नृत्यद्भिरप्सरोभिश्च कृतकौतुकशोभितम् ।  
देविकाभिदीर्घिकाभिर्गन्धिभिः सुसमावृतम् ॥८४।  
प्रफुल्लपुष्पवल्लीनां सुकुञ्जैरुपशोभितम् ।  
हिमालयपुराऽभ्यर्णे कुबेरपुरसन्निधौ ॥८५॥
रम्यं विशालशिखरं स्वर्गतुल्यमनोहरम् ।  
शिवशृङ्गं हरो गत्वा दाक्षायण्या समं मुदा ॥८ ६ ॥
चिरं रेमे कृतसौधः कृतकैलासनामके ।  
सप्राकारे महाशाले कैलासनगरे नवे ॥८७॥
विश्वकर्माणमाहूय कारयामास सत्पुरम् ।  
कैलासनामकं यत्र भवनानि चकासिरे ॥८८ ॥
स्वर्णरत्नमणिनद्धभित्तिमन्ति दृढानि च ।  
शय्यास्थानानि रम्याणि स्नानस्थानानि सन्ति च ॥८९ ॥
शीतोष्णजलकुण्डाश्च वाप्यो मिष्टोदकास्तथा ।  
महानसानि रम्याणि वह्निशालास्तथा शुभाः ॥1.173.९० ॥
भक्ष्यभोज्यादिसामग्रीरक्षास्थानानि सन्ति च ।  
शृङ्गारकार्यसुस्थल्यो हास्यविनोदमण्डपाः ॥९१ ॥
हावभावविलासार्थं गुप्तहर्म्याणि सन्ति च ।  
प्राघूणिकनिवासार्थं गृहाणि सुमहान्ति च ॥९२ ॥
निद्राविराममञ्चाढ्यशय्यागृहाणि सन्ति च ।  
प्रेङ्खादोलादिसंराजद्वितर्दीभूमिकोत्तमाः ॥९३ ॥
ग्लहद्यूतादिरङ्गानि समाजरङ्गमण्डपाः ।  
चतुष्क्यश्चोदकुम्भ्यश्चाऽट्टालिकाः सन्ति सर्वशः ॥९४॥
उद्यानाश्च गृहोद्याना गृहयानानि वैद्युताः ।  
प्रदीपाः श्रावयन्त्राणि दृश्ययन्त्राणि सन्ति च ॥९५ ॥
वस्त्राणि लक्षशो नैकजातीयानि कृतानि वै ।  
पात्राणि स्वार्णरौप्याणि विभूषा रात्नपौरटाः ॥९६ ॥
वेशास्तथोपवेशाश्च कपाटगुप्तसङ्ग्रहाः ।  
वायुव्यजनयन्त्राणि कामसङ्गीतशालिकाः ॥९७ ॥
मनोरञ्जनमार्गाश्च बहुदृश्याऽऽपणास्तथा ।  
कोटिलक्षाऽयुतगणनिवासाः सद्गृहोत्तमाः ॥९८॥
वाटिकाश्च विहाराश्च राजधान्यः शुभाः कृताः ।  
यत्राऽमृतरसा दिव्याः सन्ति ब्रह्मरसास्तथा ॥९९ ॥
कामोत्तेजकपानाद्याः सद्रसाः सन्ति यत्र वै ।  
नवयौवनपुष्ट्यापादकवल्ल्योषधिस्थलम् ॥1.173.१०० ॥
कामधेनुनिवासाश्च रसशालास्तथा शुभाः ।  
वृषभसिंहगरुडगजाश्व वाहनानि च ॥१०१ ॥
कृतानि कारितानि वै कन्याशिक्षागृहाणि च ।  
एतादृशो नवस्तत्र कैलासो नगरोत्तमः ॥१०२ ॥
कारितं शम्भुना विश्वकर्मद्वारा महोत्तमः ।  
यस्याग्रे लोकपालानां सोधाः क्षुद्रास्तदाऽभवन् ॥१०३ ॥
दक्षगृहाच्छतगुणस्मृद्धियुक्तां पुरीं निजाम् ।  
विलोक्य वीक्ष्य संलोक्य सती जहर्ष सा मुहुः ॥१ ०४॥
यद्यच्च कल्प्यते वस्तु तत्तत् तत्रोपतिष्ठते ।  
न न्यूनं वर्तते किञ्चित् ब्रह्मविष्णुसुरादितः ॥१ ०५॥
राजाधिराजसल्लक्ष्म्या सेव्यते सतीशङ्करौ ।  
राजेते राजराजेशसम्पत्त्या छत्रचामरैः ॥१०६ ॥
विमानवरमारुह्य क्वचिद्यातः स्थलान्तरम् ।  
मेर्वादावन्तरीक्षे च स्वर्गादौ संविहृत्य च ॥१०७॥
गत्वा गत्वा पुनर्नूत्ने कैलासैऽभ्येत्य रेमतुः ।  
सतीशौ चैवमानन्दं गार्हस्थ्यमनुचक्रतुः ॥१०८ ॥
एवं श्रीशङ्करसुखं सत्यपश्यत्स्म सर्वदा ।  
श्रीशम्भुरपि सर्वत्र समद्राक्षीत्। सतीसुखम् ॥१० ९॥
एवमन्योन्यसंसर्गादनुरागमहीरुहम् ।  
वर्धयामासतुः सतीशिवौ भावाऽम्बुसेचनैः ॥1.173.११० ॥
सती तत्रैकदा शम्भुं पप्रच्छ विस्मितानना ।  
वैराग्यवृत्तिमापन्ना सन्तुष्टा सुखभोगतः ॥१११ ॥
देवदेव महादेव कृपां कुरु ममोपरि ।  
त्वं परब्रह्मतादात्म्यभावाऽऽपन्नोऽगुणः परः ॥११२॥
धन्याऽहं ते प्रिया जाता जातस्त्वं मे पतिः प्रभुः ।  
ज्ञातुमिच्छामि देवेश तत्त्वं येन भवं तरेत् ॥११३ ॥
यत्कृत्वा विषयी जीवोऽवश्यं व्रजेत्परं पदम् ।  
आकर्ण्य तत् शिवोऽवोचत् सतीज्ञानार्थमत्र यत् ॥१ १४॥
शृणु प्रिये प्रवक्ष्यामि तत्त्वं मुक्तो भवेद् यतः ।  
परतत्त्वं विजानीहि हरिं नारायणं सदा ॥१ १५॥
दुर्लभं तस्य विज्ञानं तज्ज्ञाता विरलः प्रिये ।  
नारायणस्य दासोऽहं ब्रह्मणः परमात्मनः ॥११६ ॥
नारायणस्य भक्तिश्च भुक्तिमुक्तिफलप्रदा ।  
स्मर्यसे प्राग्भवे देवि नरनारायणाश्रमे ॥११ ७॥
गत्वाऽर्हं वैष्णवो जातस्ततस्त्वं वैष्णवी कृता ।  
गोलोकाद्वैष्णवश्चाहं पुनर्भावी च वैष्णवः ॥११८ ॥
त्वया भाव्यं च वैष्णव्या ब्रह्मभक्त्या मम गृहे ।  
ब्रह्मधाम्नि स्थितस्याऽस्य नारायणस्य सर्वथा ॥११९ ॥
स्मृतिर्विज्ञानमेवाराधनोपास्तिश्च सर्वदा ।  
मननं चाथ भक्तिश्च प्रेमसेवेति चैकता ॥1.173.१२ ० ॥
तया वै प्राप्यते नारायणो नान्येन केनचित् ।  
सुलभा तत्प्रसादात्मा नवधाऽत्र प्रकीर्तिता ॥१२१ ॥
श्रवणं कीर्तनं चैव स्मरणं सेवनं सदा ।  
दास्यं तथाऽर्चनं देवि वन्दनं श्रीहरेस्तथा ॥१२२ ॥
सख्यमात्मनिवेदित्वं नवाङ्गानि च तानि वै ।  
कथादेर्नित्यसम्मानं कुर्वन्देहादिभिर्हरेः ॥१२३ ॥
तदर्थपानं स्थैर्येण यत्तच्छ्रवणमुच्यते ।  
श्रुत्वा तदर्थमननं कर्तव्यं फलदं हि तत् ॥१ २४॥
हृदये श्रीहरेर्जन्मकर्माणि चिन्तयन्मुहुः ।  
प्रीत्योच्चोच्चारणं तेषामेतत्कीर्तनमुच्यते ॥१२५॥
व्यापकं श्रीहरिं ज्ञात्वा स वै सर्वत्र सर्वदा ।  
स्मर्यते येन मनसा स्मरणं तदुदाहृतम् ॥१२६ ॥
सर्वथा जाग्रति स्वप्ने वस्तुभिः स्वस्य सुप्रियैः ।  
परिचर्या तु या तस्य सेवनं तदुदाहृतम् ॥१२७ ॥
सदाऽनुकूलभावेन हृदयामृतभोगतः ।  
हरेः प्रियं यथा वृत्त्यं तद्वै दास्यमुदाहृतम् ॥१२८ ॥
सदा स्मृद्ध्यानुकूल्येन विधिना परमात्मने ।  
अर्पणं षोडशानां वै पाद्यादीनां तदर्चनम् ॥१२९ ॥
नामोच्चारणध्यानाभ्यां मनसा वचसा तथा ।  
यदष्टाङ्गेन भूस्पर्शा दण्डवत् वन्दनं हि तत् ॥1.173.१३० ॥
मङ्गलाऽमङ्गलं यद्यत् करोति श्रीहरिर्हि मे ।  
सर्वं तन्मङ्गलायेति विश्वासः सख्यमुच्यते ॥१३१ ॥
कृत्वा देहादिकं तस्य प्रीत्यै सर्वं तदर्पणम् ।  
निर्वाहाय स्वशून्यत्वं हरावात्मनिवेदिता ॥१३२ ॥
नवाङ्गानि हरेर्भक्तेर्भुक्तिमुक्तिप्रदानि च ।  
मम प्रियाणि चातीव विज्ञानोत्पादकानि च ॥१३३ ॥
उपाङ्गानि च तद्भक्तेर्बहूनि सन्ति मे प्रिये ।  
तुलसीसेवनादीनि मन्दिरमार्जनानि च ॥१ ३४॥
देवालयप्ररक्षादि समूह्यानि विचारतः ।  
इति साङ्गोपागभक्तिर्हरेः सर्वोत्तमा प्रिये ॥१३५ ॥
ज्ञानवैराग्यजननी मुक्तिदासी विराजते ।  
त्रैलोक्ये भक्तिसदृशः पन्था नास्ति सुखावहः ॥१३६ ॥
भक्तिमतो जनस्य श्रीहरिश्चास्ति सहायकृत् ।  
भक्तितत्त्वं परतत्त्वप्रापकं तत्त्वमेव तत् ॥१ ३७॥
सा च भक्तिः पुनर्द्वेधा सगुणा निर्गुणा तथा ।  
फलेच्छया कृता सर्वा सगुणा परिकथ्यते ॥१३८ ॥
फलेच्छारहिता सैव निर्गुणा भक्तिरुच्यते ।  
सा च भक्तिः पुनर्द्वेधा वैधी स्वाभाविकी तथा ॥१३९ ॥
प्रसह्य विधिना कार्या वैधी सा त्वाज्ञया कृता ।  
स्वभावेनैव कार्या या स्वाभाविकी तु सा मता ॥1.173.१४० ॥
सा च भक्तिः पुनद्वैधा परा चाऽथाऽपरा तथा ।  
परा साध्यहरिरूपाऽपरा साधनरूपिणी ॥१४१ ॥
नैष्ठिक्यनैष्ठिकी द्वेधा षड्विधा नैष्ठिकी मता ।  
विश्वासो वरणं न्यासः कार्पण्यं च स्थिरा मतिः ॥१४२॥
आनुकूल्यसहकृतप्रातिकूल्यविवर्जनम् ।  
षड्विधा नैष्ठिकी भक्तिरनैष्ठिक्येकधा मता ॥१४३ ॥
स्वार्थमात्रकृता भक्तिरनैष्ठिकी प्रकीर्तिता ।  
विहिताऽविहिता साऽथ द्वेधाऽऽज्ञा विहिता मता ॥१४४॥
अनाज्ञा चाऽविहितोक्ता पुनर्मध्योत्तमाऽवमा ।  
त्रेधा तत्र तरतमैर्भावैर्भवत्यनेकधा ॥१४५॥
हरेर्नामजपसाम्यं नान्ये भवति कुत्रचित् ।  
हरिरित्यर्थकं ब्रह्म व्याहरँश्च हरिं स्मरन् ॥१४६  
यः प्रयाति त्यजन्देहं स याति परमां गतिम् ।  
भक्त्या तुष्यति लोकश्च भक्त्या तुष्यति वै हरिः ॥१४७॥
शृणु देवि मया पूर्वे कल्पे नारायणोपरि ।  
युगषष्टिसहस्राणि तपस्तप्तं सुदुश्चरम् ॥१४८॥
तदा नारायणः साक्षादभून्मे दृष्टिगोचरः ।  
अतीव कमनीयाङ्गः किशोरः श्यामसुन्दरः ॥१४९ ॥
रूपानुरूपावयवः सुप्रसन्नमनोहरः ।  
दृष्ट्वा हरिं तादृशं मे नेत्रे तृप्तिं न वै गते ॥1.173.१५० ॥
पश्यन्निमेषरहितोऽभवं तृप्तो न वै चिरम् ।  
तदा मां भगवान्प्राह किं शम्भो नैव तृप्यसि ॥१५१ ॥
गच्छाम्यहं स्वकं धाम वरं वृणु यथेप्सितम् ।  
तव भक्त्या च तपसा प्रसन्नोऽस्मि च मा चिरम् ॥१ ५२॥
तदा मयाऽर्थितं नारायणात् शृणु प्रिये मम ।  
तवोपभोग्यं यत्स्यात्तन्न मे भोग्यं भवेत्तु प्राक् ॥१५ ३ ॥
तव प्रसादसर्वस्वं मम भोग्यं मतं प्रभो ।  
तव दास्यं सदा मे स्यादात्मनिवेदिताऽपि च ॥१५ ४॥
अन्यापि विविधा भक्तिस्तवैव मेऽस्तु मोक्षदा ।  
मस्तके मे जटा नित्या तपस्याबोधिकाऽस्तु वै ॥१५५ ॥
शरीरे मे चिताभस्म वैराग्यबोधिकाऽस्तु वै ।  
समता चन्दने पङ्के लोष्ठे रत्ने मणीश्वरे ॥१५६॥
सदास्तु मुकुटाद्या न भूषा धार्या मया प्रभो ।  
तत्र सर्पा मया धार्या गरुडद्वेषिणो हरे ॥१५७॥
वाहनं तु वृषो गोलोकात् कृष्णार्पित एव मे ।  
पारिजातादिकं पुष्पं सुगन्धि चन्दनादिकम् ॥१५८ ॥
तव योग्यं भवेत्तत्र मे भागः क्वापि मा भवेत् ।  
धत्तूरेऽस्तु सदा प्रीतिर्बिल्वपत्रानुधारणे ॥१५९ ॥
गन्धहीनेषु पुष्पेषु प्रीतिर्मेऽस्तु विरागतः ।  
वस्त्रवेशे माऽस्तु रागोऽस्तु गजव्याघ्रचर्मणोः ॥1.173.१६० ॥
दित्यतल्पे दिव्यभोगे माऽस्तु प्रीतिः कदाचन ।  
श्मशानेऽस्तु सदा वासो जनतायां न मे क्वचित् ॥१६१ ॥
श्मशाने विघ्नशून्ये मे ध्यानं तव सदा भवेत् ।  
ज्ञानं ते श्रीहरे नित्यं गुणत्रयविनाशकम् ॥१६२ ॥
त्रिशूलरूपं मे स्याच्च वैराग्यं भस्मरूपकम् ।  
धर्मो मे वृषरूपः स्याद्भक्तिर्मे योगिता त्वयि ॥१६३ ॥
कण्ठहारश्च ते भक्तिविरोधिशिरसां कृतः ।  
भूषामालाश्च तेऽयोग्यरुद्राक्ष फलकल्पिताः ॥१ ६४॥
माऽस्तु वृन्दादिवृक्षाणां भोग्यं ते माऽस्तु मत्कृते ।  
लक्ष्मीर्देवी मम माऽस्तु किन्त्वलक्ष्मीर्ममाऽस्तु वै ॥१६५ ॥
मिष्टं पेयं हरेर्यत्स्यात् तन्मे माऽस्तु कदाचन ।  
ममाऽस्तु विषधत्तूरगञ्जाभङ्गादिकं सदा ॥१६६ ॥
इत्येवं तु मया सर्वं तपःकाले प्रपार्थितम् ।  
हरिणा च प्रदत्तं तद्वरदानं शुभाय मे ॥१ ६७॥
प्रभक्तानां प्रशिक्षार्थं दासभक्त्यभिव्यञ्जकम् ।  
असुराणां विमोहार्थं रक्षितं तु तदाज्ञया ॥१६८ ॥
तस्मात् सति! त्वया दास्ये हरेर्वृत्त्यं न चाऽन्यथा ।  
शृणु चान्यां कथां श्रेष्ठां हरेः प्रसादगर्भिताम् ॥१६९ ॥
सनत्कुमारो वैकुण्ठमेकदा तु जगाम ह ।  
ददर्श भुक्तवन्तं च हरिं नारायणं मुनिः ॥1.173.१७० ॥
तुष्टाव गूढैः स्तोत्रैश्च प्रणम्य भक्तिपूर्वकम् ।  
अवशेषं ददौ तस्मै सन्तुष्टो भक्तवत्सलः ॥१७१ ॥
तत्रैव किञ्चित्तेनैव भुक्तं शेषं च यद्धृतम् ।  
तद्वै ररक्ष बन्धूनां भक्षणार्थं च दुर्लभम् ॥१७२॥
तस्मादपि च किञ्चिच्च सिद्धाश्रमस्थिताय मे ।  
दत्तवान् स मुनिस्तच्च भुक्तं सर्वं मयाऽऽदरात् ॥१७३ ॥
भुक्त्वाऽहं दुर्लभं हरेः प्रसादं नृत्यमाचरम् ।  
पुलकाङ्कितसर्वाङ्गः साश्रुनेत्रोऽभवं मुदा ॥१७४ ॥
श्रीहरेर्गुणगानं च तालमानेन सुस्वरम् ।  
रागभेदैकतानेन भक्त्या चाऽकरवं तदा ॥१७५॥
पपात डमरुर्हस्ताच्छृङ्गं च व्याघ्रचर्म च ।  
स्वयं निपत्य पश्चाच्च रुदन्मूर्छां गतोऽप्यहम् ॥१७६ ॥
अतीव कमनीयं श्रीहरेः रूपं मनोहरम् ।  
हृदये मूर्छितस्तत्र ध्यायामि तावदेव ह ॥१७७ ॥
तदन्तरे च दुर्गा त्वं मुदाऽऽजगाम भामिनी ।  
अहमुत्थाय मूर्छातो यावत्तिष्ठामि भामिनि! ॥१७८ ॥
तावन्मूर्छाकरं तत्र कारणं पृष्टमेव मे ।  
मया तुभ्यं तु कथितं प्रसादलाभ एव यत् ॥१७९ ॥
ज्ञात्वा त्वं कुपिता देवि! प्रोक्तवती च मां तदा ।  
त्वं पोष्टा जगतां पाता ममैव च विशेषतः ॥1.173.१८० ॥
वक्ता चतुर्णां वेदानां दाता च सर्वसम्पदाम् ।  
त्वं चेत्करोषि दुर्नीतिं को धर्मं रक्षयिष्यति ॥१८१ ॥
सदा ते परिपाल्याऽहं पोष्या भक्ता च किङ्करी ।  
वञ्चिता कर्मदोषेण हरेः प्रसादभक्षणे ॥१८२ ॥
किञ्चिच्छुद्धं हिरण्येन किञ्चिच्छुद्धं च वायुना ।  
किञ्चित्प्रक्षालनेनैव सर्वं विष्णोर्निवेदनात् ॥१८३ ॥
विष्णोर्निवेदिताऽन्नेन यष्टव्याः सर्वदेवताः ।  
पितरोऽतिथयश्चैवमिति वेदेषु निश्चितम् ॥१८४॥
अनिवेद्यमभक्ष्यं च नैवेद्यं भक्ष्यमेव हि ।  
एवमश्नाति यो भक्त्या पार्षदप्रवरो भवेत् ॥१८५॥
अमृतं सर्ववस्तूनामिष्टसारं सुदुर्लभम् ।  
विष्णोर्निवेदितान्नस्य कलां नाऽर्हति षोडशीम् ॥१८६ ॥
हन्त्यकालिकमृत्युं तदमृतं मूढरञ्जनम् ।  
नैवेद्यं च हरेरेव हरितुल्यं करोत्यहो ॥१८७ ॥
यदृच्छया तन्नैवेद्यं यो भुङ्क्ते साधुसङ्गतः ।  
षष्टिवर्षसहस्राणां प्राप्नोति तपसः फलम् ॥१८८ ॥
यो निवेद्य हरिं भुङ्क्ते भक्त्या भक्तश्च नित्यशः ।  
स पङ्क्तिपावनो बोध्यः स हरेस्तेजसा समः ॥१८९ ॥
नाऽहं वेदविधात्र्यस्मि किमहं वक्तुमीश्वरी ।  
सुचिरं तु तपस्तप्त्वा मया लब्धस्त्वमीश्वरः ॥1.173.१९० ॥
त्वया विष्णोः प्रसादेन वञ्चिताऽहं कथं प्रभो! ।  
इत्यभिधाय दुर्गा त्वं रोदनं कृतवत्यसि ॥१९१ ॥
ततोऽहं त्वां परप्रेम्णा कृत्वा वक्षसि सादरम् ।  
करेण चक्षुषोर्नीरं सम्मृज्याऽबोधयं मुहुः ॥१९२ ॥
परितुष्टा तदा त्वं मां भर्तारमुक्तवत्यसि ।  
कलेवरं च त्यक्ष्यामि नैवेद्येन विना हरेः ॥१९३ ॥
बिभर्मि देहं सततं तव सौभाग्यवर्धनम् ।  
कथं वहामि सौभाग्यरहितं तु कलेवरम् ॥१ ९४॥
अपूर्वं हरिनैवेद्यं जन्ममृत्युजराहरम् ।  
मह्यं दत्तं न वै यस्मात्पश्य देहं त्यजाम्यहम् ॥१९५ ॥
इत्युक्त्वा त्वं महादेवि देहं त्यक्तुं समुद्यता ।  
तदा मया स्तुता त्वं वै महादेवि! स्थिरा भव ॥१९६ ॥
ममाऽपराधमखिलं क्षन्तुमर्हसि सुन्दरि! ।  
मां भृत्यं तपसा क्रीतं कृपां कुरु ममोपरि ॥१९७ ॥
इच्छैव श्रीहरेः साक्षान्नाऽहं दातुमपि क्षमः ।  
श्रुत्वैवं श्रीहरेरिच्छां दुर्गा तुष्टा बभूव सा ॥१९८ ॥
ततो जगाम तूर्णं स्वर्णदीं स्नानार्थमित्यथ ।  
स्नात्वा सम्पूज्य भक्त्या च कृत्वा पक्वान्नमित्यथ ॥१९९ ॥
नैवेद्ये मेऽर्पितवती तदा नारायणोऽप्यहम् ।  
गत्वा सर्वमहं भुक्त्वा तस्यै दत्वाऽभिवाञ्छितम् ॥1.173.२०० ॥
आजगाम च वैकुण्ठं लक्ष्मि! प्रसादमेव तम् ।  
भर्त्रे दत्वा च शेषं यद् दुर्गा भुक्तवती च तत् ॥२०१ ॥
एवं शिवाशिवौ भक्तौ प्राग्भवीयौ हि वैष्णवौ ।  
वर्तेते सर्वदा मग्नौ यन्मूर्तौ योगिनौ परौ ॥२०२॥
न संवसामि गोलोके वैकुण्ठे तव वक्षसि ।  
सदा शिवस्य हृदये निबद्धो भक्तिपाशतः ॥२०३ ॥
स्वरसिद्धं सुतानेन पञ्चवक्त्रेण शङ्करः ।  
शश्वद्गायति मद्गाथां तेनाऽहं तद्धृदि स्थितः ॥२०४ ॥
मम भक्तिं च दास्यं च मुक्तिं च सर्वसम्पदः ।  
मय्येवायं सर्वसिद्धीः समर्पयति शङ्करः ॥२ ०५ ॥
पञ्चवक्त्रे मन्नाम यो हि गायत्यहर्निशम् ।  
मद्रूपं ध्यायति शश्वन्न भक्तः शङ्करात्परः ॥२०६ ॥
इति श्रीलक्ष्मीनारायणीयसंहितायां प्रथमे कृतयुगसन्ताने सतीशिवयोर्हिमाचले विहारः गृहनिर्माणार्थं सतीप्रार्थनागृहयोग्यपर्वतादिनामानि, हिमालये कैलासपुरीनिर्माणं, सतीकृतसंसारतरणप्रश्रः शिवोक्तहरिनवधाभक्तिः शिवकृतपूर्वकल्पीयतपसा हरिदर्शनं, हरिभोग्यं शिवस्याऽभोग्य-  
मितिधत्तूरभस्मादिधारणं, पार्वत्योक्तहरिनैवेद्यमहिमेत्यादिनिरूपणनामा त्रिसप्तत्यधिकशततमोऽध्यायः ॥१७३ ॥
    
