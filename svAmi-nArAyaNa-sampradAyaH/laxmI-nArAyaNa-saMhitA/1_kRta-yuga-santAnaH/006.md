+++
title = "००६"

+++
श्रीनारायण उवाच-  
वैराजस्य नाभिदेशात् कमलं यदजायत ।  
तत्र चतुर्मुखो ब्रह्मा समजायत प्राग् यथा ॥१ ॥
ततस्तन्नाभिदेशाद्वै द्वितीयं पद्ममुत्थितम् ।  
तत्र ब्रह्मा द्वितीयोऽभूदष्टानन इति श्रुतः ॥२ ॥
ततस्तृतीयपद्मे तु ब्रह्मा षोडशमस्तकः ।  
चतुर्थे कमले ब्रह्मा द्वात्रिंशन्मस्तको ह्यभूत् ॥३ ॥
पञ्चमे कमले ब्रह्मा पञ्चाशन्मुखवानभूत् ।  
षष्ठे जाते तु कमले ब्रह्मा शतमुखो ह्यभूत् ॥४ ॥
ततस्तु सप्तमे पद्मे ब्रह्मा पञ्चशताननः ॥
अष्टमे पङ्कजे वेधाः सहस्रानन इत्यभूत् ॥५ ॥
ब्रह्मा पञ्चसहस्राऽऽस्यो जातो वै नवमे कजे ।  
दशमे ह्यभवद्ब्रह्मा दशसाहस्रमस्तकः ॥६ ॥
एकादशे कजे पञ्चाशत्साहस्राननो ह्यजः ।  
समुद्भूतस्तथा तु द्वादशे लक्षमुखो ह्यजः ॥७ ॥
त्रयोदशे तु कमले द्विलक्षमुखवानजः ।  
पद्मे चतुर्दशे पञ्चाशल्लक्षमुखवानजः ॥८ ॥
जातः पञ्चदशे पद्मे कोट्यास्यश्च प्रजापतिः ।  
षोडशे कमले ब्रह्मा जज्ञे ह्यर्बुदमस्तकः ॥९ ॥
ततः सप्तदशे पद्मे विश्वसृडब्जमस्तकः ।  
अष्टादशे तथा पद्मे ब्रह्मा खर्वप्रमस्तकः ॥1.6.१० ॥
एकोनविंशके तत्र पद्मास्यः समभूद्धि सः ।  
विंशके कमले वेधाः परार्धमुखवानभूत् ॥१ १॥
इत्येवं तत्र तत्रैककमले ब्रह्मकोटयः ।  
समुद्भूताः सजातीयाः सङ्ख्यास्तेषामनन्तकाः ॥१ २॥
तथैव विष्णुरुद्राणां कोटयश्च तथाविधाः ।  
तत्तत्स्थानात्समुत्पन्नास्तेषां सङ्ख्या न विद्यते ॥१३॥
ईशसृष्टौ यथैषां वै पारो नास्ति तथा पुनः ।  
वैराजानां न चास्त्यन्तस्तत्पितॄणां महात्मनाम् ॥१४॥
महाविष्णुप्रभृतीनामसङ्ख्यानां तु तत्र वै ।  
सङ्ख्यापारमपाराणां केनाप्याप्तुं न शक्यते ॥१५॥
अथ तेषां चतुरास्यप्रभृतिवेधसां कृते ।  
अधिकारः सुनिर्णीतश्चतुर्दशस्तरात्मके ॥१६॥
अष्टास्यानां तु सत्ता स्यादष्टाविंशतिभूस्तरे ।  
ब्रह्माण्डेऽथ तथा बोध्या षोडशाननवेधसाम् ॥१७॥
षट्पञ्चाशद्विवरात्मब्रह्माण्डेष्वाधिकारिता ।  
द्वात्रिंशन्मस्तकानान्तु शतस्तराऽण्डनेनृता ॥१८॥
शतद्वयप्रभूमिधृग्ब्रह्माण्डेष्वधिकारिता ।  
संस्थापिता विराजेण पञ्चाशन्मुखवेधसाम् ॥१९॥
शतास्यब्रह्मणां पञ्चाशतस्तराण्डनेतृता ।  
पञ्चशतमुखाऽजस्य सहस्रबिलकेऽण्डके ॥1.6.२० ॥
नेतृताऽधिकृता चाथ सहस्राननवेधसः ।  
द्विसहस्रस्तराऽण्डेषु नेतृता विहिता तथा ॥२१ ॥
पञ्चसहस्रमुखवद्वेधसो नेतृता तथा ।  
चतुःसहस्रकक्षाऽण्डे विराजेण स्थिरीकृता ॥२२॥
दशसहस्रमुखवद्वेधसोऽप्यधिकारिता ।  
दशसाहस्रकक्षाऽण्डे विराजेण सुनिश्चिता ॥२३॥
अधिकारिपदं पञ्चाशत्साहस्राननस्य तु ।  
कृतं विंशतिसाहस्रविवराण्डेषु तेन वै ॥२४॥
लक्षास्यस्य चतुश्चत्वारिंशद्बिलाण्डकेषु तत् ।  
द्विलक्षमुखवान् वेधा लक्षभूम्यण्डकार्यकृत् ॥२५॥
पञ्चाशल्लक्षमुखवान् द्विलक्षबिलकाण्डके ।  
कृतो नेताऽथ कोट्यास्यः पञ्चलक्षस्तराण्डके ॥२६॥
कृतो नेताऽर्बुदास्यस्तु दशलक्षस्तराण्डके ।  
अब्जाऽऽस्यो विंशतिलक्षबिलाण्डनेतृतां गतः ॥२७॥
खर्वास्यस्तु कृतः पञ्चाशल्लक्षबिलकाण्डके ।  
नेताऽथ पद्मसख्यास्यः कृतः कोटिस्तरात्मके ॥२८॥
परार्धमुखवान् ब्रह्मा कोटिदशस्तरात्मके ।  
ब्रह्माण्डे स्थापितश्चैते ह्येवमन्येऽपि चाऽऽहिताः ॥२९॥
स्वस्वकार्यं प्रकुर्वन्ति स्वाधिकारानुसारतः ।  
अथैकदा विराजस्य राजसूयमहोत्सवे ॥1.6.३० ॥
विराजस्य गृहे चेशाः समाजग्मुः सहस्रशः ।  
नैकभुजा विष्णवोऽपि रुद्रा विभिन्ननेत्रिणः ॥
समाजग्मुश्च वैराजा तथाऽन्येऽपीश्वरेश्वराः ॥३ १ ॥
तत्रोत्सवे समाजे वै को यायादग्रपूज्यताम् ।  
इतिजाते विचारे तु महान् कोलाहलोऽभवत् ॥३२  
केचिदाहुः परार्धास्यो ब्रह्माऽग्रपूज्यतां लभेत् ।  
अन्येऽप्याहुः परार्धदृक् शम्भुरग्रार्हणां लभेत् ॥३३ ॥
परे त्वग्रार्हणां विष्णुः परार्धभुजवाँल्लभेत् ।  
इतिवादे विवादे च निर्णयं नैव लेभिरे ॥३४॥
तदा विचारितं सर्वैर्वादे जाते परस्परम् ।  
वृद्धानां वचनं ग्राह्यं कार्ये वादादिविभ्रमे ॥५॥
वृद्धस्तु प्रपिता तेषां महाविष्णुस्तु बुद्धिमान् ।  
यं वै निर्णयमास्थाय दर्शयेत् स भवेन्मतः ॥३६॥
इति ते समयं कृत्वा महाविष्णोः समन्तिके ।  
नत्वा निवेदयामासुः सर्वं वृत्तान्तमीश्वराः ॥३७॥
महाविष्णुः क्षणं ध्यात्वा प्राह पौत्रान् विचारितम् ।  
भवन्तस्तु त्रयस्तुल्याः समानबलशालिनः ॥३८ ॥
समपूज्याः समश्रेष्ठाः समकार्यवहास्तथा ।  
परस्परं न वै न्यूनाः पूजनार्हास्त्रयोऽपि हि ॥२९ ॥
तथापि राजसूये तु पूजैकस्य भवेदिति ।  
विचार्यैव भवन्तो वै निर्णयं यान्तु चेश्वराः ॥1.6.४० ॥
एकस्मै पूज्यता देया द्वाभ्यां ग्राह्याऽनुवृत्तिता ।  
इत्याज्ञाप्य महाविष्णुर्मौनमास्थाय .संस्थितः ॥४ १ ॥
इति श्रीलक्ष्मीनारायणीयसंहितायां प्रथमे कृतयुगसन्ताने बहुविधब्रह्मादीनामधिकारादिवर्णननामा षष्ठोऽध्यायः ॥६ ॥
    
