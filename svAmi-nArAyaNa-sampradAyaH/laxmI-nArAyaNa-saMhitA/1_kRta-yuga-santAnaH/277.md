+++
title = "२७७"

+++
श्रीनारायण उवाच-  
अथ लक्ष्मि! शृणु वक्ष्ये द्वादशीनां व्रतानि ते ।  
कृत्वा यानि जना यान्ति शाश्वतं हरिमन्दिरम् ॥१ ॥
चैत्रशुक्लद्वादशीति मदनव्रतमाचरेत् ।  
श्वेततन्दुलसम्पूर्णं घटं फलेक्षुशोभितम् ॥२ ॥
वस्त्रयुग्मयुतं स्वर्णमिष्टान्नस्थालिकायुतम् ।  
चन्दनाद्यर्चितं न्यस्य सर्वतोभद्रमण्डले ॥३ ॥
स्थाल्यां श्रीकामदेवस्य मूर्तिं रतिसमन्विताम् ।  
स्थापयेत्पूजयेत्सर्वपुष्परससुगन्धिभिः ।४ ॥
भोजयेच्च राजसानि भोजनानि च पायसम् ।  
त्रयोदश्यां प्रगेऽभ्यर्च्य विसर्जयेदनङ्गकम् ॥५ ॥
एवं वर्षं व्रतं कृत्वा घृतं शय्यां सवत्सगाम् ।  
स्वर्णं कामं रतिं दद्याद् दानं श्रीगुरवे मुदा ॥६ ॥
कृष्णनारायणं लक्ष्मीं पूजयेत्प्रार्थयेत्तथा ।  
प्रीयतां कामरूपी मे हरिः सौख्यप्रदो भव ॥७ ॥
मदनद्वादशीव्रतकर्ता गोलोकमेति सः ।  
दम्पती सुखमाप्नोति शाश्वतं कृष्णसेवनात् ॥८ ॥
अस्यामेव व्रतं चान्यद् भर्तृद्वादशिकाव्रतम् ।  
मण्डपं कारयित्वा च सर्वतोभद्रमण्डलम् ॥९ ॥
स्वास्तृता सुखशय्यां च सपुष्पामुपकल्पयेत् ।  
रमायुक्तं हरि तत्र सम्पूज्य षोडशादिभिः ॥1.277.१ ०॥
नीराजयित्वा श्रीकृष्णं स्वापयेद्रमया सह ।  
व्रती जागरणं कुर्याद् गीतवादित्रपूर्वकम् ॥११ ॥
प्रातः पुनश्च सम्पूज्य गन्धाद्यैर्भोजयेच्च तम् ।  
सशय्यां श्रीहरिं हैमं श्रीगुरवे निवेदयत् ॥१२ ॥
भोजयित्वा द्विजान् साधून् विसृजेद् दक्षिणायुतान् ।  
एवं व्रतकृश्चात्र दाम्पत्यं शाश्वतं भवेत्॥१३ ॥
सप्तजन्मसु भुङ्क्तेऽत्र भोगान् स्वर्गे स्तृतो व्रती ।  
भर्तुः पूजा प्रकर्तव्या पत्न्या अपि विशेषतः ॥१४॥
भर्ता साक्षाद् वासुदेवः सर्वान् कामान् ददाति वै ।  
दैहिकं लौकिकं स्वर्ग्यं सुखं सर्वं ददाति सः ॥१५ ॥
वैशाखशुक्लद्वादश्यां हरिं सम्पूज्य माधवम् ।  
पक्वान्नं सजलं दद्यात्। सर्वान्कामानवाप्नुयात् ॥१६ ॥
ज्येष्ठशुक्लद्वादश्यां तु प्रसम्पूज्य त्रिविक्रमम् ।  
मिष्टं दद्यात् करकादि सर्वान् भोगानवाप्नुयात् ॥१७॥
अषाढशुक्लद्वादश्यां वामनं पूजयेत्प्रभुम् ।  
शाकव्रतं प्रकुर्याच्चाऽलवणव्रतमाचरेत् ॥१८ ॥
दद्याद् दानानि धर्मात्मा वस्त्रभूषोपवीतकम् ।  
पात्रमुद्रोर्मिकाधान्यधनानि गुरवेऽर्पयेत् ॥१९ ॥
श्रावणशुक्लाद्वादश्यां श्रीधरं पूजयेद् व्रती ।  
शाकव्रतं समाप्यैव दधिव्रतं समाचरेत् ॥1.277.२० ॥
कौशेयजं पवित्रं च श्रेष्ठं श्रीगुरवेऽर्पयेत् ।  
दद्याद् दानानि सर्वाणि यथाशक्ति सुखी भवेत् ॥२ १ ॥
भाद्रशुक्लद्वादशिका व्रतं वामनजन्मनः ।  
पायसं हरये दद्यात् पूजयेत् बहुवस्तुभिः ॥२२ ॥
सुवर्णस्य शुभां कुर्याद् वामनार्चां शुभाननाम् ।  
बाला द्विभुजां सच्छत्रदण्डकमण्डलुस्रजम् ॥२३ ॥
मण्डपे सर्वतोभद्रे मध्याह्ने पूजयेत्तु ताम् ।  
अदितिं कश्यपं भक्तं बलिं देवान् प्रपूजयेत् ॥२४॥
प्रचुराज्यसितैः कुर्यान्नैवेद्यं चूर्णलड्डुकैः ।  
फलाहारं चैकभक्तं नक्तं कुर्याच्च वा व्रती ॥२५॥
द्वादशी यदि मध्याह्ने श्रवणर्क्षयुता भवेत् ।  
वैकादश्यां तु मध्याह्ने यदि द्वादशिका भवेत् ॥२६॥
श्रवणर्क्ष मिलेत्तत्र स योगो विष्णुशृङ्खलः ।  
भुक्तिमुत्तिप्रदो विष्णुसायुज्यप्रद उत्सवः ॥२७॥
द्वादश्यामाश्विने शुक्ले पद्मनाभं समर्चयेत् ।  
भोजयेन्मधुरान्नं च दद्याद् दानानि भूरिशः ॥२८॥
श्वेत द्वीपगतिं विन्देद् भोगाँश्च वाञ्छितान् शुभान् ।  
कार्तिके कृष्णपक्षे च गोवत्सद्वादशीव्रतम् ॥२९॥
कुर्याद्वै विधिना तत्र कारयेद् गां तु कानकीम् ।  
सवत्सां पूजयेत् पुष्पचन्दनादिभिरादरात् ॥1.277.३० ॥
भोजयेच्छुभवस्तूनि ह्यर्घ्यं दद्यात्तु पादयोः ।  
माषादिवटकान् दद्याद् ग्रासान् दद्यात्तृणादिकान् ॥३ १ ॥
सङ्कल्पयेच्च तान्नत्वा कृत्वा प्रदक्षिणं तथा ।  
सर्वदेवमयि मातर्ममाऽभिलषितं कुरु ॥३२॥
स्वर्गं मोक्षं सुखं देहि मातर्मातर्नमोऽस्तु ते ।  
पूजयित्वेति दद्याच्च गवां दानं यथाबलम् ॥३३ ॥
तद्दिने गोः पयस्तक्रं दधि घृतं विवर्जयेत् ।  
स्थालीपक्वं तैलपक्वं वैकृतं च विवर्जयेत् ॥३४॥
मूर्तां वत्सतरीयुक्तां पूजयेद्वा व्रती प्रगे ।  
फलं तु बहुलं स्याद्वै प्रत्यक्षार्चनसेवनात् ॥३५॥
द्वादश्यामूर्जशुक्लायां देवं दामोदरं प्रिये ।  
पूजयेत् षोडशवस्तूत्तमैश्च भोजयेद्धरिम् ॥३६॥
कुम्भाँश्च सलिलैः पूर्णान् वस्त्रपल्लवपूजितान् ।  
पूगमोदकरत्नादिफलस्वर्णादिशोभितान् ॥३७॥
दद्याद् दाने व्रती प्रीत्या गुरवे भोजयेत् सतः ।  
एवं कृते प्रियो विष्णोर्जायतेऽखिलभोगयुक् ॥३८॥
द्वादश्यां भूभृता कार्यं नीराजनोत्तमव्रतम् ।  
सुप्तोत्थितो जगन्नाथो ह्यलङ्कार्योऽतिवस्तुभिः ॥३ ९॥
निशागमे नवं वह्निं कृत्वा चाभ्यर्च्य मन्त्रतः ।  
हुत्वा घृतादि मुन्यन्नं रौप्यदीपिकया जनैः ॥1.277.४०॥
गन्धपुष्पाद्यर्चितया व्रती नीराजयेद्धरिम् ।  
कृष्णनारायनं लक्ष्मीं प्रभां रमां च पार्वतीम् ॥४१ ॥
ब्रह्माणीं चण्डिकां गौरीं माणिकीं मङ्गलां तथा ।  
आदित्यं शङ्करं यक्षं नन्दां गणपतिं ग्रहान् ॥४२॥
मातॄः पितॄन्नगान्नागान्सर्वान्नीराजयेत्तदा ।  
गवां नीराजनं कुर्यान्नमो जयेति संवदेत् ॥४३॥
गोवृषाँश्च वाजिनश्च गजाँश्च लक्षणान्वितान् ।  
राजचिह्नानि सर्वाणि छत्रादीनि नवानि च ॥४४॥
नृपं पुरोधसं मन्त्रिभृत्याऽन्तःपुरवासिनीः ।  
पूजयित्वा यथायोग्यं शङ्खतूर्यादि वादयेत् ॥४५ ॥
अलङ्कृतस्ततो राजा तिष्ठेत् सिंहासने नवे ।  
सभाऽपि परिपूर्णा स्यात्तदा वेश्या कुलाङ्गना ॥४६॥
शीर्षोपरि नरेन्द्रस्य वर्धयेदक्षतैस्तथा ।  
कुसुमैः स्वर्णमुद्राभिस्ततो नीराजयेन्नृपम् ॥४७॥
शान्तिमन्त्रास्तदा भूदेवानां श्रव्यास्तु भूभृता ।  
एवमेषा महाशान्तिः कर्तव्या प्रतिवासरम् ॥४८ ॥
राज्ञा धनवता वापि वर्षमारोग्यमिच्छता ।  
येषां राष्ट्रे पुरे ग्रामे क्रियते शान्तिरुत्तमा ॥४९ ॥
नीराजनाऽभिधा लक्ष्मि! तद्रोगा यान्ति सङ्क्षयम् ।  
यथाकथञ्चित्कर्तव्या सङ्क्षिप्ताऽपि जनैरियम् ॥1.277.५ ० ॥
अस्यामेव तु द्वादश्यां कृतो वै विष्णुना पुरा ।  
कृतयुगे तु तुलसीविवाहो व्रतमुत्तमम् ॥५ १ ॥
उष्णीषं धारयेत्कृष्णनारायणं कुसुम्भकम् ।  
हेमसूत्रमयं रक्तं कञ्चुकं चापि धारयेत् ॥५२ ॥
हेमवर्णां शुभां शाटीं तुलसीं परिधापयेत् ।  
वस्त्राभरणपुष्पादिशृङ्गाराणि सुधापयेत् ॥५३ ॥
गुडौदनं तथा मिष्टं नैवेद्ये तु समर्पयेत् ।  
कदल्यादिकृते रम्ये मण्डपे तु निशामुखे ॥५४॥
कृष्णनारायणविष्णुं तुलसीं पूजयेद् व्रती ।  
उपचारैः षोडशभिर्गोधूलिसमयेऽर्चयेत् ॥५५ ॥
स्वर्णाम्बरं कण्ठसूत्रं नासाभूषां च कङ्कणान् ।  
हरिद्रां कुङ्कुमादीनि तुलस्यै वै समर्पयेत् ॥५६ ॥
फलानि चामृतादीनि सेक्षुदण्डानि चार्पयेत् ।  
नैवेद्ये पीतसाराणि खाजकानि समर्पयेत् ॥५७॥
कृत्वा नीराजनं वृन्दाकृष्णयोश्चान्तरं पटम् ।  
कृत्वा पठित्वा माङ्गल्यं वृन्दां श्रीविष्णवेऽर्पयेत् ॥५८ ॥
साधून् साध्वीर्ब्राह्मणाँश्च बालांश्च बालिका जनान् ।  
भोजयेच्छक्तितो दद्याद् दानानि विविधानि च ॥५९ ॥
वृन्दाविवाहपद्यानि गापयेद् रसिकानि वै ।  
इत्येवमुत्सवं कुर्यादखण्डभाग्यरक्षकम् ॥1.277.६० ॥
द्वादश्यां मार्गशुक्लायां साध्यव्रतमनुत्तमम् ।  
मनोभवस्तथा प्राणो नरो यातश्च वीर्यवान् ॥६१ ॥
चितिर्हयो नृपश्चैव हंसो नारायणस्तथा ।  
विभुः प्रभुर्द्वादशैतान् साध्यान् देवान् प्रपूजयेत्॥६२॥
सौवर्णांस्तण्डुलसङ्कल्पितान् गन्धाद्यमर्पयेत् ।  
भोजयेद् बहुमिष्टान्नं प्रियान्नारायणस्त्विति ॥६ ३ ॥
एतस्यामेव कर्तव्यमादित्यद्वादशीव्रतम् ।  
धाता मित्रोऽर्यमा पूषा शक्रोंऽशो वरुणो भगः ॥६४॥
त्वष्टा विवस्वान् सविता विष्णुर्द्वादश तान् रवीन् ।  
प्रतिमा द्वादश हैमीः कृत्वा सम्पूज्य भोजयेत् ॥६५ ॥
प्रतिमासं तु शुक्लायां वर्षमेकं व्रतं चरेत्॥
दद्याद् दानानि सर्वाणि विप्रान् साधूंश्च भोजयेत् ॥६६ ॥
एवं कृत्वा व्रतं प्राप्य सूर्यलोकं समुज्ज्वलम् ।  
भुक्त्वा भोगाँश्चिरं तत्र भित्त्वा सौर्यं तु मण्डलम् ॥६७॥
मायापरे परम्ब्रह्म कृष्णनारायणं व्रजेत् ।  
अथात्रैवाऽखण्डव्रतं जनार्दनस्य कारयेत् ॥६८॥
मूर्तिं कृत्वा च सौवर्णीं जनार्दनं प्रपूजयेत् ।  
भोजयेत् प्रतिमासं तु वर्षमेकं व्रती ततः ॥६९॥
नक्ताशीस्तां स्वर्णमूर्तिं धेनुं वत्सयुतां शुभाम् ।  
अर्पयेद् गुरवे विप्रान् भोजयेत्पायसादिकम् ॥1.277.७०॥
प्रार्थयेच्छ्रीहरिं कृष्ण! व्रतं चाखण्डमस्तु मे ।  
सौभाग्यं च धनं धान्यमारोग्यं नित्यमस्तु मे ॥७१॥
दद्याद् दानानि चान्यानि परलोकार्थमेव ह ।  
कृत्वैवं स्वर्णयानेन याति विष्णोः पदं व्रती ॥७२॥
पौषस्य कृष्णद्वादश्यां रूपव्रतमुदीरितम् ।  
दशम्यां विधिवत् स्नात्वा गृह्णीयाद् गोमयं व्रती ॥७३॥
श्वेताया वैकवर्णाया अन्तरीक्षगतं प्रिये ।  
अष्टोत्तरशतं तस्य पिण्डिकाः शोषयेत्ततः ॥७४॥
धृत्वा ताम्रे मृतपात्रे वा रक्षयेत् हवनाय वै ।  
एकादश्यां सोपवासो विष्णुमभ्यर्च्य कानकम् ॥७५ ॥
भोजयेज्जागरं कुर्याद् द्वादश्यां च प्रगे पुनः ।  
घटे स्थाल्यां हरिं न्यस्य पूजयेदुपचारकैः ॥७६॥
काष्ठसङ्घर्षणजन्यमग्निं सम्पूज्य पिण्डिकाम् ।  
एकैकां होमयेत् तिलघृताद्युक्तां तु शार्ङ्गिणः ॥७७॥
शतमष्टोत्तरं होमं द्वादशाक्षरविद्यया ।  
नामभिर्वा प्रकुर्याद् भोजयेत्पायसपूरिकाः ॥७८॥
घटमूर्तिं तु गुरवेऽर्पयेत्सम्भोजयेद् द्विजान् ।  
नत्वा विर्सजयेन्नारी नरो वा व्रतमादरात् ॥७९॥
कृत्वैवं लभते रूपं सौभाग्यं चोत्तमोत्तमम् ।  
पौषशुवले सुजन्मद्वादशीव्रतमथोच्यते ॥1.277.८० ॥
स्नात्वा प्रातश्च गोशृङ्गवारि पीत्वा प्रणम्य च ।  
प्रदक्षिणां तथा कृत्वा गृह्णीयाद् वार्षिकं व्रतम् ॥८ १ ॥
प्रतिमासं ततः शुक्ले द्वादश्यां दानमाचरेत् ।  
घृतप्रस्थं प्रदद्याच्च व्रीहिप्रस्थचतुष्टयम् ॥८२॥
यवप्रस्थचतुष्कं च हेम द्विरक्तिकं व्रती ।  
तिलाऽऽढकार्धं दुग्धं तु घटपूर्णं समर्पयेत् ॥८३ ॥
रौप्यस्य मासमेकं च मिष्टान्नानि बहूनि च ।  
छत्रं माषार्धहेम्नश्च प्रस्थ फाणितमुत्तमम् ॥८४ ॥
चन्दनं पलिकं वस्त्रं दशहस्तमितं शुभम् ।  
प्रतिमासं तथा दानं व्रती दद्याद् यथाबलम् ॥८५ ॥
गोमूत्रं जलमाज्यं वा पिबेद् व्रती प्रशुद्धये ।  
दधियुक्तं यवान्नं च तिलाज्यं तु सशर्करम् ॥८६ ॥
क्षीरं दर्भाम्बुना युक्तं शाकं यथेष्टमेव च ।  
भक्षयेत्प्रतिमासं वै वर्षं यावत्तु भावतः ॥८७ ॥
रवेः प्रतिमां सौवर्णीं ताम्रपात्रे समर्च्य च ।  
अर्पयेद् गुरवे तां सधेनुं च प्रणमेत्ततः ॥८८ ॥
विप्रान् साधूँस्तथासाध्वीर्भोजयित्वा विसर्जयेत् ।  
व्रतवाल्ँलभते जन्म धनाढ्ये ह्युत्तमे कुले ॥८ ९ ॥
सर्वस्मृद्धिमये भोज्यभोजनौजःप्रशालिनि ।  
रतिशक्त्याश्रये श्रेष्ठाङ्गनासंसेविते कुले ॥1.277.९० ॥
ततो भोगानसङ्ख्यातानत्र भुक्त्वा दिवि ध्रुवे ।  
देवभोगान् प्रभुक्त्वैव वैकुण्ठं याति शाश्वतम् ॥९१ ॥
माघस्य शुक्लद्वादश्यां शालग्रामं प्रपूजयेत् ।  
रौप्य पात्रे प्रसंस्थाप्य सुवर्णं तन्मुखेऽर्पयेत् ॥९२ ॥
भोजयेत्पायसान्नेन खाण्डाज्यसहितेन च ।  
प्रदद्याद् वेदविदुषे वस्त्राभरणभूषितम् ॥९३ ॥
व्रती यायात्तु वैकुण्ठं शाश्वतानन्दभाग् भवेत् ।  
फाल्गुनशुक्लद्वादश्यां सौवर्णीं प्रतिमां हरेः ॥९४ ॥
अभ्यर्च्य गुरवे दद्याद् भोजयेद् बालबालिकाः ।  
व्रतं कृत्वा जनो याति श्रीकृष्णमन्दिरं यतः ॥९५ ॥
भुक्त्वा भोगानलभ्याँश्च शाश्वतं सुखमश्नुते ।  
त्रिस्पृशान्मीलनी पक्षवर्धिनी वञ्जुली तथा ॥९६ ॥
जया च विजया चैव जयन्ती चापराजिता ।  
एता अष्टौ सदोपोष्या द्वादश्यः पापहारिकाः ॥९७ ॥
एकादशी निवृत्ता चेत्सूर्यस्योदयतः पुरा ।  
तदा तु त्रिस्पृशानाम द्वादशी सा महाफला ॥९८ ॥
अस्या व्रतेनाश्वमेधसहस्रफलमश्नुते ।  
यदाऽरुणोदये दशम्या विद्धैकादशी तिथिः ॥९९ ॥
तदा तां सम्परित्यज्य द्वादशीं समुपोषयेत् ।  
सोन्मीलिता राजसूयसहस्रफलदायिनी ॥1.277.१०० ॥
यदोदये तु सवितुर्याम्या त्वेकादशी स्पृशेत्॥
तदा वञ्जुलिका सा तु सर्वक्रतुफलप्रदा ॥१०१ ॥
कुहूराके यदा वृद्धे स्यातां सा पक्षवर्धिनी ।  
सर्वैश्वर्यप्रदा सा वै पुत्रपौत्रविवर्धिनी ॥१ ०२॥
यदा तु धवले पक्षे द्वादशी स्यान्मघान्विता ।  
तदा प्रोक्ता जया नाम सर्वत्र जयदा मता ॥१०३ ॥
श्रवणर्क्षयुता चेत्स्याद् द्वादशी धवले दले ।  
विजया सा सर्वतीर्थफलदा सुखभोगदा ॥१ ०४॥
यदा स्याच्च सिते पक्षे प्राजापत्यर्क्षसंयुता ।  
द्वादशी सा जयन्त्याख्या व्रतदानफलप्रदा ॥१ ०५॥
यदा तु स्यात् सिते पक्षे द्वादशी जीवभान्विता ।  
तदाऽपराजिता ज्ञानमुक्तिदा पापनाशिनी ॥१ ०६ ॥
यदा त्वाषाढशुक्लाया द्वादश्यां मैत्रभं भवेत् ।  
तदा व्रतद्वयं कार्यं न दोषोऽत्रैकदैवतम् ॥१ ०७॥
श्रवणर्क्षयुतायां च द्वादश्यां भाद्रशुक्लके ।  
ऊर्जे सितायां द्वादश्यामन्त्यभे च व्रतद्वयम् ॥१०८॥
एताभ्योऽन्यत्र कर्तव्यं द्वादश्यामेकभुक्तकम् ।  
एकादश्या सहितं वै व्रतं द्वादशिकादिनम् ॥१ ०९॥
पृथङ्नोद्यापनं कार्यं दानं कार्यं यथाधनम् ।  
इति व्रतानि कमले कार्याणि द्वादशीदिने ॥1.277.११० ॥
इतिश्रीलक्ष्मीनारायणीयसंहितायां प्रथमे कृतयुगसन्ताने वार्षिकद्वादशीव्रतेषु मदनव्रतभर्तृद्वादशीमाधवकरकशा-  
काऽलवणदधिव्रतपवित्रारोपणवामनजयन्तीपद्मनाभव्रत-गोवत्सद्वादशीदामोदरनीराजनव्रततुलसीविवाह-  
साध्यादित्यरूपव्रतसुजन्मद्वादशीशालग्राम-हरिपूजात्रिस्पृशोन्मीलनीपक्षवर्धिनी-वञ्जुलीजयाविजयाजयन्त्यपराजिता-  
द्वादश्यादिनिरूपणनामासप्तसप्तत्यधिकद्विशततमोऽध्यायः ॥२७७ ॥
    
