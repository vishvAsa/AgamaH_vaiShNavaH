+++
title = "३५४"

+++
श्रीनारायण उवाच-  
शृणु लक्ष्मि! मथुरायां ध्रुवतीर्थं सुमुक्तिदम् ।  
तर्पणादन्नदानाच्च पितॄणां तृप्तिकारकम् ॥१  
मथुरायां चन्द्रसेनो राजासीद् धर्मकार्यकृत् ।  
तस्य पत्नी चन्द्रप्रभा वीरसूर्वीरपुत्रका ॥२  
तस्या दासीशतस्यैका दासी त्वासीत् प्रभावती ।  
प्रभावत्याः पूर्वजा वै पितरः शतसङ्ख्यया ॥३  
स्वदोषैः पतिताः सर्वे नरकं प्रति भामिनि।  
करोति तर्पणं नापि कारयति प्रभावती ॥४ ॥
श्राद्धं दानं च वा किञ्चित् पितॄणां तृप्तिहेतवे ।  
तस्याः कुटुम्बिनश्चापि कुर्वन्त्येव न तर्पणम् ॥५ ॥
तस्याः पितृगणो भ्रष्टः कदाचिद् यमुनातटे ।  
सूक्ष्मः प्राणिसमूहो वै ध्रुवतीर्थे समापतन् ॥६ ॥
कृष्णवर्णाश्चङ्क्रमन्तो मशकाकारसन्निभाः ।  
पितरः ऋषिणा दृष्टास्त्रिकालज्ञाऽभिधायिना ॥७ ॥
त्रिकलज्ञः सदा यम्यां पितॄन् दत्वा जलाञ्जलीन् ।  
तर्पयत्येव पितरस्तृप्ता यान्ति महःस्थलम् ॥८ ॥
स ऋषिः षष्ठकालाशी पयोव्रती सदास्ति वै ।  
सूर्यकिरणपानाशी सूर्यगत्या गतिस्थितः ॥९ ॥
आगतं पितृसमूहं दृष्ट्वा दृष्ट्वैव मोहितः ।  
कृपया तान्निरीक्षैश्च न चक्रे व्रतजापनम् ॥1.354.१० ॥
चतुर्थांशावशेषश्च दिवसः पर्यवर्तत ।  
एके तत्र समायान्ति पितरो नभसोऽवनिम् ॥११ ॥
अन्ये पूर्वादुत्तराच्च दक्षिणात्पश्चिमात्तथा ।  
लक्षशः पितरस्तत्र ध्रुवतीर्थे समागताः ॥१२ ॥
आयान्ति प्रतियान्ति ये तान्पश्यन् विस्मयं गतः ।  
तत्रैकः समूहो दृष्टो हृष्टपुष्टाङ्गतुष्टिमान् ॥१३ ॥
पुत्रैः कृतस्वधाप्राप्तो जलं पीत्वा दिवं ययौ ।  
अन्यः समूहो दृष्टोपि तपस्वी क्षामदेहवान् ॥१ ४॥
रूक्षः स्नानरतो पीत्वा जलं भुवर्ययौ स च ।  
अथ सङ्घोऽपरो दृष्टो वस्त्रालङ्कारशोभितः ॥१ ५ ॥
हृष्टपुष्टाङ्ग एवाऽसौ जलं पीत्वा दिवं ययौ ।  
अथेतरः समुदायो दृष्टो नग्नशरीरकः ॥१६ ॥
सुपुष्टः सुखसम्पन्नो जलं पीत्वाऽम्बरं ययौ ।  
अथाऽन्ते बहवो दृष्टा विमानवरमास्थिताः ॥१७ ॥
बहुभोजनपूर्णानि यानान्युच्चावचानि च ।  
गृहीत्वा व्योममार्गेण गच्छन्ति महरादिकम् ॥१८ ॥
अथ परे लोकिताश्च त्वीरयन्तः शुभाशिषः ।  
तृप्ता हंसगरुडादिपृष्ठस्था गजवाजिगाः ॥१९ ॥
तदन्ये विकृता दृष्टाः क्रुद्धाः क्षुधातिपीडिताः ।  
पृष्ठलग्नोदरा मानहीनाः शापप्रदायिनः ॥1.354.२० ॥
ततोऽन्ये च तथा दृष्टाः पुष्पहाराऽभिपूजिताः ।  
श्राद्धे भुङ्क्त्वा महोत्साहा यथा देवास्तथोज्ज्वलाः ॥२१ ॥
केचित् पिण्डान् करे धृत्वा केचिदत्त्वा फलानि च ।  
केचित् षोडशवस्त्वाद्यैर्युक्ता यान्ति जनादिकम् ॥२२ ॥
केचिच्छय्यासमायुक्ता भोगभोग्यसमन्विताः ।  
तुष्टाः प्रसन्नमनसो दृष्टास्तपोऽभियायिनः ॥२३ ॥
केचित् समुकुटा राज्यच्छत्रचामरवीजिताः ।  
दृष्टा मानयुता याताः सत्यलोकं विमानकैः ॥२४॥
यमुनायां नववस्त्रैर्युता भूषादिशोभिताः ।  
परिभ्रमन्ति पितरश्चान्ये दृष्टास्तथाविधाः ॥२५॥
कालिन्द्यां ध्रुवतीर्थे वै मध्याह्नोत्तरमेव ह ।  
आसायं पितरश्चैवं त्रिकालज्ञर्षिणेक्षिताः ॥२६ ॥
गते पितृगणे पुत्राः सकलत्राः कुटुम्बिनः ।  
श्राद्धकर्तार एवैते सायं स्वस्वगृहान् ययुः ॥२७॥
निर्जनं ध्रुवतीर्थं च जनहीनं तदाऽभवत् ।  
त्रिकालज्ञोऽपि मुनिराड् विस्मितस्तत उत्थितः ॥२८॥
ददर्शैकं कृशाङ्गं च क्षुत्क्षामं गतिविह्वलम् ।  
प्रतीक्षन्तं कम्पमानं पृष्ठलग्नलघूदरम् ॥२९॥
ऊरुचर्मास्थिरुक्त्रस्तं जृम्भमाणं पुनः पुनः ।  
कोटराक्षं म्लानवक्त्रं क्षुद्रस्वल्परवं कृशम् ॥1.354.३ ०॥
दयालुः स मुनिस्तं वै पप्रच्छ को भवानथ ।  
दुःखितो विकृताकारो वेष्टितो मशकैर्बहु ॥३ १ ॥
न गच्छसि न ते स्थानं निराश्रितोऽसि किं वद् ।  
मयाऽद्य बहवो दृष्टाः कोटिशः पितरोऽत्र वै ॥३२॥
तेषामालोकने कालो गतोऽद्य मम सर्वथा ।  
न ममाद्य नैत्यकं वै कर्मजातं विलोकने ॥३३॥
अथ त्वं च मया दृष्टः क्रिया मे नश्यते खलु ।  
पश्चात् कर्म करिष्ये मे नैत्यकं वद मे ऋतम् ॥३४॥
यथाशक्ति करिष्ये वै शक्तं स्याच्चेद्धितं तव ।  
श्रुत्वा जन्तुरुवाचैनं मुनिं सर्वं यथातथम् ॥३५॥
बृहन्निमित्तमद्यैव पितॄणां तृप्तिकारकम् ।  
ध्रुवतीर्थे कृतं श्राद्धं दत्तं तिलोदकादिकम् ॥३६ ॥
अन्नं वस्त्रं फलं पुष्पं जलं शय्यादिकं तथा ।  
उपानहौ गृहं छत्रं भूषा दुग्धं तथेतरत् ॥३७॥
अद्य दत्तं सुतदारपुत्रीपत्नीकुटुम्बिभिः ।  
सर्वं लक्षगुणं तृप्तिप्रदं पितृप्रतर्पणम् ॥३८॥
ध्रुवतीर्थे ध्रुवं सर्वं दत्तं भवति भूसुर! ।  
यानं च वाहनं गौश्च वाटिका क्षेत्रमित्यपि ॥३९॥
दत्तं नीत्वा सह यान्ति स्वर्णं द्रव्यं तथेतरत् ।  
तिलतृप्ताः सर्वतृप्ताः पितरोऽद्याऽतितोषिताः ॥1.354.४०॥
सर्वे तृप्ता दिवं यान्ति पितरश्चाद्य पुत्रिणाः ।  
सन्तानैः पुष्टवपुषो दत्तश्राद्धैः कृतोदकैः ॥४१ ॥
येषां सन्ततिरक्षय्या तिष्ठत्येवं प्रजावती ।  
ते स्वधापूजितैः पुत्रैर्गच्छन्ति परमां गतिम् ॥४२॥
अद्य राज्ञस्तु पितरश्चन्द्रसेनस्य पूजिताः ।  
दृष्टास्त्वया तथा चान्ये दिव्यदृष्ट्या दिवङ्गताः ॥४३॥
ब्राह्मणानां क्षत्रियाणां वैश्यानां शूद्रकर्मणाम् ।  
प्रतिलोमानुलोमानां सर्वेषां श्राद्धकर्मिणाम् ॥४४॥
पितरस्तु त्वया दृष्टा येषां सन्ततिरव्यया ।  
अहन्तु सम्प्रतीक्षन्वै श्राद्धं त्वत्र व्यवस्थितः ॥४५॥
आशापाशशतैर्बद्धस्तृप्त्यर्थश्च बुभुक्षितः ।  
योनिसङ्करदोषेण पूर्वं वै नरकं गतः ॥४६ ॥
नास्तिकैर्मम वंश्यैश्च श्राद्धं दत्तं न मेऽद्य वै ।  
प्रत्यब्दं त्वागतस्यात्र प्राप्तिः श्राद्धस्य मे नहि ॥४७॥
अन्यपितृदास्यवृत्तिं कृत्वा जीवामि भूसुर ।  
अद्य श्राद्धसमारोहे शतवर्षैर्मनागपि ॥४८॥
कुटुम्बितो मया नैव लब्धं तृप्तिर्न मेऽद्य वै ।  
अगतिर्गमने जाता त्रितापैश्च सुदुःखितः ॥४९॥
बलयुक्ता ययुः सर्वे निर्बलस्य कुतो गतिः ।  
आगमिष्यन्ति वै केचित् सर्वपितृप्रतर्पकाः ॥1.354.५०॥
तदा ह्यवाप्य किञ्चिद्वै यास्येऽरण्यं समीपगम् ।  
इमे ये मम देहे तु भवन्ति मशकाः कृशाः ॥५१ ॥
सन्तानप्रक्षयादेते मम देहं समाश्रिताः ।  
अहं वै पूर्वजस्तेषां ह्येते मे वंशजा जनाः ॥५२॥
मां खादन्ति क्षुधाकाले तन्तुविच्छेददुःखिताः ।  
एका तन्तुमयी पुत्री मम वंशेऽत्र विद्यते ॥५३ ॥
मथुरायां चन्द्रसेननृपतेः कर्मचारिणी ।  
महिष्याः सेवने सक्ता दासी नाम्ना प्रभावती ॥५४॥
तस्याः पुत्रः कर्मचारी विरूपनिधिसञ्ज्ञकः ।  
अस्माकं सन्ततेस्तन्तुस्तस्य श्राद्धकृते वयम् ॥५५॥
आशया बद्धहृदया श्राद्धतर्पणकामनाः ।  
स्थिता एतावदेव तु ततो यास्यामहे वनम् ॥५६॥
नरके त्वप्रतिष्ठे वा वार्धौ वा भग्नमानसाः ।  
यदि तन्तुः स चेद् दद्याज्जलं श्राद्धं तिलाञ्जलीन् ॥५७॥
तदा पुष्टा वयं भूत्वा यामो दिवं कनिष्ठकम् ।  
शृणु निकृष्टयोन्याऽपि दत्तं वै प्राप्यते हविः ॥५८॥
तया दत्तेन सन्तुष्टा वयं स्यामः सुपुत्रिणः ।  
पूर्वकर्मविपाकेन यां यां गतिमधोमुखीम् ॥५९॥
ऊर्ध्वां च प्राप्ताः पितरः पुत्रिणः पुत्रिकाश्रिताः ।  
श्राद्धं पिण्डोदकं दानं पुत्रीकृतं त्ववाप्यते ॥1.354.६ ०॥
नान्या गतिः पितॄणां स्यात् पुत्र्या पितरः पुत्रिणः ।  
अपि स्यात्स कुलेऽस्माकं यो नो दद्याज्जलाञ्जलिम् ॥६ १ ॥
नदीषु बहुतोयासु शीतलासु विशेषतः ।  
तीर्थमध्ये तिलमिश्रं फलयुक्तं जलाञ्जलिम् ॥६२॥
रौप्यजुष्टजलेनापि नाभिदघ्ने जले स्थितः ।  
दर्भपाणिः प्रदद्याच्च तेन तृप्ता वयं सदा ॥६३ ॥
दर्भपाणिस्त्रिस्त्रिगोत्रे पितृनाम समुच्चरन् ।  
तृप्यतां ह्यमुकनाम्ने स्वधा चेति वदन् सुतः ॥६४॥
देवेभ्यश्चाञ्जलिं दद्याद् ऋषिभ्यस्त्वञ्जलिद्वयम् ।  
पितृभ्यस्त्र्यञ्जलीन् दद्यात् तृप्यन्तां समुदाहरन् ॥६५॥
पित्रे प्रथमतो दद्यात् मात्रे दद्यात्ततः परम् ।  
मातामहाय च दद्याद् दद्यात् पितामहाय च ॥६६॥
तत्परेभ्यश्च पितृभ्यः प्रदद्यात् त्रीन् जलाञ्जलीन् ।  
पितामह्यै तथा दद्याद् दद्याच्च प्रपितामहीम् ॥६७॥
अनेन पिण्डदानेन तेऽसूर्यान्नाशयाम्यहम् ।  
इदं जलं मया दत्तमक्षय्या तृप्तिरस्तु ते ॥६८॥
वार्यपि श्रद्धया दत्तं तदानन्त्याय कल्पते ।  
गृह्णानाः पितरः केचिद् भवन्त्युद्विग्नरूपिणः ॥६९॥
शृणु तत्कारणं विप्र! श्राद्धं स्याद्विफलं यथा ।  
अदेशकाले यद्दत्तं विधिहीनमदक्षिणम् ॥1.354.७०॥
अपात्रे मलिनं द्रव्यं तृप्तये नैव जायते ।  
अश्रद्धेयमपाङ्क्तेयं दुष्टप्रेक्षितमीक्षितम् ॥७१ ॥
तिलमन्त्रकुशैर्हीनमासुरं तद्भवेदिति ।  
अशुचीनि गृहाण्येवाऽशुचिश्राद्धहवींषि च ॥७२॥
क्रोधाविष्टानि दानानि विधिपात्राऽकृतानि च ।  
अदक्षिणानि श्राद्धानि राक्षसेभ्यो मिलन्ति वै ॥७३ ॥
दक्षिणाहीनयज्ञस्य फलं रक्षो भुनक्ति हि ।  
देवब्राह्मणगुर्वग्रे वृथाशपथकारिणाम् ॥७४॥
कृतं सर्वं हि पातालवासिनो लक्ष्मि! भुञ्जते ।  
अश्रोत्रियाणि श्राद्धानि हुतं दत्तममन्त्रकम् ॥७५॥
गुर्वभक्तस्य शिष्यस्य कीर्तनं पुण्यकर्मणः ।  
करिष्यतश्च धर्मस्य प्रागेव तु प्रकाशनम् ॥७६॥
सर्वं पातालवासानां तृप्त्यर्थं परिकल्पितम् ।  
अलीकं तु वृथाऽऽडम्बरेण यद्वै कृतं व्रतम् ॥७७॥
दानं श्राद्धं तपो होमो रक्षसां तद्भवेत् किल ।  
नोपतिष्ठन्ति पितृणां नग्नाः पितृगणास्ततः ॥७८॥
मुषिता राक्षसाद्यैर्वै दानादिफलभोक्तृभिः ।  
अफलास्ते यथाऽऽहूतास्तथा गच्छन्त्यभोजनाः ॥७९॥
मौनमास्थाय ते सर्वे क्षुधितास्तृषितास्तथा ।  
आयान्ति च वियन्ति च न वैते पुण्यभागिनः ॥1.354.८०॥
एतत् सर्वं कथितं ते पितृवैरुप्यकारणम् ।  
नवीनं बहुमूल्यं च श्रेष्ठं सारं ददाति यः ॥८१ ॥
तत्पितरः स्मृद्धिमन्तो यानस्था यान्ति वै दिवम् ।  
जीर्णं क्षुद्रं कनिष्ठं चाऽसारं श्राद्धे ददाति चेत् ॥८२॥
तत्पितरो दरिद्रा वै पद्भ्यां भ्रमन्ति यान्ति च ।  
दरिद्राणां दरिद्रास्ते स्मृद्धानां स्मृद्धिसञ्जुषः ॥८३॥
इत्युक्त्वा विररामाऽसौ वृद्धः पितृगणस्ततः ।  
त्रिकालज्ञो दयाक्लिन्नः समुवाच हिताय तम् ॥८४॥
यावत् तृप्तिर्न ते भूयान्न भोक्ष्येऽहं स्थिरो भव ।  
प्रतीक्षस्वाऽऽगमनं मे तामानयामि पुत्रिकाम् ॥८५॥
तदा श्राद्धं कारयिष्यामीत्युक्त्वा संययौ नृपम् ।  
राजा तमागतं दृष्ट्वा ननाम पादयोः ऋषेः ॥८६॥
धन्योऽस्म्यनुगृहीतोऽस्मि मद्गृहं पावनं कृतम् ।  
अद्य मे सफलं जन्म पाद्यमर्घ्यं गृहाण गाम् ॥८७॥
इति संवदतो राज्ञः सत्कारं प्राप्य चाब्रवीत् ।  
राजन् शृणु कुरु तच्च येनाऽहं तोषितोऽभवम् ॥८८॥
आनय राजमहिषीं प्रभावतीसमन्विताम् ।  
राज्ञाऽऽनीता ऋषिं नत्वाऽऽसनस्थां मुनिरब्रवीत् ॥८९॥
ध्रुवतीर्थे मयाऽऽश्चर्यं यद्दृष्टं कथयामि वः ।  
कोटिशः पितरः सर्वे ययुः पुत्रार्चिता दिवम् ॥1.354.९० ॥
एको वृद्धः शुष्कदेहः क्षुत्क्षामः शुष्कमांसकः ।  
निराशो निरये गन्तुकामोऽसौ ध्रुवतीर्थके ॥९१ ॥
मया पृष्ठः सुकारुण्यात् कस्त्वं किमिच्छसीति च ।  
स प्राह मां मम वंशे दासी प्रभावती तथा ॥९२॥
तन्तुः पुत्रो विरूपकनिधिर्नाम्ना हि वर्तते ।  
स कुर्याद् यदि मे श्राद्धं तृप्तिः स्यादिति भूसुर ॥९३ ॥
प्रभावत्या सुतद्वारा कारणीयं हि तर्पणम् ।  
पितॄणां तु कृते दत्तं दानं वारि फलादिकम् ॥९४॥
स्वधा च पायसं श्राद्धं तृप्तिदं मुक्तिदं भवेत् ।  
इत्युक्त्वा प्रत्ययार्थं तां प्राहर्षिर्मदविह्वलाम् ॥९५॥
किं त्वया पितृतृप्त्यर्थं कृतं दत्तं जलं न वा? ।  
सा नैवमित्युवाचाऽथ न जानामि च तान् पितॄन् ॥९६॥
क्रियां कर्म न जानामि न करोमि कदापि च ।  
ऋषिः प्राह समायान्तु द्रक्ष्यथाऽद्य चमत्कृतिम् ॥९७॥
इति कृत्वा ययुः सर्वे ध्रुवतीर्थं तु नागराः ।  
ब्राह्मणाश्च तथा राजा लोकाश्च बहवस्तदा ॥९८॥
मुनिना दर्शितस्तेभ्यो वृद्धो विचेतनः कृषः ।  
मशकैर्वेष्टितः क्षुद्रैः क्षुधया चातिपीडितः ॥९९॥
मुनिस्तं प्राह भो जन्तो! तव सन्तानजा सुता ।  
सपुत्रा त्वत्र चायाता पुष्ट्यर्थं वद् वाञ्छितम् ॥1.354.१० ०॥
अगतिश्च तदोवाच स्नात्वाऽत्र विधिना मम ।  
करोतु तर्पणं नाम्ना ततः श्राद्धं करोतु च ॥१०१ ॥
सरौप्यवस्त्रं सतिलं पिण्डदानं करोतु च ।  
तथाऽन्यद्वै यथाशक्ति दानं करोतु चात्र वै ॥१ ०२॥
येनात्रैव भवन्तो हि मामीक्षथ सुखान्वितम् ।  
कारयन्तु यथाशक्ति श्राद्धं दानं हि तन्तुना ॥१०३ ॥
इतिश्रुत्वा राजपत्नी श्राद्धं सुबहुदक्षिणम् ।  
दास्या वै कारयामास तत्पुत्रेण च सर्वथा ॥१०४॥
पट्टवस्त्रं फलं धूपः कर्पूरागुरुचन्दनम् ।  
तिलोत्तरं पायसान्नं मिष्टान्नं च सपिण्डकम् ॥१ ०५॥
जलं तिलोदकं सर्वं यद्दत्तं तेन तृप्तिमान् ।  
सुकृती च सुतेजस्वी देववद् दीप्तिमान् बभौ ॥१ ०६॥
तत्सदृशास्तु मशका अपि तृप्ताः सुरूपिणः ।  
देवा इव व्यजायन्त शुशुभिरेऽतिपुष्टिकाः ॥१ ०७॥
स्वर्गागतैर्विमानैश्च छादितं तत्र वै नभः ।  
ते तु देवा इव सर्वे पितरस्तुष्टमानसाः ॥१ ०८॥
प्रोचुरस्मत्कुलतन्तुर्वृद्धिं यातु सुवंशजैः ।  
ये श्राद्धैर्विविधैरस्मान् तारयिष्यन्ति सर्वदा ॥१ ०९॥
शृण्वन्तु वचनं सर्वेऽस्मदीयं पितृतुष्टिदम् ।  
तीर्थानि सरितः कूपाः पर्वताश्च सरांसि च ॥1.354.११ ०॥
कुरुक्षेत्रं गया गङ्गा स्थानान्यायतनानि च ।  
पितॄणां मुक्तिदं त्वन्यन्न भूतं न भविष्यति ॥१११ ॥
भाद्रे प्रोष्ठपदीं स्नात्वा प्रतिपत्प्रभृति त्वथ ।  
शुक्लप्रतिपदन्तं च तीर्थं प्राप्य ससत्वराः ॥११ २॥
पितरः श्राद्धपिण्डाऽदाः आश्विने ध्रुवमास्थिताः ।  
कृत्वा प्रेतपुरीं शून्यां स्वर्गं पातालमित्यथ ॥११३ ॥
ईहमानाः स्वकान्पुत्रान् गोत्रतन्तून् तथाऽनुजान् ।  
तिष्ठामस्त्वत्र सहिताः स्वस्ववंशजपितृभिः ॥१ १४॥
कन्यां गते सवितरि यः श्राद्धं सम्प्रदास्यति ।  
तर्पणं ध्रुवतीर्थे ते पितॄणां षोडशाहके ॥१ १५॥
सुतृप्ताः स्मो वयं शश्वद् यास्यामः परमां गतिम् ।  
दृष्टो भवद्भिः पितॄणां तारको वै विधिर्यथा ॥१ १६॥
दुस्तरं तारितं पापं त्रिकालज्ञप्रसादतः ।  
इति संश्राव्य ते सर्वे राजानं च जनानृषिम् ॥१ १७॥
राज्ञीं दासीं च तत्पुत्रं सम्भाष्य शिवमस्तु वः ।  
आरुह्य वरयानानि गताः स्वर्गं वृताः सुरैः ॥१ १८॥
राजा राज्ञी सुतो दासी प्रजा नार्यो नरास्ततः ।  
महदाश्चर्यपूर्वास्ते ययुर्निजगृहान्प्रति ॥११ ९॥
चक्रुश्च सर्वदा योग्ये समये श्राद्धतर्पणम् ।  
उद्धृताः पितरस्तैस्तु ध्रुवतीर्थप्रभावतः ॥1.354.१२०॥
एतत्ते कथितं लक्ष्मि! माहात्म्यं मथुराभवम् ।  
यत्स्मरणाद् विनश्यन्ति पापानि पूर्वूजन्मनाम् ॥१२१ ॥
पठेद् यः शृणुयाच्चैव स ध्रुवतीर्थपुण्यभाक् ।  
मथुरायां यमुनाया जलस्नानस्य पुण्यभाक् ॥१ २२॥
यत्र क्वापि जलपार्श्वे स्थित्वा पिण्डं ददाति वै ।  
यमुनाध्रुवसत्तीर्थं स्मृत्वा त्वावाह्य पितृकान् ॥१२३ ॥
तत्र यामुनजलवत् पितृतृप्तिः प्रजायते ।  
वंशवृद्धिस्तथाऽऽरोग्यं स्मृद्धिस्तस्य सुजायते ॥१२४॥
इति श्रीलक्ष्मीनारायणीयसंहितायां प्रथमे कृतयुगसन्ताने मथुरातीर्थमाहात्म्ये ध्रुवतीर्थे समागतकोटिपितृतृप्त्युत्तरं त्रिकालज्ञाभिधर्षिणा क्षुधिते एकस्मिन् पितरि दृष्टे तद्वंशे चन्द्रसेननृपतिदासीरूपां पुत्रीं विज्ञाय  
तद्द्वारा श्राद्धं कारयित्वा पितृमुक्तिदानं श्राद्धविधिर्महिमा चेत्यादिनिरूपणनामा चतुःपञ्चाशदधिकत्रिशततमोऽध्यायः ॥३५४॥
    
