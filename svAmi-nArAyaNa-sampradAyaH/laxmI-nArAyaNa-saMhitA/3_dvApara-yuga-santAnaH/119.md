+++
title = "११९"

+++
श्रीपुरुषोत्तम उवाच-  
तथा श्रीललितालक्ष्मीः पूज्यते शक्तिभिः सदा ।  
सेव्यते शक्तिशक्ताद्यैर्नित्यं रमे समन्ततः ॥१ ॥
पूजां कुर्वन्ति सततं दासिकाः शिष्यिकाश्च ताः ।  
पुत्रिकाः स्वात्मिकाः सर्वा भिन्नरूपव्यवस्थिताः ॥२ ॥
गायत्री च गणेशो च महागणपतिस्तथा ।  
सम्पदेशी तथा कालसङ्कर्षिणी महारमाम् ॥३ ॥
श्रीमहाशम्भुनाथा चोपासते च पराम्बिका ।  
अन्नपूर्णा पादुकाश्रीर्महापद्मा वराहिणी ॥४ ॥
तिरस्करणी श्रीपूर्तिः श्रीपादा समुपासते ।  
रश्मिमाला मन्त्रिनाथा दण्डनाथा ह्युपासते ॥५ ॥
चिन्तामणिगृहे सर्वा ललिताश्रीमुपासते ।  
अणिमा महिमा चापि लघिमा गरिमाऽपि च ॥६ ॥
ईशिता च वशिता च मुक्तिः प्राकामिता तथा ।  
इच्छा प्राप्तिः सर्वकामा उपासते महारमाम् ॥७ ॥
रससिद्धिर्माक्षसिद्धिर्बलसिद्धिस्तथा शुभाः ।  
खड्गसिद्धिः पादसिद्धिरञ्जनासिद्धिरित्यपि ॥८ ॥
वाक्सिद्धिर्लोकसिद्धिश्च देहसिद्धिरुपासते ।  
कोटिशस्तास्तथा चान्या निकटस्थाश्च सिद्धयः ॥९ ॥
ब्राह्मी माहेश्वरी चापि कौमारी वैष्णवी तथा ।  
वाराही चापि माहेन्द्री चामुण्डा श्रीरुपासते ॥3.119.१०॥
क्षोभिणी द्राविणी चाकर्षिणी संवशिनी तथा ।  
उन्मादिनी महाङ्कुशा खेचरी बीजिका तथा ॥११ ॥
त्रिखण्डा च महालक्ष्मीरुपासते सुमुद्रिताः ।  
त्रिपुरा नायिका चापि पालिनी क्षोभणा तथा ॥१२॥
कामाकर्षणिका बुद्ध्याकर्षणिका तथाऽपरा ।  
रसाकर्षणिका तद्वद् गन्धाकर्षणिकाऽपरा ॥१ ३॥
चित्ताकर्षणिका तद्वद् धैर्याकर्षणिका तथा ।  
स्मृत्याकर्षणिका चापि नामाकर्षणिका कला ॥१४॥
बीजाकर्षणिका तद्वच्चार्थाकर्षणिका ह्यपि ।  
अमृतावर्षिणी चापि शरीराकर्षिणी तथा ॥१५॥
एतास्तु दिव्ययोगिन्यः सर्वाशापूरिका शुभाः ।  
पालिका द्राविका मुद्रा नवतारुण्यगर्विताः ॥१६॥
अत्यन्तसुन्दराकारा दिव्यसम्पत्तिदेवताः ।  
उपासते महालक्ष्मीं ललितापरमेश्वरीम् ॥१७॥
कुसुमा मेखला चापि मदना मदनातुरा ।  
रेखा वेगिन्यङ्कुशा च मालिनी सुन्दरी तथा ॥१८॥
ह्लादिनी जृम्भिणी वशङ्करी रञ्जनकारिणी ।  
उन्मादिनी चार्थकरी सम्पत्पूरा च मन्त्रिणी ॥१९॥
सम्प्रदाया रक्षिका च सेवन्ते परमेश्वरीम् ।  
सिद्धिदा सम्पत्प्रदा च प्रियङ्करी च मङ्गला ॥3.119.२०॥
कामदा दुःखहा मृत्युहरा विघ्नहरा तथा ।  
सौभाग्यदा च सर्वज्ञा शक्तिनी ज्ञानरूपिणी ॥२१ ॥
ऐश्वर्यदा व्याधिहा च महाधारा च पापहा ।  
आनन्दिनी रक्षिणी चेप्सितदा गर्वहा तथा ॥२२॥
मालिनी चेति सर्वास्ताः सेवन्ते ललितेश्वरीम् ।  
वशिनी कामिनीशा च मोदिनी विमला तथा ॥२३॥
वाग्धारा जयिनी चापि कौलिनी च तथैश्वरी ।  
एताः सर्वाः सरस्वत्य उपासते परेश्वरीम् ॥२४॥
सिद्धा च खेचरी कामेश्वरी बाणेश्वरी तथा ।  
वज्रिका च शतघ्नी च भूशुण्डी मुशली तथा ॥२५॥
कृपाणिका पट्टिशा च मुद्गरी भिन्दिपालिका ।  
एता आयुधिका देव्य उपासते परेश्वरीम् ॥२६॥
कामेशी चापि वज्रेशी भगमाला च मित्रिका ।  
षोडशिका च गोचर्या सेवन्ते परमेश्वरीम् ॥२७॥
भेरुण्डा वह्निवासा च वज्रीशा कुलसुन्दरी ।  
विजया नीलपताका ज्वालामाला सुमङ्गला ॥२८॥
सेवते जगतामृद्ध्यै ललितां चित्स्वरूपिणीम् ।  
हृद्देवी च शिरोदेवी शिखादेवी तथैव च ॥२९॥
वर्मदेवी वृष्टिदेवी शस्त्रदेवी सुमूर्तयः ।  
ललिताज्ञाप्रवर्तिन्यः सेवन्ते बिन्दुनादजाः ॥3.119.३०॥
अथ श्रीललितादेव्याः पञ्चब्रह्ममये शये ।  
मञ्चे पादास्तु चत्वारो व्यूहरूपा भवन्ति हि ॥३ १ ॥
महालक्ष्म्याः कृपया ते देवतात्वमुपागताः ।  
ब्रह्मविष्णुमहेशानेश्वररूपत्वयोगिनः ॥३२॥
एते पादा मूर्तरूपाः पूरुषा हेतिधारिणः ।  
श्रीध्यानमिलिताक्षाश्च श्रीध्याननिश्चलाङ्गिनः ॥३३॥
तत्र शेते महालक्ष्मीर्ब्रह्मेशी ललितेश्वरी ।  
सोपानानि भवन्त्यस्य मञ्चस्य मूर्तिमन्ति वै ॥३४॥
भूमिरापोऽनलो वायुराकाशो गन्ध इत्यपि ।  
रसो रूपं स्पर्शशब्दोपस्थापायुपदानि च ॥३५॥
पाणिवाग्घ्राणजिह्वाश्च त्वक् चक्षुः श्रोत्रमित्यपि ।  
अहङ्कारश्च बुद्धिश्च मनः प्रकृतिपूरुषौ ॥३६॥
नियतिः कालरागौ च कला विद्या च मायिनी ।  
पूषा चेति प्रसेवन्ते ललितां परमेश्वरीम् ॥३७॥
अथ मञ्चे वर्तते वै हंसतुलिकतल्पिका ।  
परमहंसमूर्द्धोपधानयुक्ता शुभाश्रया ॥३८॥
सेवापादोपधानाढ्या प्रमोत्तरच्छदान्विता ।  
सर्ववेदाङ्गरज्ज्वाढ्या शान्तिपार्श्वोपधानिका ॥३९॥
एतस्यां श्रीमहालक्ष्मीर्महाविष्णुसमन्विता ।  
विराजते पतिं नैजं सेवते ललितेश्वरी ॥3.119.४०॥
दयालुं षोडशवर्षं शृङ्गारवेषशोभितम् ।  
उद्यद्भास्करतुल्याभं गन्धसारातिगन्धितम् ॥४१॥
हारकेयूरमुकुटकटकाद्यैरलङ्कृतम् ।  
कमनीयस्मितं ज्योत्स्नापूर्णाननं सुशोभनम् ॥४२॥
सेवमाना महालक्ष्मीस्तरुण्यादित्यभासुरा ।  
सदा चतुर्दशाब्दा च नवयौवनदर्पिता ॥४३॥
अमृष्टपद्मरागाभा चन्दनाब्जनखच्छरा ।  
यावकश्रीर्निर्व्यपेक्षा पादलौहित्यवाहिनी ॥४४॥
कलनिःस्वानमञ्जीरपतत्कङ्कणमोहिनी ।  
अनङ्गवरतूणीरदर्पोन्मथनजङ्घिका ॥४५॥
करिशुण्ढदोःकदलीकान्तितुल्योरुशोभना ।  
रशनाकटिशोभाढ्या जघनाभोगभासुरा ॥४६॥
रत्नकाञ्चीयुता निम्ननाभित्रिवलिशोभिता ।  
स्तनकुड्मलमौक्तिकपीवरोरःस्थलान्विता ॥४७॥
अलक्तकामचतुर्दोःशोभमानाऽतिभासुरा ।  
केयूरकङ्कणांऽगुलीयकोर्मिकादिशोभिता ॥४८॥
मुखदर्पणवृत्ताभचिबुका लाटपाधरा ।  
कुन्दकुड्मललक्ष्मीकैर्दन्तैर्दर्शितविद्यिका ॥४९॥
पद्मायतप्रान्तभागरक्तपद्माभनेत्रिका ॥
तन्तिकाललिते भाले सम्यक्क्लृप्ताऽलकच्छटा ॥3.119.५० ॥
फुल्लाऽवतंसमाणिक्यकुण्डलाऽऽमण्डितश्रुतिः ।  
नवकर्पूरकस्तूरीसदामोदितवीटिका ॥५१ ॥
शरच्चञ्चन्निशानाथमण्डलीमधुरानना ।  
चिन्तामणीनां सारैश्च क्लृप्तचारुकिरीटिका ॥५२॥
स्फुरत्तिलकमध्यस्थभालचन्द्रविराजिता ।  
वक्रचञ्चत्सुनिबिडक्षामकुन्तलसंहतिः ॥५२॥
सीमन्तरेखाविन्यस्तसिन्दूरश्रेणिशोभिता ।  
सर्वशृङ्गारवेषाढ्या सर्वाभरणभूषिता ॥५४॥
दिव्यातिदिव्यावयवा हर्यानन्दविवर्धिनी ।  
समस्तलोकमाता सा महालक्ष्मीः परेश्वरी ॥५५॥
सेवते स्वपतिं मञ्चे सेव्यते सर्वशक्तिभिः ।  
यस्याः सेवनमात्रेण सर्वदेवार्हणं भवेत् ॥५६॥
तस्या वै ललितादेव्या गुणानुवर्णनं रमे! ।  
कल्पकोटिसहस्रैश्च कर्तुं नैव हि शक्यते ॥५७॥
एतादृशं ललितायाः श्रीपुरं वर्तते रमे! ।  
शृण्वन्ति तत् कथयन्ति तेऽपि यान्ति परां गतिम् ॥५८॥
कृत्वा शिल्पिजनैर्दिव्यं महालक्ष्म्याः सुमन्दिरम् ।  
सर्वशक्तियुतं भक्तो याति तत्परमं पदम् ॥५९॥
एवमन्यनगराणि यत्र देव्यश्च देवताः ।  
वसन्ति चापि सेवन्ते ललितां परमेश्वरीम् ॥3.119.६०॥
अनादिश्रीमहालक्ष्मीं कम्भराश्रीपरेश्वरीम् ।  
श्रीमद्गोपालकृष्णस्य महाविष्णोः प्रियां सतीम् ॥६१ ॥
मातरं मे तव श्वश्रूं प्रेमर्षेः शुभपुत्रिकाम् ।  
सर्वकल्याणकर्त्री श्रीकुङ्कुमवापिकेश्वरीम् ॥६२॥
भज त्वं शिवराज्ञीश्रि! नारायणि! प्रसूं मम ।  
पारमेशीं दिव्यवाञ्च्छां परब्रह्मगतां शुभाम् ॥६३॥
अमूर्ता तां समूर्तो वै जप तन्मन्त्रमुत्तमम् ।  
यन्त्रं पूजय कृष्णेशि भुक्तिसम्पत्प्रमोक्षदम् ॥६४॥
श्रीनारायणीश्रीरुवाच-  
कस्य मन्त्रस्य तस्यास्तु जपो विधिश्च कीदृशः ।  
वद मे भगवन्नेतत् सर्वलोकाभिकाङ्क्षितम् ॥६५॥
श्रीपुरुषोत्तम उवाच-  
शृणु नारायणीश्रि! त्वं पदार्थाः शब्दबोधिताः ।  
नित्यशब्दात्मको वेदो मन्त्रास्तत्रोत्तमा मताः ॥६६॥
श्रेष्ठास्तत्र हरेर्मन्त्रा लक्ष्मीमन्त्रा सदोत्तमा ।  
दुर्गायाश्च गणेशस्य रवेः शम्भोर्विभावसोः ॥६७॥
मन्त्राणां चोत्तमा मन्त्रा महालक्ष्म्या भवन्ति हि ।  
श्यामायाः कम्भराया वै वदामि ते निबोध माम् ॥६८॥
प्रातरुत्थाय मां नत्वा स्नात्वा शुभासनस्थिता ।  
स्मर स्वमस्तके लक्ष्मि दिव्यं कमलमुज्ज्वलम् ॥६९॥
सहस्रपत्रशोभाड्य सकेशरसकर्णिकम् ।  
तत्र श्रीसद्गरु ध्यात्वा प्रसन्नं करुणामयम् ॥3.119.७०॥
श्रीमद्गोपालकृष्णाख्यं पितरं सद्गुरुं परम् ।  
आचम्य चोर्ध्वपुण्डंर सचन्द्रं कृत्वा ततः परम् ॥७१॥
स्कन्धे कृत्वा पट्टके च हृदि धृत्वा परेश्वरीम् ।  
अन्तःशुद्धिमती भूत्वा सन्ध्यावन्दनमाचर ॥७२॥
अश्वत्थपत्राकारेण पात्रेण सकुशाक्षतम् ।  
सपुष्पचन्दनं चार्घ्यं महालक्ष्म्यै प्रदेहि तत् ॥७३॥
त्रिरर्घ्यं सम्प्रदायाऽथ तर्पयित्वा जलेन च ।  
होमभूमिं प्रगत्वैव सर्वशृङ्गारशोभिता ॥७४॥
सर्वपूजादिसामग्रीसहिता चासनस्थिता ।  
अङ्गन्यासान् कुरु लक्ष्मि तान्निबोध मयोदितान् ॥७५॥
'ओमनादिपरब्रह्मेश्वर्यै शिरसि मे नमः ।  
ओमनादिकृष्णनारायण्यै भाले च मे नमः ॥७६॥
ओमनादिवासुदेवीलक्ष्म्यै मे नेत्रयोर्नमः ।  
ओमनादिब्रह्मलक्ष्म्यै मुखे मे ते नमो नमः ॥७७॥
ओमनादिकम्भरालक्ष्म्यै च कण्ठेऽस्तु मे नमः ।  
ओमनादिमहालक्ष्म्यै हृदये मे च ते नमः ॥७८॥
ओमनादिश्रीनरायण्यै नमस्ते ममोदरे ।  
ओमनादिवैष्णव्यै ते नाभौ मम नमो नमः ॥७९॥
ओमनादिललितायै जघने ते च मे नमः ।  
ओमनादिश्रियै चाऽस्तु नमः सक्थ्नोश्च मे सदा ॥3.119.८०॥
ओमनादिकमलायै नमो जान्वोश्च मेऽस्तु ते ।  
ओमनादिरमायै ते नमोऽस्तु पादयोर्मम ॥८१ ॥
ओमनादिहरिण्यै ते करयोर्मे नमोऽस्तु ते ।  
ओमनादिमहामात्रे सर्वतस्ते नमो नमः ॥८२॥
ओमनादिपद्मायै द्विहस्ततलयोस्ते नमः ।  
ओमनादिरक्षित्र्यै ते पृष्ठदेशे नमो नमः ॥८३॥
ओमनादिहिरण्यायै रम्याङ्गेषु च ते नमः ।  
ओमनादिसुवर्णायै भाग्यरेखासु ते नमः ॥८४॥
ओमनादिकुमार्यै ते शीलधर्मे नमो नमः ।  
ओमनादिजनन्यै ते सर्वाङ्गेषु नमो नमः ॥८५॥
एवं न्यासान् विनिर्वर्त्य ध्यायस्व श्रीपुराधिपाम् ।  
ध्यायस्व श्रीपुरं चापि श्रीपुरेशीश्वरं च माम् ॥८६॥
सुवर्णनिर्मितां मूर्तिमावाहय ततः परम् ।  
आसनं सम्प्रदेहि त्वं पाद्यमर्घ्यं ततः परम् ॥८७॥
आचमनं जलं पञ्चामृतस्नानं प्रकारय ।  
सुगन्धितैलसाराद्यैः प्रमर्दय परेश्वरीम् ॥८८॥
आभिषेकं कारयित्वा वस्त्रभूषार्पणं कुरु ।  
सर्वं शृङ्गारं सौभाग्योत्तमं धूपं प्रदीपकम् ॥८९॥
नमस्कारं दण्डवच्चाऽरार्त्रिकं च प्रदक्षिणम् ।  
नैवेद्यं विविधं भोज्यं भक्ष्यं चोष्यं च लेह्यकम् ॥3.119.९०॥
जलं शाकादि वै पेयं दुग्धसारं च पायसम् ।  
जलपानं नागवल्लीदलताम्बूलकं फलम् ॥९१॥
प्रदेहि श्रीमहालक्ष्म्यै क्षमापराधनं वृणु ।  
पुष्पाञ्जलिं परिहारं कृत्वा स्वोद्यममाचर ॥९२॥
ततश्च तुलसीमालां धृत्वा मन्त्रं जप प्रिये ।  
महालक्ष्म्या महामन्त्रं जप लक्ष्मि मम प्रियम् ॥९३॥
सर्वार्थसाधकं सर्वानर्थानां नाशकं प्रभुम् ।  
उदङ्मुखा प्राङ्मुखा वा जपश्रीसन्निधौ सदा ॥९४॥
*ओं महालक्ष्म्यै विद्महै महाविष्णुपत्न्यै धीमहि ।  
* तन्नो महालक्ष्मीः प्रचोदयात् ।  
ओं श्रीं महालक्ष्म्यै नमः ओं ह्रीं क्लीं श्रीं फट् स्वाहा *॥९५॥
* षट्त्रिंशल्लक्षसङ्ख्यास्तु जपन् सिद्धिर्भविष्यति ।  
तद्दशांशस्तु होमः स्यात् तद्दशांशं तु तर्पणम् ॥९६॥
तद्दशांशं तु भक्तानां भोजनं समुपाचर ।  
एवं मन्त्रो भवेत् सिद्धः काम्यजपाँस्ततः कुरु ॥९७॥
लक्षमात्रं जपित्वा तु मनुष्यान् वशमानयेत् ।  
नारीर्द्विलक्षजाप्येन त्रिलक्षैस्तु नृपाँस्तथा ॥९८॥
चतुर्लक्षैर्नागकन्याः पातालस्त्रीस्तु पञ्चभिः ।  
षडूलक्षैर्भूसुन्दरीश्च सुराणीः सप्तलक्षकैः ॥९९॥
अष्टलक्षैर्देवताश्च गीर्वाणान्नवलक्षकैः ।  
दशलक्षैश्च वै पितॄन्नेकादशैः सुरेश्वरान् ॥3.119.१००॥
द्वादशलक्षजापैश्च सिद्धीर्वशा नयेत्तथा ।  
लक्ष्मीवान् धनवान् स्याच्च स्मृद्धिमान् स भवेत्तथा ॥१०१ ॥
यथेष्टं लभते सर्वमैश्वर्यं दैवतं तथा ।  
ध्यायन्तस्तां जपन्तस्तां लभन्ते महतीं श्रियम् ॥१ ०२॥
सम्प्राप्यते सिद्धिरेषा नाऽसद्भिस्तु कदाचन ।  
यैस्तु तप्तं तपस्तीव्रं तैरियं प्राप्यते जनैः ॥१०३ ॥
वंशोऽपि यस्य कस्य स्यान्मनुज्ञो जापको जनः ।  
तद्वंश्याः सर्व एव स्युर्मुक्तास्तृप्ताश्च योगिनः ॥१ ०४॥
परमात्मेयमेवाऽस्ति समन्त्रा ललिता रमे ।  
इयमेव महत्तीर्थं सन्तो ध्यायन्ति तां सदा ॥१ ०५॥
कुचारित्रैर्निन्दकैश्च भावहीनैर्न लभ्यते ।  
कामाक्षी वैष्णवी महालक्ष्मीः श्रीललितेश्वरी ॥१ ०६॥
परब्रह्मलालनाद्वै ललिता सुविलासिनी ।  
महाविष्णोर्लालिनी सा जयत्येव प्रसूर्मम ॥१०७॥
इति श्रीलक्ष्मीनारायणीयसंहितायां तृतीये द्वापरसन्ताने चिन्तामणिगृहस्थितदिव्यब्राह्मीसेविकादिकृतसेवनं, महालक्ष्मीमन्त्रस्तज्जपादिफलं चेत्यादिनिरूपणनामा नवदशाऽधिकशततमोऽध्यायः ॥११९ ॥
    
