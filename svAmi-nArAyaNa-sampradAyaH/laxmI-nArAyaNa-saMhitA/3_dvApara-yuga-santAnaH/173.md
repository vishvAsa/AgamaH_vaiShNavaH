+++
title = "१७३"

+++
श्रीपुरुषोत्तम उवाच-  
शृणु नारायणीश्रि त्वं दम्पत्योर्योगिनोः पुरा ।  
सम्वादं कथयाम्यत्र श्रवणाऽर्हं गतिप्रदम् ॥१ ॥
पुरा श्रुतिफलानाम्नी योगिनी योगिनं पतिम् ।  
सद्विद्यायननामानं ज्ञानविज्ञानपारगम् ॥२ ॥
पप्रच्छ संशयारूढा लोकशिक्षार्थमेव सा ।  
देहत्रयसमाधिस्था वर्तेऽहं नाथ सर्वदा ॥३ ॥
पतिसेवापरा चापि वर्तेऽहं हरिसेविनी ।  
देहधर्मपरा त्रापि वर्तेऽहं कामधर्मिणी ॥४ ॥
देवसेवापरा चापि वर्तेऽहं शुद्धभावना ।  
मोक्षज्ञानपराऽसङ्गा वर्तेऽहं पतिबोधिता ॥५ ॥
अथापि मानसं कान्त देहविषयमार्गगम् ।  
क्वचित् क्वचिद् धातुपुष्ट्या प्रवर्तते हि निम्नगम् ॥६ ॥
अधःस्रोतस्वभावं तन्मानसं मां विकर्षति ।  
ऊर्ध्वस्रोतोवती नाथ भविष्यामि कदा ततः ॥७ ॥
कदा मुक्तिं गमिष्यामि कदा वै शाश्वतं सुखम् ।  
कं वा लोकं गमिष्यामि त्वां कान्तं तु समाश्रिता ॥८ ॥
भवानास्ते त्यक्तकर्मा योग्यपि कामवानपि ।  
भार्या त्वनन्यगतिका भर्तारमन्तरा सदा ॥९ ॥
साऽहं योगं च कामं च पतियोगेन वै वृषम् ।  
पालयामि तथाऽप्येषा कर्मबन्धनता मम ॥3.173.१ ०॥
न भोगयोगमापन्नः कश्चिन्मोक्षं प्रविन्दते ।  
नाथ त्वं वेत्सि सर्वं तत् कथं कर्मणा मोक्षणम् ॥११ ॥
भार्याः पतिकृताल्ँलोकानाप्नुवन्तीति नः श्रुतम् ।  
पतिश्चेल्लोकहीनोऽत्र भार्यायास्तत्र का गतिः ॥१ २॥
त्वादृशं पतिमासाद्य का गमिष्यामि वै गतिम् ।  
इतिपृष्टो मुनिश्रेष्ठः सद्विद्यायननामकः ॥१ ३॥
प्राह श्रुतिफलां पत्नीं शान्तात्मा तु हृदा हसन् ।  
न मे कामो न मे बन्धो देहधर्मो न मे मतः ॥१४॥
नाऽयमात्मा भवेत् पत्नी नाऽयमात्मा पतिः स्मृतः ।  
पुंसो देहः पतिश्चेति नारीदेहस्तु पत्निका ॥१५॥
एव लोके व्यवहारः कृतः सोऽयं भवः स्मृतः ।  
संसारबन्धनं चापि दाम्पत्यं तु विशेषतः ॥१ ६॥
सापत्यकत्वं ततोऽपि बन्धनाय प्रकल्प्यते ।  
कामा योगो वासनाद्या देहधर्मा न चात्मनः ॥१७॥
पश्य त्वं मां दिव्यदेहं नारायणस्वरूपिणम् ।  
पतिर्ब्रह्मा पतिर्विष्णुः पतिर्देवो महेश्वरः ॥१८॥
पतिं मत्वा परब्रह्म सेवते सा प्रमुच्यते ।  
गोप्यः कामात् प्रमुच्यन्ते प्रतिकल्पं मुहुर्मुहुः ॥१९॥
श्रीकृष्णस्य प्रयोगेण लक्ष्मीर्नारायणस्य च ।  
एवं मां त्वं ब्रह्मरूपं मत्वा सेवय भामिनि ॥3.173.२०॥
तदा लोकं योगिनीनां सतीनां प्राप्स्यसे ध्रुवम् ।  
नैर्गुण्यं वा समाश्रित्य भज मां परमेश्वरम् ॥२१ ॥
तदा त्वं ब्रह्मनिर्वाणं ह्यवाप्स्यसि न संशयः ।  
इत्युक्त्वा निजदेहात् स योगी कामं सुरूपिणम् ॥२२॥
पृथक्कृत्वा ददाहैव कामो भस्मनिभोऽभवत् ।  
कामपिण्डं सुसम्पन्नं ददौ पत्न्यै तु निर्गुणम् ॥२३॥
तत्स्पर्शेनाऽभवद् दिव्यो मुक्तः सुमूर्त एव सः ।  
कामो दिव्यस्वरूपोऽभूत् सद्विद्यायनवाञ्च्छया ॥२४॥
चमत्कारं परं दृष्ट्वा श्रुतिफलाऽऽह तं पतिम् ।  
अहो नाथ जितामर्ष जितकाम जितेन्द्रिय ॥२५॥
जितसर्वस्व त्वयात्से दिव्यं जानामि साम्प्रतम् ।  
शङ्का मे कामनाजन्या निवृत्ता दिव्यदर्शनात् ॥२६॥
पश्यामि त्वां कृष्णरूपं चतुर्भुजात्मकं प्रभुम् ।  
क्रियाः सर्वाश्च ते दिव्याः प्रपश्यामि न संशयः ॥२७॥
चाञ्चल्यं मम विगतं स्त्रीबुद्धिश्चाऽद्य निर्गता ।  
दिव्यां रतिं समासाद्य दिव्या भवामि ते बलात् ॥२८॥
वद मे तु यथायोग्या तथा ज्ञानं सुखावहम् ।  
इत्युक्त्वा सा प्रणनाम कामोऽपि दिव्यमूर्तिमान् ॥२९॥
विवेश सहसा देहे सद्विद्यायनवाञ्च्छया ।  
वीक्ष्य श्रुतिफला तत्र निःसंशयाऽभवत्ततः ॥3.173.३०॥
यथा कृष्णे तथा भक्ते दिव्यास्ते देहवर्तिनः ।  
भवन्त्येव गुणाः सर्वे दुर्गुणा अपि सद्गुणाः ॥३ १ ॥
कामः स्नेहः सुखं सेवा पोषणं रमणं शुभम् ।  
योजिताः श्रीहरौ भक्ते दिव्या भवन्ति साधुषु ॥३२॥
ये सङ्गाः स्त्रीपुत्रबन्धुपुत्रोकुटुम्बिषु कृताः ।  
त एव साधुषु कृता मोक्षद्वारमपावृतम् ॥३३ ॥
योगी पतिर्मया प्राप्तो धन्याऽहं दिव्यतां गता ।  
देहक्रिया न मे चास्ति दिव्याऽहं नास्मि भामिनी ॥३४॥
आत्माऽहं नैव योषिद्वै मुक्ताऽहं नित्यमोदिनी ।  
देहो देहार्थसम्पन्नश्चात्माऽऽत्मार्थविभूषितः ॥३7५॥
द्वयोः पन्था विभिन्नोऽस्ति का नैसर्गिकवेदना ।  
एवं ब्रह्मस्वरूपा सा क्षणमात्रेण भामिनी ॥३६॥
ब्राह्मणी ब्रह्मवेत्त्री च सम्पन्ना सङ्गवर्जिता ।  
आहैवं ज्ञानमापन्नां पत्नीं विद्यायनस्ततः ॥३७॥
सुभगे! देहसंलग्ना क्रिया सर्वा न चात्मनि ।  
ग्राह्यं दृश्यं भवेत् कर्म कर्मज्ञानेन्द्रियैरिह ॥३८॥
देहात्मा कर्मकर्मेति व्यवस्यतीति बन्धनम् ।  
मोहं तत्रापि चाप्नोति कर्मप्रधानभावतः ॥३९॥
ज्ञानहीनो जनः सर्वो देहबन्धनमोहवान् ।  
नैष्कर्म्यं नाऽस्य जायेत यावद्देहाभिमानिता ॥3.173.४०॥
देहेन्द्रियैर्मानसाद्यैः शुभाशुभानि विन्दति ।  
जन्मभोगजराव्याधिकराणि बन्धदानि च ॥४१॥
तत्त्वानां वै स्वभावोऽस्ति नैष्कर्म्ये न वसन्ति वै ।  
तिष्ठन्ति कर्मयुक्तानि भूतेषु कर्म वर्तते ॥४२॥
देहभेदान् प्रापयन्ति कर्माणि सर्गजानि वै ।  
अग्निहोत्रादिकं विप्रे वेदाऽध्ययनमित्यपि ॥३ ॥
शासनं क्षत्रिये वैश्ये वाणिज्यं कृषिरित्यपि ।  
सेवा शूद्रे ब्रह्मशीले स्वाध्यायो हवनादिकम् ॥४४॥
सदारे सत्कृतिर्दानं चोपार्जनं प्रपोषणम् ।  
वन्ये वने वन्यवृत्तिः साधौ भिक्षाटनादिकम् ॥४९॥
ब्रह्मशीलनमेवाऽपि नैष्कर्म्यं नैव विद्यते ।  
नैसर्गिकी चञ्चलेयं प्रकृतिर्देहरूपिणी ॥४६॥
विकृतयश्चञ्चलाश्च मानसं चञ्चलं तथा ।  
बुद्धिरिन्द्रियस्तबकश्चित्तं विषयचञ्चलम् ॥४७॥
संस्काराः कोशवल्लोला ज्ञानधाराऽपि चञ्चला ।  
ज्ञानेच्छाकृतिभावाश्च द्वेषाद्या गोचराश्रिताः ॥४८॥
विषयाननुजीवन्ति चाञ्चल्यं धर्मणि स्थितम् ।  
क्रियास्वभाव सर्वं वै तत्त्वजं मर्कटं त्विदम् ॥४९॥
कथं क्रियाविहीनं सत्तिष्ठेच्छान्तिप्रलब्धये ।  
तस्मात्तत्परिवृत्त्यर्थं निश्चाञ्चल्यं समाश्रयेत् ॥3.173.५०॥
निश्चञ्चलप्रवेशेन निश्चञ्चलतां व्रजेत् ।  
सर्वत्र परिपूर्णं तत्परब्रह्म तथाविधम् ॥५१ ॥
निश्चञ्चलं सदा सौम्ये सौम्यं तदर्थमाश्रयेत् ।  
कर्मणा मनसा वाचा हृदाऽऽत्मना समस्तकैः ॥५२॥
एवं यथा निवातस्थः कुसूलस्थो निरोधितः ।  
चञ्चलोऽपि प्रदीपो वै स्वयं मूर्च्छा हि तैलजः ॥५३॥
गच्छत्येव तथा स्याच्च चाञ्चल्यरहितः क्षणम् ।  
लयं गच्छेच्च वा तत्राऽम्बरे निष्क्रियतां व्रजेत् ॥५४।  
एवं चाऽयं चञ्चलैश्चावृतोऽपि चेतनः स्वयम् ।  
चिदम्बरे निरोधं तु सम्प्राप्य निष्क्रियो भवेत् ॥५५।  
स्थिरो भवेच्च मणिवन्मणिप्रदीपभासमः ।  
नैसर्गिकप्रभायुक्तो मणिदीपो यथा स्थिरः ॥५६।  
वायुस्तैलं भवेद्वा न भवेत् तदपि भायुतः ।  
वर्तते सर्वदा कान्तिप्रदस्तथाऽयमच्युतः ॥६७।  
वायुतुल्या हि विषयाः सौम्ये देहस्थिताः सदा ।  
भुज्यन्ते वा न भुज्यन्ते मणिस्तु निरपेक्षकः ॥५८।  
देहधर्मास्तथा पत्नि भुज्यन्ते वा न वाऽपि च ।  
आत्मा मणिस्तु ते मेऽपि निरपेक्षो न कर्मवान् ॥१९।  
परब्रह्म समासाद्य कथं लोकान् विशङ्कसे ।  
क्व गमिष्यामीतिशङ्कां त्यज मुक्ते परेश्वरि ॥3.173.६० ॥
अहं ब्रह्म सदा चास्मि यास्यामि च परं पदम् ।  
ज्ञानोपासनभक्त्याद्यैस्त्वं मया सह यास्यसि ॥६ १॥
गृहधर्मा हि धर्मास्ते नाऽधर्मा न हि नारकाः ।  
ऋतुधर्मा मनोधर्मा मद्योगे दिव्यतां गताः ॥६२॥
ज्ञानयोगेन योगेन ब्रह्मणः परमात्मनः ।  
दिव्योऽहं मम योगेन त्वं पत्नि दिव्यतां गता ॥६ ३ ॥
एतां गुप्तां तु परमां सरहस्यां निजां स्थितिम् ।  
मोक्षदां बन्धनहीनां को भोक्ता चाभिधास्यति ॥६४॥
अभोक्तुः परमां श्रेष्ठां दशां भोक्ता न विन्दति ।  
कुतः प्राभिकथयेद् या मया तेऽभिहिता प्रिये ॥६५॥
रक्षांसि सर्वविघ्नानि भवन्ति सर्वदेहिनाम् ।  
ब्रह्ममार्गे स्वर्गमार्गे तानि त्यक्त्वा सुखी भवेत् ॥६६॥
आत्मस्थं परमात्मानं समाश्रित्य मया प्रिये ।  
रक्षांसि कामरूपाणि वशे कृतानि सर्वथा ॥६७॥
भ्रुवोर्मध्ये गुरोर्ध्यानं लब्धं श्रीपरमात्मनः ।  
यत्र तत्परमं ब्रह्माऽनादिकृष्णनरायणः ॥६८॥
सर्वदा दृश्यते भार्ये तं भजस्वाऽतिनिर्गुणा ।  
इडा च पिङ्गला चापि सुषुम्णा सृतयस्त्विमाः ॥६९॥
यथा प्रियया सङ्गम्य ब्रह्मादयोऽपि देवताः ।  
यदक्षरपरं कृष्णमुपासते महर्षयः ॥3.173.७०॥
विद्वांसः सुव्रताः शान्ता जितार्था यमुपासते ।  
तमुपास्स्व सदा सुभ्रु त्यज दैहिकचिन्तनम् ॥७१ ॥
घ्राणेन न तदाघ्रेय नाऽऽस्वाद्यं चापि जिह्वया ।  
स्पर्शनेन तदस्पृश्यं चक्षुषा दृश्यमेव न ॥७२॥
श्रवणाच्च परं तद्वै परब्रह्म प्रसेवय ।  
आत्मना मनसा साकं बुद्ध्या ब्रह्मगृहीतया ॥७३ ॥
प्राप्यते कृपया तस्य तत्परब्रह्म सेवय ।  
अगन्धमरसस्पर्शमरूपं शब्दवर्जितम् ॥७४॥
यतः प्रवर्तते तन्त्रं यत्र पुनः प्रतिष्ठति ।  
प्रवर्तन्ते च मरुतः प्राणाद्या यद्व्यपेक्षया ॥७५॥
तं सर्वसाक्षिणं कृष्णनारायणं परेश्वरम् ।  
भजस्व भामिनि स्वाम्युत्तमं श्रीपतिमच्युतम् ॥७६॥
नाऽहं पतिर्न भार्या त्वं पतिः श्रीपुरुषोत्तमः ।  
आवयोरात्मनोर्दिव्ये भज तं पुरुषोत्तमम् ॥७७॥
हृदि प्राणं गुदेऽपानं समानं नाभिसंस्थितम् ।  
उदानं कण्ठदेशस्थं व्यानं सर्वशरीरगम् ॥७८॥
विजित्वा तेषु चाऽऽत्मानं परमेशं विभावय ।  
सप्तधाऽग्निर्वैश्वानरः प्राणेषु देहचारिषु ॥७९॥
घ्राता घ्राणेन घ्रेयं वै गन्धं पृथ्व्यां समश्नुते ।  
पाता रसनया पेयं रसं जले समश्नुते ॥3.173.८०॥
द्रष्टा नेत्रेण दृश्यं तु रूपं तेजसि चाऽश्नुते ।  
स्प्रष्टा त्वचा स्पृश्यं स्पर्शं मारुते वै समश्नुते ॥८१ ॥
श्रोता कर्णेन श्रव्यं शब्दमाकाशे समश्नुते ।  
मन्ता मनसा मन्तव्यं विषयं मनुते निजम् ॥८२॥
बोद्धा बुद्ध्या तु बोद्धव्यं विषयं बोधयत्यपि ।  
आत्मा परात्मना सर्वं भुङ्क्ते भोक्तव्यमेव तत् ॥८३॥
परात्मना तु यद् भुक्तं दिव्यं तन्न तु लौकिकम् ।  
लौकिकं स्याद् बन्धनाय दिव्यं मोक्षाय चार्पितम् ॥८४॥
अनेनैव प्रकारेण चरणाभ्यां गतिः क्रिया ।  
हस्ताभ्यां चाप्युपादानं वाचा संवादशब्दनम् ॥८५॥
पायुनोत्सर्ग उपस्थेनाऽऽनन्दानुभवादिकम् ।  
गन्ताऽऽदाता च वक्ता विस्रष्टाऽऽनन्दयिता हि सः ॥८६॥
वैश्वानरोऽन्तरात्मा हि परमात्मा करोति तत् ।  
नाहं कर्ता न त्वं कर्त्री ततो न कर्मबन्धनम् ॥८७॥
विज्ञातृत्वाभिमानं वै परात्मनि समर्पयेत् ।  
भोक्तृत्वाभिमतिं चापि परात्मनि समर्पयेत् ॥८८॥
एवम्भावे नरो नाहं नारी न त्वं कदापि वै ।  
यश्चाऽहं स एव तु त्वं द्वावावां परमे स्थितौ ॥८९॥
परमात्माऽतिरिक्तत्वं नावयोरस्ति किञ्चन ।  
आत्मा त्वं च तथाऽऽत्माऽहं परमात्मनि तिष्ठतः ॥3.173.९०॥
यत्र तिष्ठाव एतस्मिन् धार्यं सर्वं समर्पितम् ।  
एवं सति कुतो मे ते कर्माऽपि चावशिष्यते ॥९१ ॥
निष्कर्मात्मनि देवेशे सर्वं परिसमर्प्यते ।  
सत्येवं तस्य यो लोकः स लोकोऽप्यावयोः सदा ॥९२॥
परं पदं चिदाकाशोऽक्षरधाम हि शाश्वतम् ।  
परब्रह्मण एवाऽस्ति तदस्ति चावयोरपि ॥९३॥
यत्राऽनादिकृष्णनारायणः श्रीपुरुषोत्तमः ।  
तत्राऽहं चापि तत्र त्वं गमिष्यावो न संशयः ॥९४॥
भज त्वं तं परात्मानं पत्यात्मकं प्रभुं पतिम् ।  
त्यज दैन्यं संशयं च भयं निम्नगतिप्रदम् ॥९५॥
गृह्ण ज्ञानं च वैराग्यं धर्मं भक्तिं निरामयाम् ।  
निर्भया परमस्यैव धाम्नो दात्रीं विधेहि वै ॥९६॥
इत्युक्ता सा निजपत्नी श्रुतिफलाऽतिवेदिनी ।  
हर्षं तु परमं लेभे ब्रह्मबोधाभिमोदिनी ॥९७॥
ननाम पादयोः पत्युर्लक्ष्मि लक्ष्मीरिवाऽभवत् ।  
दिव्या मदर्पणेनैव क्रियाणां सर्वथा ततः ॥९८॥
श्रुतिवद् वर्तते नित्यं भजते मां परेश्वरम् ।  
लभते परमानन्दं ब्रह्मरसं समश्नुते ॥९९॥
गृहयुक्तापि सततं गृहाऽलुब्धा ततोऽभवत् ।  
पतियुक्ताऽपि सततं कृष्णयुक्ता सदाऽभवत् ॥3.173.१० ०॥
इतिश्रीलक्ष्मीनारायणीयसंहितायां तृतीये द्वापरसन्ताने श्रुतिफलापत्न्याः सद्विद्यायनर्षिं पतिं प्रति कृतस्य क्वलोकगमानादिप्रश्नस्य नैष्कर्म्यसर्वसमर्पणविधया परब्रह्मलोकगतिरित्यादिप्रत्युत्तरमितिनिरूपणनामा त्रिसप्तत्यधिकशततमोऽध्यायः ॥१७३ ॥
    
