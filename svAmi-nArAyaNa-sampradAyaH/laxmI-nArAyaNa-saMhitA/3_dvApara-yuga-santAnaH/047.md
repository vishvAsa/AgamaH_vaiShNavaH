+++
title = "०४७"

+++
श्रीपुरुषोत्तम उवाच-  
शृणु नारायणीश्रि त्वं मम योगं परात्परम् ।  
नारायणे जगन्नाथे सर्वकामफलप्रदे ॥१ ॥
मयि कृष्णे रतिं कुर्याद् या सा लभेत् परं पदम् ।  
मयि ध्यानपरा लक्ष्मि चाण्डाल्यपि हि देवता ॥२ ॥
गणिका मम योगस्था निर्गुणा दिव्यवर्तना ।  
अध्यात्मज्ञानसम्पन्ना हरिपूजापरायणा ॥३ ॥
लभते चाक्षरं धाम पुनरावृत्तिवर्जितम् ।  
यतो जातमिदं विश्वं यतश्चैतन्यमश्नुते ॥४ ॥
यस्मिंश्च विलयं याति येनाऽऽविष्टं च जीवति ।  
निर्गुणोऽपि परोऽनन्तो गुणवानिव भाति यः ॥५ ॥
सदाऽऽन्तरस्थो योऽहं सः संसारभयनाशकः ।  
तं मामभ्यर्च्य कान्तेशं संसारात् परिमुच्यते ॥६ ॥
कर्मणा देहमाप्नोति देही कामेन बध्यते ।  
स कामं मयि संयुज्य प्राप्नुयान्मत्परं पदम् ॥७ ॥
मां विना कामनायुक्ता क्रोधेन चाभिभूयते ।  
लोभस्तां प्रविशत्येव धर्मनाशं करोत्यपि ॥८ ॥
मतिभ्रान्तिं जनयति पापं नयति मानवम् ।  
एवं पापस्य मूलं स्याच्छरीरं मां विना प्रिये ॥९ ॥
तस्मान्मद्योगमासाद्य दोषान्निर्गुणकान् व्रजेत् ।  
सर्वां दृष्टिं च सङ्गृह्य शेते योऽक्षरधामनि ॥3.47.१ ०॥
तं मा वै मोक्षदं ज्ञात्वा सेवेत सत्यधर्मिणी ।  
वेदार्थविद्भिः कर्मज्ञैरिज्यते विविधैर्मखैः ॥१ १॥
व्रतिभिस्तापसैर्योगसाधकैर्ज्ञानयज्ञकैः ।  
स एव कर्मफलदो मोक्षदोऽकामकर्मणाम् ॥१ २॥
हव्यकव्यादिदानेषु देवतापितृरूपधृक् ।  
भुङ्क्ते यो भगवान् मां तं मोक्षदम् ऋषयो विदुः ॥१ ३॥
ध्यातः प्रणमितो वापि पूजितो वापि भक्तितः ।  
ददामि शाश्वतं धाम तं मां हरिं समर्चयेत् ॥१४॥
आधारः सर्वभूतानामेकोऽहं परमेश्वरः ।  
जरामृत्युविनिर्मुक्तो मोक्षदोऽस्म्यव्ययो हरिः ॥१५॥
सम्पूज्य मम पादाब्जं देहिनोऽपि नरायणि ।  
अमृतत्वं भजन्त्याशु मां विद्धि पुरुषोत्तमम् ॥१६॥
आनन्दमजरं ब्रह्म परं ज्योतिः सनातनम् ।  
परात्परतरं सोऽहं तद्विष्णोः परमं पदम् ॥१७॥
अद्वयं निर्गुणं नित्यमद्वितीयमनौपमम् ।  
परिपूर्णतमं ज्ञानमयं मोक्षस्य साधनम् ॥१८॥
एवंविधं तु मां लक्ष्मि सेवया सर्वभावया ।  
या तूपास्ते योगिनी सा याति मत्परमं पदम् ॥१ ९॥
निर्गुणा सङ्गरहिता शमादिगुणशोभना ।  
वासनावर्जिता ब्राह्मी प्रिया यात्यक्षरं पदम् ॥3.47.२० ॥
ममाऽवताररूपाणि भवन्ति युगलानि वै ।  
समर्थयन्ति मां सर्वे शाश्वतस्थानदं हरिम् ॥२ १ ॥
यस्याऽभिन्नमिदं सर्वं यच्चेङ्गद् यच्च नेङ्गति ।  
तमूर्ध्वमजरं ध्यात्वा संसारान्मुच्यते सती ॥२२॥
जितप्राणा जिताहारा मम सेवापरायणा ।  
हृदि पश्यति मां कान्तं सर्वानन्दसुखप्रदम् ॥२३ ॥
निर्गुणोऽपि गुणाधारो भूत्वा सेवां सतीकृताम् ।  
अङ्गीकरोमि सर्वस्वां लोकानुग्रहरूपधृक् ॥२४॥
अध्यक्षः सर्वकार्याणां देहिनां हृदये स्थितः ।  
अनुपमोऽखिलाधारस्तं मां वै शरणं व्रजेत् ॥२५॥
महदाद्या विशेषान्ता जाता यस्येच्छया कृतेः ।  
तं विद्यान्मां हरिं कृष्णनारायणमनामयम् ॥२६॥
यस्याऽऽज्ञया जगच्चानिरुद्धः सृजति रूपवत् ।  
प्रद्युम्नः पालकश्चास्ते सङ्कर्षणो विकर्षति ॥२७॥
ब्रह्मविष्णुमहेशाश्च तदंशास्तत्क्रियापराः ।  
तं मां सर्वांशधर्तारं विद्यान्मुक्तिं व्रजेत् ततः ॥२८॥
यज्ज्ञानं भक्तिमूलं स्यान्मोक्षदं ज्ञानमित्यपि ।  
भक्तिः कर्मात्मिका स्नेहसेवात्मिका शुभोत्तमा ॥२९॥
दानानि यज्ञा विविधा व्रततीर्थार्हणादिकाः ।  
यया पूर्वे कृतास्तस्या भक्तिर्भवेद्धरौ मयि ॥3.47.३०॥
शाश्वतः परमो धर्मो भक्तिलेशेन शोभते ।  
श्रद्धया परया युक्तो मयि भागवतो भवेत् ॥३ १ ॥
दोषाणां विलये बुद्धिः प्रसन्ना जायते सदा ।  
दोषा रागादयस्ते च मयि क्षिप्ता विशारदाः ॥३२॥
गुणा एव प्रजायन्ते विवर्तन्ते यतो मयि ।  
तैर्युक्ता च मतिः श्रेष्ठा प्रसन्ना च विशारदी ॥३ ३॥
सा ज्ञानात्मकधारा च तदा प्राप्यो भवाम्यहम् ।  
सा मतिर्ज्ञानरूपा वै मोक्षदा मम धामदा ॥३४॥
क्रियायोगं मयि कृत्वा मतिनैर्मल्यमर्जयेत् ।  
सेवायोगेन मां नित्यं ततो दासी प्रसेवयेत् ॥३५॥
साधुभूर्वार्वह्निसूर्यविप्रहृच्चित्रधातुजाः ।  
साध्वीगोयोगिबुद्ध्याद्याः प्रतिमा मम मूर्तयः ॥३६॥
देवताचैत्यतीर्थाद्याः प्रतिमाश्च विभूतयः ।  
एतासु पूज्य एवाऽहं पत्याविव जनार्दनः ॥३७॥
कर्मणा मनसा वाचा भक्त्या सर्वगतं च माम् ।  
पूजयेद् भक्तिसंयुक्ता या सा ब्राह्मी भविष्यति ॥३८॥
वध्वा पत्यौ नरभावो नेशभावो भवत्यपि ।  
कामक्रोधादिदोषाणां दर्शनाद् दिव्यता न वै ॥३९॥
किन्तु पत्यौ कृता स्याच्चेद् दिव्यता मनसा सदा ।  
वध्वा नारायणदृष्ट्या सेवा सा मुक्तिदा भवेत् ॥3.47.४०॥
नार्या मूर्तौ प्रतिमायां दिव्यदृष्टिः कृता यदि ।  
सा स्यात्तस्या मोक्षदा वै शिवलिङ्गे यथा मतिः ॥४१ ॥
साधवश्च तथा साध्व्यो मूर्तयः प्रतिमा मम ।  
तासु दृष्टिं शुभां दिव्यां कृत्वा सेवां समाचरेत् ॥४२॥
पाञ्चभौतिकप्रतिमाश्चेतनास्ता ममैव ह ।  
तासां सम्प्रीणनाच्चाऽहं प्रसन्नः सम्भवामि हि ॥४३॥
क्रियार्पणं कृतं तत्र गृह्णामि सेवनात्मकम् ।  
ददामि सेविकायै तु धामाऽक्षरं पदं परम् ॥४४॥
अहिंसासत्यमक्रोधो ब्रह्मचर्याऽपरिग्रहौ ।  
अनीर्ष्या च दया शान्तिः सेवा च सद्गुणा इमे ॥४५॥
सर्वान् विन्यस्य च मयि मम योगं समाचरेत् ।  
चराचरात्मको नाथः श्रीकृष्णपुरुषोत्तमः ॥४६॥
मत्वैव श्रीहरिं नैजं पतिं कृत्वा भजेत् प्रिया ।  
योगोऽयं साध्यरूपो वै श्रेष्ठः साक्षान्मदात्मकः ॥४७॥
मम प्राप्तिस्वरूपः स जानन्त्येनं मनीषिणः ।  
दोषान् विहाय कृत्वैव गुणरूपान् हरौ मयि ॥४८॥
आनुकूल्येन सर्वेशं कान्तं मां प्रभजेत् सती ।  
मुक्त्यर्थमर्चयेन्नित्यं क्रियायोगपरा प्रिया ॥४९॥
रता लोकहिते चापि स्वहिते च रता तथा ।  
समर्चयति मां साध्वी दिव्यक्रियावती हि सा ॥3.47.५०॥
नारायणं जगद्योनिं सर्वान्तर्यामिणं हरिम् ।  
स्तोत्राद्यैः स्तौति मां प्रातः कीर्तनैर्गायति प्रभुम् ॥५१ ॥
उपवासादिभिश्चापि कथाश्रवणचिन्तनैः ।  
पुष्पाद्यैश्चाऽर्चनं चापि क्रिया दिव्या हि सा मता ॥५२॥
भक्तिक्रियावतामेवं दोषा नश्यन्ति मूलतः ।  
दिव्यभावं प्रयान्त्येव कामक्रोधादयोऽपि च ॥५३॥
मतिर्दिव्या भवेच्चापि मोक्षदा ज्ञानसम्भृता ।  
एकं नारायणं मां च ऋते सर्वमनित्यकम् ॥५४॥
अनित्यास्तु पदार्था वै नित्यस्त्वेको हरिः प्रभुः ।  
अनित्यैः साधनैर्वै च नित्यमेकं समाश्रयेत् ॥५५॥
इहाऽमुत्र च भोगेषु विरक्ता तु सदा भवेत् ।  
अविरक्ता हि संसारान्निवर्तते न वै क्वचित् ॥५६॥
शमादिगुणसम्पन्नाऽभ्यस्येन्मोक्षविबोधनम् ।  
हरिध्यानपरा स्याच्च विशुद्धमतिका भवेत् ॥५७॥
सर्वत्र भावयेन्मां च श्रीपतिं पुरुषोत्तमम् ।  
क्षराऽक्षरात्मकं विश्वं व्याप्य कृष्णोऽहमास्थितः ॥५८॥
इति ज्ञात्वा भजेन्मां च सर्वत्र भक्तिमाश्रिता ।  
आत्मा द्वेधा परश्चाप्यपरश्चेति स्वभावतः ॥५९॥
परमात्मा परश्चाऽहं श्रीकृष्णपुरुषोत्तमः ।  
ममाऽवतारा बहवो राधाकृष्णादयो मताः ॥3.47.६०॥
मम मूर्तेः शुभं तेजश्चात्माऽक्षरो निगद्यते ।  
मुक्ताश्च बहवः सन्ति सर्वेऽपरा भवन्ति ते ॥६ १॥
ईश्वराः शक्तयो देवा देव्यश्च मानवादयः ।  
सर्वे चापरजीवास्ते भवन्ति भवदेहिनः ॥६२॥
एवं चेतनविज्ञानं जीवात्मपरमात्मनोः ।  
कृत्वा भजेत्परं कृष्णनारायणं सदा सती ॥६३॥
एकः शुद्धोऽक्षरपरः परमात्माऽऽत्मनां पतिः ।  
मायाकालाऽक्षरपतिश्चावतारपतिः प्रभुः ॥६४॥
सतां पतिर्मुक्तपतिर्ब्रह्मप्रियापतिर्हरिः ।  
सतीपतिर्भक्तपतिर्भक्तापतिः प्रियापतिः ॥६५॥
ब्राह्मीपतिः सर्वपतिः स्वपतिः परमेश्वरः ।  
अनादिश्रीकृष्णनारायणश्चेति विभावयेत् ॥६६॥
एकमेवाऽद्वितीयं यत्परं ब्रह्म सनातनम् ।  
वेदान्तवेद्यं तद्वै मां विदित्वाऽक्षरमाव्रजेत् ॥६७॥
एक एव परानन्दो निर्गुणः परतः परः ।  
दिव्यगुणैर्भृतो नारायणोऽहं परमेश्वरः ॥६८ ॥
ज्ञानिनां परमात्माऽहं हृदि भामि निरन्तरम् ।  
अष्टसोपानसंसिद्धा याति मत्परमं पदम् ॥६ ९॥
आहारशुद्धिः प्रथमा देहशुद्धिर्द्वितीयका ।  
तृतीयेन्द्रियशुद्धिश्च चतुर्थ्यान्तरशुद्धिका ॥3.47.७ ० ॥
पञ्चमी त्वात्मशुद्धिर्वै षष्ठी परात्मधारणा ।  
सप्तमी ध्यानवृत्तिश्चाष्टमी तत्रैव लग्नता ॥७ १ ॥
इति कृत्वाऽष्टकं साध्वी मां समासेन संश्रयेत् ।  
मत्प्रसादाशना स्याद्धि चाहारशुद्धिरेव सा ॥७२ ॥
मम दीक्षायुता स्याच्च देहशुद्धिर्मता हि सा ।  
इन्द्रियाणि मदर्थं वै तृतीया शुद्धिरेव सा ॥७३ ॥
करणानि मदर्थं चान्तरा शुद्धिर्हि सा मता ।  
आत्माऽर्पणं मयि कृष्णे दिव्यसद्गुणशालिता ॥७४॥
सत्त्वप्रकर्ष एवाऽत्र त्वात्मशुद्धिर्मता हि सा ।  
निजात्मानं ब्रह्मरूपं विभावयेत् सदा सती ॥७५ ॥
मुक्तां नित्यां महामुक्तां लक्ष्मीरूपां सनातनीम् ।  
आत्मशुद्धिर्हि सा प्रोक्ता मायामायिकवर्जिता ॥७६ ॥
निजं सिंहासनं कृत्वा परेशं मां च वाहयेत् ।  
धारयेत् स्थापयेच्चापि मम योगं समाचरेत् ॥७७ ॥
मम धारणयोग्याया रूपे वसामि चेतने ।  
मम वासः स एवाऽस्याः परात्मधारणा मता ॥७८ ॥
मयि प्रत्ययभावस्य त्वेकतानत्वमेव यत् ।  
सर्वानन्दप्रवाहस्य त्वेकतानत्वमेव यत् ॥७९ ॥
सर्वप्रकाशपूरस्य चैकतानत्वमेव यत् ।  
सर्वचैतन्यपूरस्य चैकतानत्वमेव यत् ॥3.47.८० ॥
यावत्प्रज्ञाप्रवाहस्य चैकतानत्वमेव यत् ।  
अविच्छिन्नप्रवाहस्य मयि लग्नत्वमेव यत् ॥८ १ ॥
सप्तमीध्यानवृत्तिः सा प्रोक्ता सोपानिका वरा ।  
वृत्तीनां श्रीहरौ जाते वलयात्मलयेऽधिके ॥८ २॥
आकृष्टस्य चेतनस्याऽर्पणं चाभिन्नयोगिता ।  
समाधिः परमः सोऽत्र शाश्वतानन्ददोहनः ॥८ ३ ॥
परमेशस्वरूपस्य निर्भासो यत्र विद्यते ।  
स्वनिर्भासो न वै चास्तेऽष्टमी सा परमा स्थितिः ॥८४ ॥
ब्रह्मानन्दमयी मूर्तिर्निजा परेशरूपिणी ।  
यदा विभासतेऽश्नुते सर्वान् कामान् मया सह ॥८५ ॥
सुखं तृप्तिश्च सन्तोषस्तुष्टिश्चानन्द उत्सवः ।  
रतिः प्रसन्नता मोदः प्रमोदो रञ्जनं च चित् ॥८६ ॥
लहरी तानता भोगः सत्त्वं चैश्वर्यमुत्तमम् ।  
प्रफुल्लता च पुलकः स्नेहः प्रीतिर्विरामिता ॥८७॥
आकर्षणं च विश्रान्तिर्महासुषुप्तिरित्यपि ।  
तुर्यावस्था निजानन्दश्चेत्येवं बहुनामभिः ॥८८॥
फलं प्रवर्ण्यते तज्ज्ञैस्तद्वत्ता चाष्टमी स्थितिः ।  
तां प्राप्य पुनरावृत्तिर्विद्यते नैव नैव न ॥८९॥
एवमष्टाङ्गयोगेन मयोक्तेन नरायणि ।  
अनादिश्रीकृष्णनारायणं मां वै विवाहयेत् ॥3.47.९०॥
हरिभक्तिर्दृढा यस्या हरिपूजा तथोत्तमा ।,  
तस्या विशुद्धियोगिन्या मोक्षो हस्तगतोऽस्ति वै ॥९१ ॥
हरौ मयि स्थिरा स्याच्च समासीत मयि प्रभौ ।  
श्रेष्ठासनं हि तद्बोध्यं प्राणं मां च समाश्रयेत् ॥९२॥
प्रत्याहरणमेवापि मय्येव च समाचरेत् ।  
प्रयाता स्यात्परब्रह्म पुनरावृत्तिवर्जितम् ॥९३॥
निजात्मनि प्रवेशयेत् परमेशं श्रियःपतिम् ।  
अनादिश्रीकृष्णनारायणं मां स्थापयेत् सती ॥९४॥
सर्वात्मानं निजात्मानं सर्वलोकैककारणम् ।  
सुरूपं कान्तिकान्तं च तेजःपरिधिराजितम् ॥९५॥
मनोगम्यं युवानं च सर्वकामप्रपूरकम् ।  
विकसत्पद्मपत्राऽक्षं चारुकुण्डलभूषितम् ॥९६॥
दीर्घबाहुमुदाराङ्गं सर्वालङ्कारभूषितम् ।  
पीताम्बरधरं कान्तं पतिं योग्यं सुसङ्गिनम् ॥९७॥
हेमयज्ञोपवीतं च बिभ्रत्सत्तुलसीस्रजम् ।  
श्रीवत्सवक्षसं हारमणिकौस्तुभशोभितम् ॥९८॥
ध्यायेन्मां परमात्मानं परं मोक्षं लभेत्ततः ।  
ध्यानात्पापानि नश्यन्ति ध्यानान्मोक्षो भवेदपि ॥९९॥
हरिः प्रसीदति ध्यानाद् ध्यानेऽहं समवस्थितः ।  
ध्यानं ध्येयं ध्यातृभावं त्रयमेकीभवेद् यदा ॥3.47.१०० ॥
तदाऽमृतत्वं भवति ज्ञानामृतं निषेवते ।  
महानन्दं प्रभुङ्क्ते च भुङ्क्ते ब्रह्मामृतं सदा ॥१० १॥
शब्दब्रह्माऽक्षरब्रह्मकरणब्रह्म चेत्यपि ।  
आत्मब्रह्म परब्रह्म चैकीभवन्ति तानि वै ॥१ ०२॥
महानन्दसमुद्रे वै मुक्तिः समाधिजा हि सा ।  
आनन्दो वै परब्रह्म परब्रह्म हरिः प्रभुः ॥१०३॥
ओमित्येव परब्रह्म सच्चिदानन्द एव सः ।  
एतदभ्याससंयुक्ता परं मोक्षं व्रजत्यपि ॥१ ०४॥
या त्वेतच्छृणुयाच्चापि पठेद्वापि समाहिता ।  
सा मदैक्यं समापन्ना हरिप्रिया भवेद् ध्रुवम् ॥१ ०५॥
इति श्रीलक्ष्मीनारायणीयसंहितायां तृतीये द्वापरसन्ताने वधूगीतायां साक्षात्परब्रह्मयोगनिरूपणनामा सप्तचत्वारिंशोऽध्यायः ॥४७ ॥
    
