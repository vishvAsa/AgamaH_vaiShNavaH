+++
title = "कृष्ण-भक्ति-रत्न-प्रकाशः"

+++


> १। 
प्रथमः प्रकाशः
[Kरम-दीपिका १.१-८]
> कलात्त-मायालवकात्त-मूर्तिः 
> कल-क्वणद्-वेणु-निनाद-रम्यः ।
> श्रितो हृदि व्याकुलयंस् त्रिलोकीं
> श्रियेऽस्तु गोपी-जन-वल्लभो वः ॥१॥
> गुरु-चरण-सरोरुह-द्वयोत्थान्
> महित-रजः-कनकान् प्रणम्य् मूर्ध्ना ।
> गदितम् इह विविच्य नारदाद्यैर्
> यजन-विधिं कथयामि शार्ङ्गपाणेः ॥२॥
> क्षिति-सुर-नृप-विट्-तुरीयजानां
> मुनि-वन-वासि-गृहस्थ-वर्णिनां च ।
> जप-हुत-यजनादिभिर् मनूनां
> फलति हि कश्चन कस्यचित् कथञ्चित् ॥३॥
> सर्वेषु वर्णेषु तथाश्रमेषु
> नारीषु नानाह्वय-जन्मभेषु ।
> दाता फलानाम् अभिवाञ्छितानां
> द्राग् एव गोपालक-मन्त्र एषः ॥४॥
> नूनम् अच्युत-कटाक्ष-पातने
> कारणं भवति भक्तिर् अञ्जसा ।
> तच् चतुष्टय-फलाप्तये ततो
> भक्तिमान् अधिकृतो गुरौ हरौ ॥५॥
> स्नातो निर्मल-धौत-सूक्ष्म-वसनो धौताङ्घ्रि-पाण्य्-आननः
> स्वाचान्तः सपवित्र-मुद्रित-करः श्वेतोर्ध्व-पुण्ड्रोज्ज्वलः ।
> प्राची-दिग्-वदनो निवध्य सुदृढं पद्मासनं स्वस्तिकं
> वासीनः गुरून् गणाधिपम् अथो वन्देत बद्धाञ्जलिः ॥६॥
> अथास्त्र-मन्त्रेण विशोध्य पाणी
> त्रिताल-दिग्-बन्ध-हुताश-शालान् ।
> विधाय भूतात्मकम् एतद् अङ्गं
> विशोधयेच् छुद्ध-मतिः क्रमेण ॥७॥
> इडा-वक्त्रे धूम्रं सतत-गति-बीजं सलवकं
> स्मरेत् पूर्वं मन्त्रो सकल-भुवनोच्छोषण-करम् ।
> स्वकं देहं तेन प्रतत-वपुषापूर्य-सकलं
> विशोष्य व्यामुञ्चेत् पवनम् अथ मार्गण-खमणेः ॥८॥ 

इत्य् आदीनि सन्ति तत्रैव ज्ञातव्यम् । किम् एतत् सङ्ग्रहेण । अहो सत्यम् एतद् उक्तं, किन्तु तान्य् एव सन्ति, तज्-ज्ञातारो न सन्ति । केचित् शुष्क-तार्किका न्याय-वादिनः । केचित् सन्दिग्ध-मनसः । केचित् कर्म-मार्गिणः केचित् बौद्ध-पथावेशिनः, केचित् नाना-देव-परायणाः । यस्य ये ते तस्य गुण-वादिनः । केचित् सर्व-देव-माहात्म्य-साम्यं विस्तारयन्ति । तद् एव प्राचीनान्य् अपि तानि तानि बहुशः शास्त्राणि वेद्यानि च प्रायस् तत्र समस्त-देव-समतां वक्ष्यन्ति ते सूरयः। सर्वात्मा परमेश्वरोऽहिल परः कृष्णो न तैर् ज्ञायते । तत् तेभ्योऽतिसुदुर्लभं समनयं क्षीराब्धि-पीयूषवद् एवं तेष्व् अपि शास्त्रादिष्व् अप्य् अस्ति । तत् तस्य सर्वेशस्य श्री-कृष्णस्य तत्त्व-विशेषः कैश्चिद् अपि न ज्ञायते कथम् एवम् । तस्यैवेश्वरस्य माययाच्छन्नास् ते नानात्वं पश्यन्ति तद् इति नाना-शास्त्रानुसारेण, यथा—
> श्रुत्वा तच् छ्रुति-शास्त्र-तत्त्व-निगमान् दृष्ट्वा पुराणादिकान्
> तत् संश्रित्य सतां मतं च सततं ख्यातं निगूढं परम् ।
> लीला-विग्रह-धारिणोऽपि परमानन्दस्य कृष्णस्य च 
> ब्रह्मादेर् अपि दुर्लभं किल यशः सङ्कीर्त्यते यत्नतः ॥९॥

अथ कैश्चिद् तर्क-वादिभिः पुराणोदितं नाद्रियते । तत्राह बृहन्-नारदीये [Nआर्P १.१.५७-५८] प्रथमाध्याये—
> पुराणेष्व् अर्थ-वादत्वं ये वदन्ति नराधमाः ।
> तैर् अर्जितानि पुण्यानि क्षयं यान्ति द्विजोत्तमाः ॥११॥
> समस्त-कर्म निर्मूल-साधनानि नराधमः ।
> पुराणेष्व् अर्थ-वादेन मृतो नरकम् अश्नुते ॥१२॥
> यावद् ब्रह्म सृज्यते तज् जगत् स्थावर-जङ्गमम् ।
> तावत् स पच्यते पापी नरकाग्निषु सन्ततम् ॥१३॥

यथा पुराणानि समस्तानि वेदाङ्गानि तस्माद् वेदानाम् अनादरेण एवं भवत्य् एव, नान्यथा एव, यथा बृहन्-नारदीये [Nआर्P १.९.९९]
> वेद-व्यासस् तु धर्मात्मा वेद-शास्त्र-विभाग-कृत् ।

प्रोक्तवान् सर्व-धर्मांश् च पुराणेषु महीपते ॥१४॥

तद् एवं श्रुति-स्मृत्य्-आदि-सम्मत-समस्त-धर्म-शास्त्र-समुद्दिष्टम् । श्री-कृष्ण-चरण-भजनम् इति विधेयम् । अतः सर्वोपासनम् अपास्य सर्वोपास्य-श्री-कृष्ण-चरणारविन्द-शरणं कर्तव्यम् इति श्रेयः, यथा—
> तस्माद् गोविन्द-माहात्म्यम् आनन्द-रस-सुन्दरम् ।
> शृणुयात् कीर्तयेन् नित्यं स कृतार्थो न संशयः ॥१५॥

तथा,
> कर्मणा मनसा वाचा सर्व-भावेन चाच्युतम् ।
> भजन्ति परया भक्त्या लभन्ते पदम् अव्ययम् ॥१६॥
> तस्माद् भारत सर्वात्मा भगवान् ईश्वरो हरिः ।
> श्रोतव्यः कीर्तितव्यश् च स्मर्तव्यश् चेच्छताभयम् ॥१७॥ [भा।पु। २.१.५]

तथा विष्णु-धर्मोत्तरे [चोम्प्। ःब्व् ११.६५७]—
> परमार्थम् अशेषस्य जगतः प्रभवाप्ययम् ।
> शरण्यं शरणं गच्छन् गोविन्दः नावसीदति ॥१८॥

तथा ब्रह्मा—
> कल्प-वृक्षं समाश्रित्य फलानि स्वेच्छया यथा ।
> गृह्णाति पुरुषो राजन् तथा कृष्णान् मनोरथान् ॥१९॥

तथा ब्रह्म-संहितायां [५.६१]—
> धर्मान् अन्यान् परित्यज्य माम् एकं भज विश्वसन् ।
> यादृशी यादृशी श्रद्धा सिद्धिर् भवति तादृशी ॥२०॥

तथा एकं श्री-कृष्ण-चरणाब्जं भजनीयम् इति । यथा अर्थर्वोपनिषदि गोपाल-तापनीये [GTU १.१९-२०]—
> एको वशी सर्वगः कृष्ण ईड्य
> एकोऽपि सन् बहुधा यो विभाति ।
> तं पीठस्थं येऽनुभजन्ति धीरास्
> तेषां सुखं शाश्वतं नेतरेषाम् ॥२१॥
> नित्यो नित्यानां चेतनश् चेतनानाम्
> एको बहूनां यो विदधाति कामान् ।
> तं पीठगं येऽनुभजन्ति धीरास्
> तेषां सिद्धिः शाश्वती नेतरेषाम् ॥२२॥

इति ज्ञात्वा विलम्बो न कर्तव्यः । यथा श्री-भागवते एकादश-स्कन्धे नवमाध्याये चतुर्विंशति-गुरु-प्रसङ्गे ब्राह्मण उवाच—
> लब्ध्वा सु-दुर्लभम् इदं बहु-सम्भवान्ते
> मानुष्यम् अर्थ-दम् अनित्यम् अपीह धीरः ।
> तूर्णं यतेत न पतेद् अनु-मृत्यु यावन्
> निःश्रेयसाय विषयः खलु सर्वतः स्यात् ॥२३॥ [भा।पु। ११.९.२९]

तथा, दैत्य-बालकान् प्रति प्रह्लाद-वचनम्—
> कौमार आचरेत् प्राज्ञो धर्मान् भागवतान् इह ।
> दुर्लभं मानुषं जन्म तद् अप्य् अध्रुवम् अर्थदम् ॥२४॥ [भा।पु। ७.६.१]

यथा देवकी-स्तुतिः—
> मर्त्यो मृत्यु-व्याल-भीतः पलायन्
> लोकान् सर्वान् निर्भयं नाध्यगच्छत् ।
> त्वत् पादाब्जं प्राप्य यदृच्छयाद्य
> सुस्थः शेते मृत्युर् अस्माद् अपैति ॥२५॥ [भा।पु। १०.३.२७]

मृत्युर् इति सद्-असत्-कर्मणा यम् अवशो भूत्वा तत्-तत्-कर्म-फलं भुक्त्वा पुनर् जायते इति गर्भ-वास-यातना-प्राप्तये इति मृत्युः । एतद् एव श्री-कृष्ण-चरण-परायणानां नैवं । एतद् भौतिकं शरीरं त्यक्त्वा नित्य-सिद्ध-देहं प्राप्य श्री-कृष्ण-दासा भवन्तीत्य् अमुत्र इति । 

तस्मात् श्री-कृष्ण-चरण-भजनम् एव कर्तव्यम् इति नान्यत् । यथा—
> यस्यावतार-गुण-कर्म-विडम्बनानि
> नामानि येऽसु-विगमे विवशा गृणन्ति ।
> तेऽनैक-जन्म-शमलं सहसैव हित्वा
> संयान्त्य् अपावृतामृतं तम् अजं प्रपद्ये ॥२६॥ [भा।पु। ३.९.१५]

यथा विष्णु-पुराणे यम उवाच—
> अहम् अमर-गणार्चितेन धात्रा 
> यम इति लोक-हिताहिते नियुक्तः ।
> हरि-गुरु-विमुखान् प्रशास्मि मर्त्यान्
> हरि-चरण-प्रणतान् नमस्करोमि ॥२७॥ [NऋसिंहP ९.२] इति ।

तस्मात् श्री-कृष्ण-चरण-भजनं कर्तव्यम् इति नान्यत् । तथा—
> समाश्रिता ये पद-पल्लव-प्लवं
> महत्-पदं पुण्य-यशो मुरारेः।
> भवाम्बुधिर् वत्स-पदं परं पदं
> पदं पदं यद् विपदां न तेषाम् ॥२८॥ [भा।पु। १०.१४.५८]

तेषां परं पदं भवति तद् इति श्री-कृष्ण-चरणारविन्द-परमानन्द-रसे परिपूर्णो भूत्वा तिष्ठति जन्म-मृत्यु-वर्जितः । यथा श्री-भगवद्-गीताऊपनिषत्सु अर्जुनं प्रति श्री-भगवान् उवाच—कौन्तेय प्रतिजानीहि न मे भक्तः प्रणश्यति [Gईता ९.३१] इति ।

काशीखण्डेऽप्य् उक्तं श्री-ध्रुव-चरिते –
> न च्यवन्ते हि मद्-भक्ता महत्यां प्रलयापदि ।
> अतोऽच्युतोऽखिले लोके स एकः सर्वगोऽव्ययः ॥२९॥ इति ।

तथा दशमे ब्रह्म-स्तुतिः—
> तथा न ते माधव तावकाः क्वचिद्
> भ्रश्यन्ति मार्गात् त्वयि बद्ध-सौहृदाः ।
> त्वयाभिगुप्ता विचरन्ति निर्भया
> विनायकानीकप-मूर्धसु प्रभो ॥३०॥ [भा।पु। १०.२.३३]

भगवन्तं प्रत्य् उद्धव उवाच—
> प्रतिज्ञा तव गोविन्द न मे भक्तः प्रणश्यति ।
> इति संस्मृत्य संस्मृत्य प्राणान् सन्धारयाम्य् अहम् ॥३१॥

इत्य् एवं भगवद्-भक्तानां नापद इति ज्ञापनोऽयम् । ततः सर्वान् अन्यान् विहाय श्री-कृष्ण-चन्द्र-चरणारविन्द-भजनम् एव श्रेयः अनन्य-भावेनेति ।
> एतत् श्री-हरि-पाद-पद्म-भजनोद्देशोज्ज्वलं निर्मलं
> वज्रं रत्नम् इदं समस्त-तनु-भृद्-हृद्धान्त-विध्वंसनम् ।
> ज्ञात्वानेन कुरुष्व सादरतया कर्णावतंसं सुधीर्
> धीरस्यापि निवेदनं शृणु मम श्री-राघवस्यासकृत् ॥३२॥

इति प्रथम-रत्नम्

--ओ)०(ओ—

(२)
> २। 
द्वितीयः प्रकाशः
**अथ प्रवक्ष्ये श्री-कृष्ण-पादाम्बुज-निषेवणम् ।  
समस्त-शास्त्र-विहितं सर्वेषाम् उत्तमोत्तमम् ॥१॥**

अथ इत्य् आकर्ण्य केचिद् वदन्ति—अहो एवं नाना-देवताः सन्ति, नाना-तीर्थानि सन्ति, नाना-सत्-कर्मादीनि सन्ति, सर्वेषाम् उत्तमं ब्रह्मोपासनम् अस्ति, एतेषाम् एकोपासनेन श्रेयो भवति । किम् अनेन ? तत्र कृष्ण-चरण-परायणा वदन्ति—सर्व-भोगिनो देवा यद् एव तत् श्रूयतां ते सर्वे नश्वराः किं तेषाम् उपासनेन ? यथा—
> तावत् स मोदते स्वर्गे यावत् पुण्यं समाप्यते ।
> क्षीण-पुण्यः पतत्य् अर्वाग् अनिच्छन् काल-चालितः ॥२॥ [भा।पु। ११.१०.२६]

तथा गीतायां श्री भगवान् उवाच—
> त्रैविद्या मां सोमपाः पूत-पापा
> यज्ञैर् इष्ट्वा स्वर्-गतिं प्रार्थयन्ते ।
> ते पुण्यम् आसाद्य सुरेन्द्र-लोकम्
> अश्नन्ति दिव्यान् दिवि देव-भोगान् ॥३॥
> ते तं भुक्त्वा स्वर्ग-लोकं विशालं
> क्षीणे पुण्ये मर्त्य-लोकं विशन्ति ॥४॥ [Gईता ८.२०-२१]

अतो देव-सेवनेन किम् ? तथा ब्रह्मादीनाम् अप्य् एवं, किम् अन्येषाम् ? यथा श्री-भगवान् उवाच—
> लोकानां लोक-पालानां मद्-भयं कल्प-जीविनाम् ।
> ब्रह्मणो ऽपि भयं मत्तो द्वि-परार्ध-परायुषः ॥५॥ [भा।पु। ११.१०.३०]

एवं नाना-तीर्थानि, यथा भागवते शुक उवाच—
> विद्या-तपः-प्राण-निरोध-मैत्री
> तीर्थाभिषेक-व्रत-दान-जप्यैः ।
> नात्यन्त-शुद्धिं लभते ऽन्तर्-आत्मा
> यथा हृदि-स्थे भगवत्य् अनन्ते ॥६॥ [भा।पु। १२.३.४८]

तथा [Bऋहन्-नारदीयP],
> किं वेदैः किम् उ वा शास्त्रैः किं वा तीर्थाभिषेचनैः ।
> कृष्ण-भक्ति-विहीनानां किं तपोभिः किम् अध्वरैः ॥७॥

अथ नाना-धर्म-कथा, यथा [भा।पु। ११.१४.२२]—
> धर्मः सत्य-दयोपेतो विद्या वा तपसान्विता ।
> मद्-भक्त्यापेतम् आत्मानं न सम्यक् प्रपुनाति हि ॥८॥

तथा श्री-शुक उवाच [भा।पु। १०.४७.२४]—
> दान-व्रात-तपो-होम- जप-स्वाध्याय-संयमैः ।
> श्रेयोभिर् विविधैश् चान्यैः कृष्णे भक्तिर् हि साध्यते ॥९॥

तथा [भा।पु। १.२.८]—
> धर्मः स्वनुष्ठितः पुंसां विष्वक्सेन-कथासु यः ।
> नोत्पादयेद् यदि रतिं श्रम एव हि केवलम् ॥१०॥

अतएव श्री-कृष्ण-चरण-सेवनं विना न किम् अपि । यथा ब्रह्मादयः सर्वे नश्वराः, नश्वरोपासनेन नश्वरो भवतीति तद्-उद्देशेन तपस्यया वा किम् ? स्वयं नश्वरा ये, ते किं शाश्वतत्वं दास्यन्ति ? नाना-धर्म-कर्मणा वा किम् ? कर्म बन्धाय कल्पते, यथा [भा।पु। १०.५१.५५] मुचुकुन्द-स्तुतिः—
> न कामये ऽन्यं तव पाद-सेवनाद्
> अकिञ्चन-प्रार्थ्यतमाद् वरं विभो ।
> आराध्य कस् त्वां ह्य् अपवर्ग-दं हरे
> वृणीत आर्यो वरम् आत्म-बन्धनम् ॥११॥

तथैव ब्रह्मोपासनेन किम् ? ब्रह्मापि शून्यम् । शून्योपासनेन शून्यत्वं प्राप्नोति । यथा श्रुतिः—यादृशी भावना यस्य सिद्धिर् भवति तादृशी इति शून्योपासनेन किम् ? नित्याक्षय-परमानन्द-सुख-स्वरूप-श्री-कृष्ण-चन्द्र-चरणारविन्द-प्रेमामृत-मधु-पानेन वञ्चितः स्यात् ।

अथ मुमुक्षोक्तम् नैतत् तदा किम् ? यदि देहादेर् मुक्तिर् भवति, तदा किं न भूतम् ? तत् प्रत्युत्तरम् एव, यथा—सोऽहम् इति ज्ञान-निश्चयेन निर्वाण-मुक्तिर् भवति, तेन किम् ? मुक्तिः किम् ? इति यथा श्री-भागवते—
> भक्तिर् भगवतः सेवा मुक्तिस् तत्-पद-लङ्घनम् ।
> स मूढः सेवकाद् अन्यो मुक्तिं निर्वाणम् इच्छति ॥१२॥

तथा वाल्मीकीये रामचन्द्रं प्रति हनूमतोक्तम्—
> भव-बन्ध-च्छिदे तस्यै स्पृहयामि न मुक्तये ।
> भवान् प्रभुर् अहं दास इति यत्र विलुप्यते ॥१३॥

तथा भावार्थ-दीपिकायां ब्रह्मोवाच—
> त्वत्-कथामृत-पाथोधौ विहरन्तो महा-मुदः ।
> कुर्वन्ति कृतिनः केचिच् चतुर्-वर्गं तृणोपमम् ॥१४॥

अत एव श्री-कृष्णे भक्तिः साध्या, यथा श्री-भागवते (?)—
> चतुर्षु पुरुषार्थेषु गूढोऽयं भक्ति-सञ्ज्ञकः ।
> द्विजा एव हि जानन्ति मुनयो नारदादयः ॥१५॥

तथा मुक्तेर् भक्तिर् गरीयसी, यथा श्री-भागवते—
> अनिमित्ता भागवती भक्तिः सिद्धेर् गरीयसी ।
> जरयत्य् आशु या कोशं निगीर्णम् अनलो यथा ॥१६॥ [भा।पु। ३.२५.३२] इति ।

तत्र मुक्तेर् भक्तिः सुदुर्लभा । यथा श्री-भागवते—
> राजन् पतिर् गुरुर् अलं भवतां यदूनां
> दैवं प्रियः कुल-पतिः क्व च किङ्करो वः ।
> अस्त्व् एवम् अङ्ग भगवान् भजतां मुकुन्दो
> मुक्तिं ददाति कर्हिचित् स्म न भक्ति-योगम् ॥१७॥ [भा।पु। ५.६.१८]

किन्तु साधवोऽपि मुक्तिं न वाञ्छन्ति, यथा—
> न किञ्चित् साधवो धीरा भक्ता ह्य् एकान्तिनो मम ।
> वाञ्छन्त्य् अपि मया दत्तं कैवल्यम् अपुनर्-भवम् ॥१८॥ [भा।पु। ११.२०.३४]

अथात्र केचिद् आध्यात्मिका वदन्ति—अहो कृष्णं यद् वदसि । स एव शरीरी रूपवान् परिच्छिन्नावयवश् चाक्षुष्यः । अतः स एव भौतिकः । भौतिकत्वात् स्थूलः । स्थूलत्वान् नश्वरः । नश्वरोपासनेन किम् इति । एकं कृष्ण एव उपासनीय इति यद् उक्तं तद् अत्यन्तासम्भावनीयोपदेशः । एष वेदान्त-शास्त्रैर् अनभिधेयः । यथा वशिष्ठ-रामायणे श्री-रामचन्द्रं प्रति वशिष्ठेनोक्तम्—
> यद् इदं दृश्यते सर्वं जगत् स्थावर-जङ्गमम् ।
> तत् सुषुप्ताव् इव स्वप्नः कल्पान्ते प्रविनश्यति ॥१९॥ [महोपनिषद् ४.४३] 

तथोद्धवं प्रति श्री-भगवान् वासुदेव उवाच—
> यद् इदं मनसा वाचा चक्षुर्भ्यां श्रवणादिभिः ।
> नश्वरं गृह्यमाणं च विद्धि माया-मनो-मयम् ॥२०॥ [भा।पु। ११.७.७]

अत एव सर्वं मायामयम् इति मत्वा नित्यं निराकारं निरञ्जनं निर्लेपं च ब्रह्मोपास्यम् इति तथैवोक्तं वाशिष्ठे वशिष्ठेन—
> आस्तेऽनस्तम् इत भास्वान् यो देवो हि निरामयः ।
> सर्वदा सर्व-कृतः सर्वः परमात्मा महेश्वरः ॥२१॥
> अन्तः-करण-तद्-वृत्ति-साक्षी चैतन्य-विग्रहः ।
> आनन्द-रूपः सत्यः सन् किम् स्वात्मानं प्रपद्यसे ॥२२॥

तथाष्टावक्र-संहितायाम्—
> अहो निरञ्जनः शान्तो बोधोऽयं प्रकृतेः परः ।
> एतावन्तम् अहं कालं हा मोहेन विडम्बितः ॥२३॥

तत्र कार्ष्णा वदन्ति—य एव रूप-गुण-वर्जितः । अचलस् त्व् अकर्ता । काय-मनो-वाक्यैर् अग्राह्यः स एव न किञ्चित् । तत्र ब्रह्म-ज्ञानी वदति एवं नेति । यथा श्रुतौ—
> अपाणि-पादो जवनो ग्रहीता
> पश्यत्य् अचक्षुः स शृणोत्य् अकर्णः ।
> स वेत्ति वेद्यं न च तस्यास्ति वेत्ता
> तम् आहुर् अग्र्यं पुरुषं महान्तम् ॥२४॥

तत्र भागवता वदन्ति—अहो वैचित्र्यम् । सोऽस्तीति पण्डिता वदन्ति । तस्य वेत्ता नातीत्य् अपि वदन्ति च । अतएव अस्ति नास्तीति सन्देहः । यत्र सन्देहस् तस्यान्वेषणेन किम् इति ? 

ततो ब्रह्म-वादी वदति—अहो अस्ति नास्तीति सन्देहो ज्ञान-रहितानाम्, अस्तीति निःसन्देहः । तत् श्रूयतां यथा श्रुतौ (ब्रह्म-बिन्दूपनिषत्)—
> घृतम् इव पयसि निगूढ-भूते भूते वसति च विधानम् ।
> सततं मन्थयितव्यं मन्थन-भूते प्रकाशते आत्मा ॥२५॥

दृश्यश् च—
> राहुर् अदृश्योऽपि यथा शशि-बिम्बस्थः प्रकाशते जगति ।
> तथा सर्व-गतोऽपि आत्मा बुद्धि-स्थो दृश्यताम् एति ॥२६॥

कर्ता च—
> सवितरि उदिते यद्वत् करोति कर्माणि लोकोऽयम् ।
> न च तानि करोति रविर् न कारयति वा तद्वद् आत्मा ॥२७॥

तथा हस्तामलके (१)
> निमित्तं मनश् चक्षुर्-आदि प्रवृत्तौ
> निरस्ताखिलोपाधि प्रकाश-कल्पः ।
> रविर् लोक-चेष्टा-निमित्तं यथायः
> स नित्योपलब्धि-स्वरूपोऽहम् आत्मा ॥२८॥

तत् प्राप्ताव् उपायो, यथा श्रुतौ चित्-प्रकाशे—
> अगमन् मे मनोऽन्यत्र साम्प्रतं च स्थिरीकृतम् ।
> एवं यो वेत्ति धी-वृत्तिं सोऽहम् इत्य् अधारयेत् ॥२९॥

एवम् आत्म-ज्ञान-दृष्ट्या दृश्यते प्राप्यते च वाशिष्ठे—
> मृगैर् यथा मृगाणां च गजानां च गजैर् यथा ।
> पक्षिणां पक्षिभिर् यद्वत् ज्ञेयं ज्ञानेन गृह्यते ॥३०॥ इति ।

तद् एवं ज्ञानेन ज्ञायते अज्ञानानां न किम् अपि । अथैतत् श्रुत्वा श्री-कृष्ण-चन्द्रस्य चरण-परायणा वदन्ति भवता यद् उक्तं तत् किम् ? श्री-कृष्ण-चन्द्रस्य चरण-वैभवं येन जानन्ति, त एव एवं वदन्ति । तेऽतिक्षुद्राः क्षुद्र-मतयः सूक्ष्मं न पश्यन्ति । तत्र—
> ये कृष्ण-चरणाम्भोज-मकरन्द-मधु-व्रताः ।
> न भवन्ति परं क्षुब्धास् ते नाना-पथ-गामिनः ॥३१॥

यथा ब्रह्मादि-स्तुतिः—
> त्वम् एक एवास्य सतः प्रसूतिस्
> त्वं सन्निधानं त्वम् अनुग्रहश् च ।
> त्वन्-मायया संवृत-चेतसस् त्वां
> पश्यन्ति नाना न विपश्चितो ये ॥३२॥ [भा।पु। १०.२.२८]

अतः सर्वोपरि श्री-कृष्ण-चन्द्र एक एव ज्ञानिभिर् ज्ञायते । यथा—
> कृष्णस्योपरि कश्चिद् वा तुल्यो भिन्नोऽस्ति यो वदेत् ।
> न तस्य माययाच्छनो नालपेत् तं कदाचन ॥३३॥

इत्य् एवं यत् किञ्चित् सर्वं श्री-कृष्ण-वैभवम् इति मन्तव्यम् ।

अथ भगवतः श्री-कृष्णस्य भौतिकं प्राकृतं स-गुणं देहम् इति यद् अज्ञानाद् उक्तं, तद् इति श्रूयताम् । यथा सम्मोहन-तन्त्रे प्रथम-पटले नारदं प्रति सनक उवाच—
> तदानन्दमयी राधा तद्-आनन्द-मयो हरिः ।
> न भौतिको देह-बन्धस् तयोर् आनन्द-रूपयोः ॥३४॥

तथा वत्स-हरणे ब्रह्म-स्तुतिः—
> अस्यापि देव वपुषो मद्-अनुग्रहाय
> स्वेच्छामयस्य न तु भूतमयस्य कोऽपि । \
नेशे महि त्व् अवसितुं मनसाऽन्तरेण
> साक्षात् तवैव किम् उतात्म-सुखानुभूतेः ॥३५॥ [भा।पु। १०.१४.२]

किन्तु श्री-कृष्णस्य विग्रहं भौतिकं यो वदति, तत्राह बृहद्-वामन-पुराणे—
> यो वेत्ति भौतिकं देहं कृष्णस्य परमात्मनः ।
> स सर्वस्माद् बहिष्कार्यः श्रौत-स्मार्त-विधानतः ॥३६॥
> मुखं तस्यावलोक्याथ स चेलो जलम् आविशेत् ।
> पश्येत् सूर्यं स्पृशेद् वारिं घृतं प्राश्यो विशुद्धति ॥३७॥

स्थूलत्वं यद् उक्तं तद् इति यथा महा-कौर्मे—
> अस्थूलश् चानणुश् चैव स्थूलोऽणुश् चैव सर्वतः ।
> अवर्णः सर्वतः प्रोक्तः सवर्णश् च प्रकीर्तितः ॥३८॥

तथा शुकोक्तिः—
> ध्वज-वज्राङ्कुशाम्भोज-कराङ्घ्रि-तल-शोभितम् ।
> नखेन्दु-किरण-श्रेणी पूर्ण-ब्रह्मैक-कारणम् ॥३९॥ [भा।पु। २.१०.३५]

अतः स्थूल-रूपं यत्र भगवन्-मायास्पृष्टम् । एतयोः परं श्री-कृष्ण-चन्द्रः । यथा गोविन्द-वृन्दावने भगवति श्री-कृष्णे बलराम-प्रश्ने—
> परमात्मा परं ब्रह्म सच्-चिद्-आनन्द-विग्रहः ।
> शब्द-ब्रह्म-मयः साक्षात् स्वयं प्रकृतिर् ईश्वरः ।
> आद्य्-अन्त-रहितः सूक्ष्म-स्थूलातीतः परात्परः ॥४०॥

अथ परं ब्रह्मोपासनम् इति यद् उक्तं तद् ब्रह्म यत् तत् श्रूयताम् । यथा वराह-संहितायां (२.५३,५५) श्री-भगवान् वराह उवाच (श्री-कृष्ण-चन्द्रस्य यथा रूपम्)—
> ध्वज-वज्राङ्कुशाम्भोज-कराङ्घ्रि-तल-शोभितम् ।
> नखेन्दु-किरण-श्रेणी पूर्ण-ब्रह्मैक-कारणम् ॥४१॥
> केचिद् वदन्ति तद्-रश्मि ब्रह्मा चिद्-रूपम् अव्ययम् ।
> तद्-अंशांशं महा-विष्णुं प्रवदन्ति मनीषिणः ॥४२॥

तथा श्री-कृष्ण-यामले द्वादशाधिक-शततम-पटले श्री-वासुदेवं प्रति त्रिपुरोवाच—
> सूचनात् सूत्रम् इत्य् आहुः कृष्णानुभव-सूचकम् ।
> ज्योतिर् वृन्दावनात्मकं ख्यातं ब्रह्मेति जगद् उज्ज्वलम् ॥४३॥
> तद् ब्रह्म कृष्ण-विगुणं यतो भाति चराचरम् ।
> यस्य भासा भाति विश्वं यथार्थं श्रुतयो जगुः ॥४४॥

अतएव श्री-कृष्ण-पादाब्ज-लाभेऽपि सर्वं प्राप्तम् । कश्च्चिद् अवशेषोऽस्ति नैवम् । यथा—
> वृक्ष-लभे न वृक्षस्य किञ्चिद् भवति दुर्लभम् ।
> कृष्ण-पादाब्ज-लाभेऽपि दुर्लभं नास्ति किञ्चन ॥४५॥
> या निर्वृतिस् तनु-भृतां तव पाद-पद्म-
> ध्यानाद् भवज्-जन-कथा-श्रवणेन वा स्यात् ।
> सा ब्रह्मणि स्व-महिमन्य् अपि नाथ मा भूत्
> किं त्व् अन्तकासि-लुलितात् पततां विमानात् ॥४६॥ इति [भा।पु। ४.९.१०]

अतो यदि श्री-कृष्ण-पदारविन्दं प्राप्तं, तदा सर्वं प्राप्तम् एव । किन्तु श्री-कृष्ण-पादाम्बुजं विना नान्यत्र सिद्धिः, यथा [भा।पु। १.५.१२] नैष्कर्म्यम् अप्य् अच्युत-भाव-वर्जितं न शोभते ज्ञानम् अलं निरञ्जनम् इत्य् आदि । तथा त्रैलोक्य-सम्मोहन-तन्त्रे ब्रह्म-विद्योपासनीयं श्री-कृष्ण-पाद-पद्मं, यथा—
> ब्रह्म-वादी मुनिः कश्चिद् जाबलिर् इति विश्रुतः ।
> सोऽध्यात्म-निरतो योगी विचरन् पृथिवीम् इमाम् ॥४७॥
> अपश्यत् तापसीं काञ्चिच् चरन्तीं दारुणं तपः ।
> तारुण्य-वयसा युक्तां रूपेणाति-मनोहराम् ॥४८॥
> चन्द्रांशु-सदृशाभासां सर्वावयव-शोभनाम् ।
> कृत्वा कटि-तटे चैव कृष्णाजिन-सुकोमलाम् ॥४९॥
> ज्ञान-मुद्रां च बिभ्राणाम् अनिमिषायतेक्षणाम् ।
> त्यक्ताहार-विहारं च मुनिर् निश्चलतां स्थिताम् ॥५०॥
> जिज्ञासुस् तां मुनि-वरस् तस्थौ तत्र शतं समाः ।
> ततस् त्व् एवं समुत्थाय मुनिना प्रार्थिता च सा ॥५१॥
> अतोऽहं ज्ञातुम् इच्छामि तपसः कारणं तव ।
> यदि योग्यं भवेत् तर्हि कृपया वक्तुम् अर्हसि ॥५२॥
> अथाब्रवीच् छनैर् बाला तपसा तीव्र-कर्शिता ।
> ब्रह्म-विद्याहम् अतुला या योगीन्द्रैर् विमृग्यते ॥५३॥
> जितेन्द्रिया जिताहारा काम्यया दुश्चरं तपः ।
> चराम्य् अहं वने घोरे ध्यायन्ती पुरुषोत्तमम् ॥५४॥
> ब्रह्मानन्देन पूर्णाहं ज्ञान-विज्ञान-तृप्त-धीः ।
> तथापिइ शून्यम् आत्मानं मन्ये कृष्ण-रतिं विना ॥५५॥
> इदानीम् अतिनिर्विण्णा देहस्यास्य विसर्जनम् ।
> कर्तुं गच्छामि पुण्यायां वापिकायाम् इहैव तु ॥५६॥
> तच् छ्रुत्वा वचनं तस्या मुनिर् अत्यन्त विस्मितः ।
> पतित्वाचरणे तस्याः कृष्णोपासा विधिं शुभम् ॥५७॥
> पप्रच्छ परम-प्रीतस् त्यक्त्वाध्यात्म-विवेचनम् ।
> तयोक्तं मन्त्राम् आदाय जगाम मानसं सरः ॥५८॥
> स एवं बहु-देहेषु समुपास्य जगत्-पतिम् ।
> नव-कल्पान्तरे जाता गोकुले दिव्य-रूपिणी ॥५९॥

अतएव श्री-कृष्ण-पाद-पद्म-सेवनं विना ब्रह्मोपासनं किम् इति । तथा ब्रह्माद्-स्तुतिः—
> येऽन्येऽरविन्दाक्ष विमुक्त-मानिनस्
> त्वय्य् अस्त-भावाद् अविशुद्ध-बुद्धयः ।
> आरुह्य कृच्छ्रेण परं पदं ततः
> पतन्त्य् अधोऽनादृत-युष्मद्-अङ्घ्रयः ॥६०॥ [भा।पु। १०.२.३२] इति ।

तथा—
> श्रेयः-सृतिं भक्तिम् उदस्य ते विभो
> क्लिश्यन्ति ये केवेल-बोध-लब्धये ।
> तेषाम् असौ क्लेशल एव शिष्यते
> नान्यद् यथा स्थूल-तुषावघातिनाम् ॥६१॥ [भा।पु। १०.१४.४] इत्य्-आदि च ।

अतः सर्वं विहाय श्री-राधा-कान्त-चरण-सेवनं कर्तव्यं नान्यत् शाश्वतम् इति शेषः। 

अथात्र मुमुक्षवो वदन्ति—श्री-कृष्ण-ब्रह्म-परः पूर्णानन्द-स्वरूपः नित्यो नित्य-प्रकाशः लीला-विग्रहः । इति यद् उक्तं तस्य किं रूपं, किं प्रमाणं, किं वा गुणः । किम् अस्य प्रभावः ? किं वा स्थानं ? तद् उच्यते । ततः श्री-कृष्ण-चरण-परायणा वदन्ति – अहो ! अज्ञानाद् एवं वदथ । अस्यानन्त-महिम्नो रूप-गुणादीन् वक्तुं के समर्थाः ? यथा ब्रह्म-स्तुतिः—
> गुणात्मनस् ते ऽपि गुणान् विमातुं
> हितावतीर्णस्य क ईशिरे ऽस्य ।
> कालेन यैर् वा विमिताः सुकल्पैर्
> भू-पांशवः खे मिहिका द्युभासः ॥६२॥ [भा।पु। १०.१४.७]

तथा एकादश-स्कन्धे---
> यो वा अनन्तस्य गुणान् अनन्तान्
> अनुक्रमिष्यन् स तु बाल-बुद्धिः ।
> रजांसि भूमेर् गणयेत् कथञ्चित्
> कालेन नैवाखिल-शक्ति-धाम्नः ॥६३॥ [भा।पु। ११.४.२]
> जानन्त एव जानन्तु किं बहूक्त्या न मे प्रभो ।
> मनसो वपुषो वाचो वैभवं तव गोचरः ॥६४॥ [भा।पु। १०.१४.३८]

यत्त ब्रह्मैव तत्रान्ये के वराकाः ? तस्मिन्न् अहम् अपि किं क्षुद्रातिक्षुद्रः ? तद् एव—
> श्री-कृष्ण-चन्द्र-चरणाब्ज-गुण-प्रवाहं
> वक्तुं यथा द्रुहिण-विद्रुत-बुद्धि-शक्तिः ।
> तस्मिन् ममाभिलषिता मतिर् अल्पकस्य
> बालो यथा विधुम् अभीप्सति खेलनार्थम् ॥६५॥

यदवधि ममावगता । तद् इति शास्त्रानुसारेणोच्यते तत्रादौ । अथार्वोपनिषदि गोपाल-तापनीये [१.३४-५, ४२]
> ओं नमो विश्वरूपाय विश्व-स्थित्य्-अन्त-हेतवे ।
> विश्वेश्वराय विश्वाय गोविन्दाय नमो नमः ॥६६॥
> नमो विज्ञान-रूपाय परमानन्द-रूपिणे ।
> कृष्णाय गोपीनाथाय गोविन्दाय नमो नमं ॥६७॥
> निष्कलाय विमोहाय शुद्धायाशुद्ध-वैरिणे ।
> अद्वितीयाय महते श्री-कृष्णाय नमो नमः ॥६८॥

तथा ब्रह्म-संहितायां (५.३३) ब्रह्म-स्तुतिः—
> अद्वैतम् अच्युतम् अनादिम् अनन्त-रूपम्
> आद्यं पुराण-पुरुषं नव-यौवनं च ।
> वेदेषु दुर्लभम् अदुर्लभम् आत्म-भक्तौ
> गोविन्दम् आदि-पुरुषं तम् अहं भजामि ॥६९॥

तथा—
> इदं हि पुंसस् तपसः श्रुतस्य वा
> स्विष्टस्य सूक्तस्य च बुद्धि-दत्तयोः ।
> अविच्युतो ऽर्थः कविभिर् निरूपितो
> यद्-उत्तमश्लोक-गुणानुवर्णनम् ॥७०॥ [भा।पु। १.५.२२]

अतएव श्री-कृष्ण-चन्द्र-चरण-भजनम् एव कर्तव्यम् इति नान्यत् ।
> दृष्ट्वा श्रुत्वावगम्याथ पुरानादौ तु सर्वतः ।
> परमानन्द-सन्दोह-कृष्ण-पादाम्बुजं भज ॥७१॥
> श्रीमत्-कृष्ण-पादारविन्द-युगले भक्तिर् विधेया सदा
> नानोपासन-वर्जनाभिधम् इदं रत्नं परं मौक्तिकम् ।
> कण्ठस्याभरणं कुरुष्व सततं ह्य् अन्याभिलाषं त्यज
> सारं श्री-कविराज-राघव-वचः सानन्दम् आकर्णय ॥७२॥

इति श्री-कृष्ण-भक्ति-रत्न-प्रकाशे नानोपासन-वर्जनं नाम

द्वितीयं रत्नम्

॥२॥
> --ओ)०(ओ--
> ३। 
तृतीयः प्रकाशः
**पूर्णं सर्व-परं वक्ष्ये कृष्णम् आनन्द-विग्रहम् ।  
नित्य-वृन्दावनासीनं राधिका-प्राण-वल्लभम् ॥१॥**

अथ भगवद्-भावका वदन्ति – अहो यच् छ्री-कृष्णस्य गुणनुवादं श्रोतुं प्रश्नं कृतवन्तो भवन्तः । तद् एव सर्वोपरि नित्यानन्द-मय-परमात्म-स्वरूप-श्री-कृष्ण-चन्द्रस्य लीला-विग्रहस्य रूप-गुण-प्रकाशं नाना-शास्त्रानुसारेणाहं विवृणोमि । तद् एव सावधानं श्रूयताम् । सम्यग् ब्रह्मादिभिर् न ज्ञायते यत् । यथा ब्रह्म-संहितायाम्—
> ईश्वरः परमः कृष्णः सच्चिदानन्द-विग्रहः ।
> अनादिर् आदिर् गोविन्दः सर्व-कारण-कारणम् ॥२॥
> पन्थास् तु कोटि-शत-वत्सर-सम्प्रगम्यो
> वायोर् अथापि मनसो मुनि-पुङ्गवानाम् ।
> सो ऽप्य् अस्ति यत्-प्रपद-सीम्न्य् अविचिन्त्य-तत्त्वे
> गोविन्दम् आदि-पुरुषं तम् अहं भजामि ॥३॥
> कृष्णो यः कथ्यते वेदैः पूर्णः सर्वेश्वरः पुमान् ।
> स एव निखिलाधारो निर्गुणः प्रकृतेः परः ॥४॥

निर्गुणो यथा विष्णु-पुराणे—
> सत्त्वादयो न सन्तीशे 
> यत्र च प्राकृता गुणाः ।
> स शुद्धः सर्व-शुद्धेभ्यः 
> पुमान् आद्यः प्रसीदतु ॥५॥ [VइP १.९.४४] इति ।

तथा पाद्मे—
> योऽसौ निर्गुण इत्य् उक्तः शास्त्रेषु जगद्-ईश्वरः ।
> प्राकृतैर् हेय-संयुक्तैर् गुणैर् हीनत्वम् उच्यते ॥६॥ इति ।

अतः प्राकृत-गुणैर् वर्जितो लीलया स-गुणः । श्रि भागवते रासे अव्ययस्याप्रमेयस्य निर्गुणस्य गुणात्मनः [भा।पु। १०.२९.१४] इत्य् आदि । अथ—
> अथापि ते देव पदाम्बुज-द्वय-
> प्रसाद-लेशानुगृहीत एव हि । \
जानाति तत्त्वं भगवन् महिम्नो 
> न चान्य एकोऽपि चिरं विचिन्वन् ॥७॥ [भा।पु। १०.१४.२९]

विष्णु-पुराने भगवान् यथा [VइP ६.५.७९]—
> ज्ञान-शक्ति-बलैश्वर्य-वीर्य-तेजांस्य् अशेषतः ।
> भगवच्-छब्द-वाच्यानि विना हेयैर् गुणादिभिः ॥८॥ इति ।

अथ यत्र भौतिक-देहस् तत्र माया, यत्र माया तत्र गुणाः, यत्र गुणास् तत्र प्रलयो ध्रुव एव । एवं भौतिक-देह-देह-देहि-भेदो वर्तते । अतः स एव नश्वरः । ईश्वरस्य श्री-वृन्दवन-चन्द्रस्य न बहुतिको देहः । यथा सम्मोहन-तन्त्रे सनक उवाच—
> तद् आनन्द-मयी राधा तद् आनन्द-मयो हरिः ।
> न भौतिको देह-बन्धस् तयोर् आनन्द-स्वरूपयोः ॥९॥

तथैवेश्वरस्य देह-देहि-भेदो नास्ति, यथा कौर्मे—
> देह-देहि-विभेदस् तु नेश्वरे विद्यते क्वचित् ।
> अतो लीला-मयो देहः कृष्णस्य परमात्मनः ॥१०॥

तथा आदि-यामले—
> सर्वेषां नश्वरो देहो देह-देहि-विभेदतः ।
> सर्वात्मकानन्द-मये प्रलयः किम् उ जायते ॥११॥

तथा—
> सृष्टिं स्थितिं च प्रलयं यः करोति स ईश्वरः ।
> तस्मिन् सर्वाणि लीयन्ते स कुत्र परिलीयते ॥१२॥

अथ श्री-कृष्ण-चन्द्रस्य देहो नित्यो न भौतिकः । तस्मिन् देह-देहि-भेदो नास्ति, तत् किम् इति तद् अत्र श्रूयताम्—
> उदयते बहिर् योऽसौ स्थूल-सूक्ष्म-परः पुमान् ।
> लीलया स-तनुर् भाति नित्यानन्दः सनातनः ॥१३॥

अहो यद्य् एवं तदा कथं प्रकृति-सङ्गः ? न तु तद् एव द्वयोर् एकत्वाद् एक एव, यथा श्री-कृष्ण-यामले ऊन-विंशाधिक-शततम्-पटले स्त्री-रूपम् आश्रित्य श्री-भगवता वासुदेवेन दिव्य-वृन्दावने राधया श्री-कृष्णो दृष्टोऽभेदेन—
> अन्योन्याश्लेषिताङ्गौ तौ राधा-कृष्णौ ददर्श सा ।
> राधां स्फुरद्-रसां कृष्ण-सर्वाङ्ग-स्वाङ्ग-गोपिताम् ॥१४॥
> चुम्बन्तीं कृष्ण-चन्द्रस्याधर-दिव्य-सुधाश्रयाम् ।
> कृष्णो राधाङ्ग-रागेण कुङ्कुमी-कृत-विग्रहः ॥१५॥ इत्य् आदि ।

तद् इति विष्णु-धर्मोत्तरे—
> सच्-चिद्-आनन्द-सान्द्रत्वाद् द्वयोर् एवाविशेषतः ।
> औपचारिक एवात्र भेदोऽयं देहयोर् द्वयोः ॥१६॥

एवं राधाङ्गजाङ्गवतः । तदा कथं द्विधा-रूपः ? तथा नारद-पञ्चरात्रे—
> स्वयं हि बहवो भूत्वा रमणार्थं महा-रसः ।
> तयातिरसया रेमे प्रियया चैक-रूपया ॥१७॥

प्रियया राधया सह । तथा गोविन्द-वृन्दावने अर्धाङ्गात् राधा-समुत्पन्ना इत्य् अग्रे वक्ष्यामि । तत्र व्यक्तीभविष्यति ।

अथ कैश्चिद् उक्तम् – यदि स्व-प्रकाशो लीला-रस-मयः परमात्म-स्वरूपस् तस्मिन् कथं श्याम-वर्णत्वं सर्वत्र प्रसिद्धम् ? यथा श्रुतौ—रूपं न वेद्यं न च बिन्दु-नादः इत्य् आदि । तद् आह—
> श्यामाभत्वं विधत्ते यत् सर्व-वर्णोऽत्र लीयते ।
> नित्यं च प्रभवत्य् एव कालोऽस्मिन् नैव विद्यते ॥१८॥

अथ कैश्चिद् उक्तम् – नित्यत्वं कथम् उक्तम् ? महा-प्रलयेऽपि सर्वं नश्यत्य् एव, यथा न केऽपि स्थातारः सुर-गिरि प्रभृतयः इति वेदान्त-प्रमाणम् । तत् प्रत्युत्तरम् आह—
> भूर्-लोकाद् ऊर्ध्वतः स्थानं लक्ष-योजन-मानतः ।
> सूर्यस्यैव सुधांशोश् च तद् ऊर्ध्वं लक्ष-योजनम् ॥१९॥

तद् वशात् काल-नियमो न तत्र चकासति । यत्र दिव्य-वृन्दावनम् । तत्र चन्द्र-सूर्ययोः प्रकाशो नास्ति । यत्र कालो नास्ति तत्र कथं प्रलयः ? यतः काल-नियमात् प्रलयः । यथा गोलोक-संहितायाम्—
> पाद-गम्यं तु यत् किञ्चित् स भूर्लोक इति स्मृतः ।
> आसूर्यं तु भुवर्-लोक आध्रुवं स्वर्ग उच्यते ॥२०॥
> महर्-लोकः क्षितेर् अर्धम् एक-कोटिस् तु मानतः ।
> कोटि-द्वयेन विख्यातो जनो लोकस् तु योजने ॥२१॥
> चतुष्कोटि-प्रमाणस् तु तपो लोकस् तु भूतलात् ।
> उपरिष्टात् ततः सत्यं कोटिर् अष्टौ प्रमाणतः ॥२२॥
> सत्याद् उपरि वैकुण्ठः कोटिर् अष्टौ प्रमाणतः ।
> तस्योपरिष्टात् कौमार उमा-लोकस् ततः परः ॥२३॥
> शिव-लोकस् तद्-उपरि गोलोकस् तद्-उपरि स्मृतः ।
> ज्योतिर्मयं तत्र ब्रह्म तत्र वृन्दावनं महत् ॥२४॥
> तत्रैव राधिका देवी सर्व-शक्ति-नमस्कृता ।
> तत्रैव भगवान् कृष्णः सर्व-देव-शिरोमणिः ॥२५॥

तत्र श्री-भगवान्, यथा [VइP ६.५.७८]—
> आयतिं नियतिं चैव भूतानाम् अगतिं गतिम् ।
> वेत्ति विद्याम् अविद्यां च स वाच्यो भगवान् इति ॥२६॥

अतएव भगवतः कथं प्रलयः ? तच् च श्री-भगवद्-अङ्ग-ज्योतिषा सर्वम् उद्दीपितम् । तस्मिन् कथं कालः ? अतएव भगवतः कथं प्रलयः ? तच् च श्री-भगवद्-अङ्ग-ज्योतिषा सर्वम् उद्दीपितम् । तस्मिन् कथं कालः ? अथ वादिनो वदन्ति यदि चन्द्र-सूर्य-गति-वशान् न काल-नियमोऽभूत् । तत् किं निमेषादिभिः कालो मन्तव्यः ? तेन प्रलय-महा-प्रलयादिर् विधातव्यः । यथा निमेषादिर् अयं कालस् तद् एव अमर-कोषः—
> अष्टादश-निमेषास् तु काष्ठास् त्रिंशत् तु ताः कलाः ।
> तास् तु त्रिंशत् क्षणस् ते तु मुहूर्तो द्वादश-स्त्रियाम् ॥२७॥ इति ।

तत्र विहस्य भागवता वदन्ति—उदीरितार्थोऽपि भवद्भिर् न ज्ञायते तद् एव यत्र च न भौतिको देहः । तत्र कथं निमेषो वर्तते ? निमेषादिर् इति वायोः स्वभावः । अतएव भौतिके देहो निमेषादिः । यथा पृथिव्य्-आपस् तथा तेजो वायुर् आकाश एव च इति । वायुर् यथा गोरक्ष-संहितायां योग-वशिष्ठे च—
> प्राणोऽपानः समानश् च उदानो व्यान एव च ।
> नागः कूर्मोऽथ कृकारो देवदत्तो धनञ्जयः ॥२८॥

तत्र कूर्म-वायोर् निमेषोन्मेषादि-गुणः । तथा तत्रैव नागो गृह्णाति चैतन्यं कूर्मश् चैव निमीलति वाशिष्ठे—निमीलनादि कूर्मस्य क्षुत् तृष्णा कृकरस्य च इत्य् एवं श्री-कृष्ण-चन्द्रे कालो नास्तीति । यथा गोविन्द-वृन्दावने बलरामं प्रति श्री-भगवान् उवाच—
> प्रेमानन्द-मयः शुद्धः सर्वदा नव-यौवनः ।
> कालः काल-स्वरूपोऽहं कालात्मा काल-गोचरः ॥२९॥
> समस्त-काल-रहितः सर्व-कारण-कारणम् ।
> चित्-स्वरूपो ज्ञान-रूपोऽद्वितीयः सम-दृक् परः ॥३०॥

एवं रूपः सदैवाहं तिष्ठाम्य् अत्रैव सर्वदा । अत एव कृष्ण-चन्द्रो नित्य-महा-रस-मयः समस्त-काल-रहित इति ज्ञातव्यम् । तिष्ठाम्य् अत्रैव इति वृन्दावने इत्य् उक्तम् ।

अथ यथा श्री-भगवान् तथा वृन्दावनम् एव, यथा पद्म-पुराणे निर्वाण-खण्डे रहस्याध्याये श्री-भगवान् उवाच—
> नित्यां मे मथुरां विद्धि वनं वृन्दावनं तथा ।
> ममावतारो नित्योऽयम् अत्र मा संशयं कृथाः ॥३१॥ [Pअद्मP ५.७३.२६]

तद् अत्र वृन्दावनं, यथा—
> वृन्दावनं च द्विविधं नित्यं दिव्यम् इतीरितम् ।
> नित्यं भुवि तथा दिव्यं सर्वोपरि विराजते ॥३२॥

तद् एव नित्य-वृन्दावनं यथा श्री-कृष्ण-यामले त्रयोदशाधिक-शततम-पटले—
> नित्या वेदैः प्रगीयन्ते सिद्धिदाः सिद्धि-काङ्क्षिभिः ।
> नित्य-वृन्दावनं स्थानं पूर्णाति-पूर्णम् उच्यते ॥३३॥
> लीलाः पूर्णातिपूर्णाश् च तुरीयास् तत्र कीर्तिताः ॥३४॥

दिव्य-वृन्दावनं, यथा—
> येन विलासयत्य् एव श्री-कृष्णं दिव्य-नायकम् ।
> दिव्यं च यद् यथा देव्या राधया अङ्ग-सौभगम् ॥३५॥
> क्रीडनीयं परेशस्य दिव्यं तेनैव कथ्यते ।
> तुरीयादि-त्रयं स्थानं दिव्य-वृन्दावनं वयम् ॥३६॥
> पूर्णातिपूर्ण-पूर्णं यत् स्वरूपं राधिका-पतेः ।
> यस्यांशांश-प्रणिहिता लीलास् तेषु प्रतिष्ठिताः ॥३७॥
> दिव्य-वृन्दावने कृष्णः श्री-राधा-वल्लभस् तथा ।
> गोपी-जन-वल्लभस् तु नित्य-वृन्दावने सदा ॥३८॥

वृन्दावनम् इति श्री-भगवद्-अङ्ग-विशेषः । अतः तद् एव कालादि-रहितम् । अथ यत्र श्री-कृष्ण-चन्द्रस् तद्-अङ्ग-ज्योतिषा वृन्दावनादि-समस्तं प्रदीप्तम् । यथा गोलोक-संहितायां बलभद्रं प्रति श्री-भगवान् आह—
> एकोऽनेक-स्वरूपोऽहं सर्व-शक्ति-मयः पुमान् ।
> मद्-देहान् निर्गतं ज्योतिः सर्व-भूत-मयं परम् ॥३९॥

तथैव गोविन्द-वृन्दावने बलराम-प्रश्ने—
> अन्यत् तु सूर्य-चन्द्रादि-प्रकाश-सदृशं तव ।
> तनु-पाद-नखाज् ज्योतिः किम् इदं तद् वदस्व मे ॥४०॥
> श्री-भगवान् उवाच—
> ज्योतिर् ब्रह्म-मयं तेजो मच्-छरीराद् विनिर्गतम् ।
> ममानेन न भेदोऽस्ति ब्रह्म-ज्योतिर् अहं-परम् ॥४१॥
> पृथिव्य्-आपो-वह्नि-रूपैर् वायु-रूपैस् तथैव च ।
> आकाश-रूपैः सदा पश्य जल-भाण्डे यथा रविः ॥४२॥
> दुर्लभं दुर्लभं ज्योतिर् दुर्दशं सर्वगं शुचि ।
> सुखदं मोक्षदं मह्यं पादाङ्गुष्ठाद् विनिर्गतम् ।
> एतद् ध्यात्वा योगिनोऽपि यान्ति निर्वाणम् उत्तमम् ॥४३॥

तथा अथर्वोपनिषदि गोपाल-तापनीये ब्रह्माणं प्रति श्री-भगवान् उवाच—
> चित्-स्वरूपं परं ज्योतिः स्वरूपं रूप-वर्जितं । 
> हृदा मां संस्मरन् ब्रह्मन् तत्-पदं याति निश्चितम् ॥४४॥ [ङ्तु २.४२]

अथ वराह-संहितायां श्री-वराह उवाच—
> तच्-छ्याम-देह-किरणैः परानन्द-रसामृतैः ।
> तद्-अंश-कोटि-कोट्य्-अंशा जीवास् तत्-किरणात्मकाः ॥४५॥

एवं श्री-कृष्ण-चन्द्र-तनु-पाद-नख-ज्योतिषाम् उज्ज्वलं वृन्दावनादि-समस्त-स्थलम् इति मन्तव्यम् । तत्र कालादि-प्रवेशो नैव, यत्र श्री-कृष्ण-चन्द्रः स्व-प्रकाशो नित्य-किशोरः समस्त-कालादि-रहितः । तथा हि, गोविन्द-वृन्दावने श्री-कृष्णं प्रति बलराम उवाच—
> राधा-कान्त जगन्नाथ श्रीमद्-गोकुल-नागर ।
> श्यामसुन्दर गोपीश गोकुलानन्द-चन्द्रमः ॥४६॥
> वृन्दावन-सुखानन्द पीतवासः प्रिय प्रभो ।
> पादाम्बुज नख-ज्योतिर् आप्त-लोक-त्रय प्रभो ॥४७॥
> शब्द-ब्रह्म-मयी वंशी-प्रिय पद्म-दलेक्षण ।
> प्रेम-भक्ति-पुष्प-मयी-वन-माला प्रियोत्तम ॥४८॥
> गोविन्द गो-गणार्तिघ्न गोपते गो-गणार्चित ।
> यत् त्वया कथितं तत्त्वम् आत्मनस् तु समासतः ॥४९॥
> किं-स्वरूपोऽसि भगवन् किम्-ईहः किं-स्वरूपकः ।
> विस्तरेण पुनस् तस्मै श्रोतुम् इच्छामि तद्वत् ॥५०॥
> श्री-भगवान् उवाच—
> अहम् आत्मा परं ब्रह्म सच्-चिद्-आनन्द-विग्रहः ।
> शब्द-ब्रह्म-मयः साक्षात् स्वयं प्रकृतिर् ईश्वरः ॥५१॥
> आद्य्-अन्त-रहितः स्थूलातीतः परात्परः ।
> स्वयं ज्योतिः स्वयं कर्ता स्वयं हर्ता स्वयं प्रभुः ॥५२॥
> कटाक्ष-मात्र-ब्रह्माण्ड-कोटि-सृष्टि-विनाश-कृत् ।
> सदाशिव-महाविष्णु-रुद्र-ब्रह्मादि-कारकः ॥५३॥
> नराकृति-नित्य-रूपी वंशी-वाद्य-प्रियः सदा ।
> इन्द्रनील-मणि-श्यामस् त्रिभङ्गी मधुराकृतिः ॥५४॥
> पूर्णेन्दु-कोटि-सदृशो नाना-लावण्य-वारिधिः ।
> पुण्डरीक-दलाकार-नयनः प्रेम-सागरः ।
> जित-काम-धनुर्-दिव्य-भ्रू-लता-ललितोत्सवः ॥५५॥
> त्रिभङ्ग-ललित-श्रीमत्-तीर्यग्-ग्रीवातिसुन्दरः ।
> शब्द-ब्रह्म-मयी-वंशी-वादनोत्सव-सागरः ॥५६॥
> वन-माली पीतवासाः सुकुञ्चित-शिरोरुहः ।
> बर्हि-बर्ह-कृतोत्तंसः पारिजातावतंसकः ॥५७॥
> प्रेमानन्द-मयः शुद्धः सर्वदा नव-यौवनः ।
> कालः काल-स्वरूपोऽहं कालात्मा काल-गोचरः ॥५८॥
> समस्त-काल-रहितः सर्व-कारण-कारणम् ।
> चित्-स्वरूपो ज्ञान-रूपोऽद्वितीयः सम-दृक्-परः ।
> एवं रूपः सदैवाहं तिष्ठाम्य् अत्रैव सर्वदा ॥५९॥

तथा ब्रह्म-संहितायाम्—
> अद्वैतम् अच्युतम् अनादिम् अनन्त-रूपम्
> आद्यं पुराण-पुरुषं नव-यौवनं च ।
> वेदेषु दुर्लभम् अदुर्लभम् आत्म-भक्तौ
> गोविन्दम् आदि-पुरुषं तम् अहं भजामि ॥६०॥ इति ।

अथ सर्वेश्वरत्वम् । श्री-भगवन्-निरूपणं, यथा ब्रह्म-संहितायाम् श्री-भगवन्तम् आलोक्य ब्रह्मा आष्टादशाक्षर-मन्त्रं प्राप । तद् अनु श्री-भगवन्तं स्तौति । यथा श्री-भगवतः समुद्भूय ब्रह्मा सर्वत्र्न्धकारं दृष्ट्वा भगवन्तःम् स्तौति । ततो ब्रह्माणं प्रति अष्टादशाक्षरम् अदात् ।
> अथ तेपे स सुचिरं प्रीणन् गोविन्दम् अव्ययम् ।
> श्वेतद्वीप-पतिं कृष्णं गोलोक-स्थं परात् परम् ॥६१॥
> प्रकृत्या गुण-रूपिण्या रूपिण्या पर्युपासितम् ।
> सहस्र-दल-सम्पन्ने कोटि-किञ्जल्क-बृंहिते ॥६२॥
> भूमिश् चिन्तामणिस् तत्र कर्णिकारे महासने ।
> समासीनं चिद्-आनन्दं ज्योति-रूपं सनातनम् ॥६३॥
> शब्द-ब्रह्म-मयं वेणुं वादयन्तं मुखाम्बुजे ।
> विलासिनी-गण-वृतं स्वैः स्वैर् अंशैर् अभिष्टुतम् ॥६४॥
> अथ वेणु-निनादस्य त्रयी-मूर्ति-मयी गतिः ।
> स्फुरन्ती प्रविवेशाशु मुखाब्जानि स्वयम्भुवः ॥६५॥
> गायत्रीं गायतस् तस्माद् अधिगत्य सरोजजः ।
> संस्कृतश् चादि-गुनुणा द्विजताम् अगमत् ततः ॥६६॥
> त्रय्या प्रबुद्धो ऽथ विधिर् वीज्ञात-तत्त्व-सागरः ।
> तुष्टाव वेद-सारेण स्तोत्रेणानेन केशवम् ॥६७॥

चिन्तामणि-प्रकर-सद्मसु इत्य् आदि । तथा नारद-पञ्चरात्रे नारदानन्त-संवादे भक्ति-रहस्ये—
> चिद्-आनन्द-स्वरूपं च निगुणं प्रकृतेः परम् ।
> सुधा-तोयं लता-कल्प-लता-चिन्तामणि-स्थली ॥६८॥
> ब्रह्म-ज्योतिः प्रिया लक्ष्मीर् अस्त्रं वेणुः पुमान् हरिः ॥६९॥
> कथा गानं गतिर् नाट्यं परिखा क्षीर-सागरः ।
> तल्-लोक-वासिनां देवं वृन्दावन-पुरन्दरम् ॥७०॥
> दिव्यातिदिव्यं श्री-देहं काल-मायाद्य्-अगोचरम् ।
> द्विभुज मेघ-श्यामाङ्गं किशोरं वनमालिनम् ॥७१॥
> दिव्याभरण-भूषाङ्ग-गोप-कन्या-समावृतम् ।
> दयितं प्रेम-भक्तानाम् अद्वैतं ब्रह्म-वादिनाम् ॥७२॥
> मीन-कूर्मादयो यस्य अंशांशाः सर्व-देवताः ।
> यस्य स्मरण-मात्रेण नरो नारी भवत्य् अपि ॥७३॥
> पौराणिका यजन्त्य् एवं वैतानैर् ब्रह्म-वादिनः ।
> भक्ति-तन्त्र-विधानेन त्रिकाण्डेनैव साधवः ॥७४॥

तथा सम्मोहन-तन्त्रे द्वितीय-पटले नारदं प्रति सनक उवाच—
> ध्यायेत् कृष्णं च सुश्यामं पूर्णानन्द-कलेवरम् ।
> कोटि-सूर्य-प्रभं चैव योगिनाम् अपि दुर्लभम् ॥७५॥
> सर्व-सौन्दर्य-निलयं राधालिङ्गित-विग्रहम् ।
> पूर्णानन्द-स्वरूपं तं न तु भूतमयं हि तत् ॥७६॥
> यादृशी वेश-भूषा च मनसः प्रीति-दायिनी ।
> तादृशी च हरेर् ज्ञेया भक्तानुग्राहको हरिः ॥७७॥ इति ।

अथ श्रुतिभिर् अवलोकितो यथा बृहद्-वामन-पुराणे वृन्दावन-माहात्म्ये श्री-कृष्णं प्रति श्रुतय ऊचुः, यथा—
> प्राकृते प्रलये प्राप्तेऽव्यक्ते व्यक्तिं गते पुरा ।
> श्लिष्टे ब्रह्मणि चिन्-मात्रे काल-मायातिगेऽक्षरे ॥
> ब्रह्मानन्द-मयो लोको व्यापी वैकुण्ठ-सञ्ज्ञकः ॥७८॥
> निर्गुणोऽनाद्य्-अनन्तश् च वरते केवलेऽक्षरे ।
> अक्षरं परमं ब्रह्म-वेदानां स्थानम् उत्तमम् ॥७९॥
> तल्-लोक-वासि-तत्र-स्थैः स्तुतो वेदैः परात्परः ।
> चिरं स्तुत्वा ततस् तुष्टः परोक्षः प्राह तान् गिरा ॥८०॥
> श्रुतीः प्रति श्री-भगवान् उवाच—
> तुष्टोऽस्मि ब्रूत भोः प्राज्ञा वरं यन् मनसीप्सितम् ॥८१॥
> श्रुतय ऊचुः—
> नारायणादि-रूपाणि ज्ञातान्य् अस्माभिर् अच्युत ।
> स-गुणं ब्रह्म सर्वेदं वस्तु बुद्धिर् न तेषु नः ॥८२॥
> ब्रह्मेति प्रोच्यतेऽस्माभिर् यद्-रूपं निर्गुणं परम् ।
> वाङ्-मनो-गोचरातीतं ततो न ज्ञायते हि तत् ॥८३॥
> आनन्द-मात्रम् इति यद् वदन्तीह पुराविदः ।
> तद्-रूपं दर्शयास्माकं यदि देयो वरो हि नः ॥८४॥
> श्रुत्वैतद् दर्शयामास स्वं लोकं प्रकृतेः परम् ।
> केवलानुभवानन्द-मात्रम् अक्षरम् अव्ययम् ॥८५॥
> यत्र वृन्दावनं नाम वनं काम-दुघैर् द्रुमैः ।
> मनोरम-निकुञ्जाढ्यं सर्वर्तु-सुख-संयुतम् ॥८६॥
> यत्र गोवर्धनो नाम सुनिर्झर-दरी-युतः ।
> रत्न-धातु-मयः श्रीमान् सुपक्षि-गण-सङ्कुलः ॥८७॥
> यत्र निर्झर-पानीया कालिन्दी सरितां वरा ।
> रत्न-बद्धोभय-तटा हंस-पद्मादि-सङ्कुला ॥८८॥
> नाना-रास-रसोन्मत्तं यत्र गोपी-कदम्बकम् ।
> तत्-कदम्बक-मध्यस्थः किशोराकृतिर् अच्युतः ॥८९॥
> दर्शयित्वेति यः प्राह ब्रूत किं करवाणि वः ।
> दृष्टो मदीय-लोकोऽयं यतो नास्ति परं वरम् ॥९०॥

अतः कृष्ण-चन्द्रोपरि कोऽपि नास्ति । सर्वोपरि श्री-कृष्ण-चन्द्रो यथा श्री-कृष्ण-यामले पञ्चाशीतितम-पटले श्री-भगवन्तं वासुदेवं प्रति श्री-रुक्मिण्य् उवाच—
> त्वद्-ऋते नास्ति यत् किञ्चिज् जगत् स्थावर-जङ्गमम् ।
> सर्वेषाम् आत्म-भूतोऽसि परमात्मेति शब्द्यते ॥९१॥
> स त्वं किं ध्यायसि श्रीमान् कामिनां सर्व-कामदः ।
> किं वा जपसि तत्त्वेन एतत् त्वं वक्तुम् अर्हसि ॥९२॥
> निशम्य वाचं कमलेक्षणाया
> यद् उत्तमो यत् प्रैय्-कृत् प्रियायाः ।
> ताम् अङ्कम् आरोप्य सुखं च सादरं
> मुहुर् मुहुः प्राहुर् मुदा मुदान्तहृत् ॥९३॥
> श्री-भगवान् वासुदेव उवाच—
> सारात् सारतरं कान्ते यन् मां पृच्छसि साम्प्रतम् ।
> रहस्यानां रहस्यं तु तथापि वर्णयामि ते ॥९४॥
> त्वं मे प्राणेश्वरी कान्ता यतः परम-शोभना ।
> अतो वक्तव्यम् एतत् स्यात् त्वयि नास्त्य् अपि मे रहः ॥९५॥
> प्रेमारामं ललित-वपुषं यत् कर्लाक्रान्तम् एतत्
> यं वेदाद्यैर् विहित-मुनयो नारदाद्या मुनीन्द्राः ।
> प्राहुः सत्यं परम-पुरुषं राधिका-प्राण-रूपम्
> तं गोपीनां नयन-कुमुद-प्रेक्षणीयेन्दुम् ईहे ॥९६॥
> तस्माद् उदित प्रोः (?) यस्य विश्वाद्यम् आद्यम् ।
> यद् भागादः सकल-जगतां कारणं धीमहि स्म ॥९७॥
> ज्योतिर् यस्य प्रथम-वपुषो विश्व-मूर्तिर् विराजं
> ब्रह्माण्डानां निचय-रचना रोम-कूपेषु यस्य ।
> आवृतास् ते रुचिभिर् अमल-प्रज्ञया दुर्विगाह्या
> सा राधा यं प्रणय-विषयं सेवते तं स्मरामि ॥९८॥
> ब्रह्मण्डानां प्रणय-रचना कुक्कुटकीव मूर्ध्नि
> यत् शं कालावयव-रहितं दिव्य-वृन्दावनाख्यम् ।
> स्थानं संस्थावरण-ललितं यत् तुरीयात् परं तत्
> प्रेमानन्द-प्रथिमम् अनिशं धीमहि ध्यान-हर्षात् ॥९९॥
> वंशी यस्य प्रिय-सहचरी चिद्-रसज्ञा सदैषा
> कृष्णस्यार्थे यद् उदभवना नाद उच्चैः स्वरो यत् ।
> शब्दा वर्णा श्रुतय उदिता बोधयन्ती स्म विश्वं
> विश्वानन्दं तम् अहम् अनिशं प्रेम-धाम प्रपद्ये ॥१००॥
> यस्य क्रीडा-कलित-वपुषः स्थान-संस्थान-संस्था
> ध्यानाशक्त्यावयव-सहिता नान्यद् इच्छा-मयेषु ।
> आत्मानन्द-प्रथित-जगतां नाककं नान्तम् ईशं
> तं गोपीनां नयन-कुमुद-प्रेक्षणीयेन्दुम् ईहे ॥१०१॥

इत्य् एवं राधा प्रेमानन्द-मयं परिपूर्ण-प्रेम-स्वरूपं श्री-कृष्ण-चन्द्रम् अहं चिन्तये ॥

परं यथा पद्म-पुराणे निर्वाण-खण्डे नारदं प्रति सनत्कुमारेण यत् कथितं तद् व्यासोऽम्बरीषं राजानं प्रत्य् आह—
> अतिगोप्यं त्वया पृष्टं यन् मया न शुकं प्रति ।
> गदितं स्व-सुतं किन्तु त्वाम् वक्ष्यामि हरि-प्रियम् ॥१०२॥
> मया कृतं तपः पूर्वं बहु-वर्ष-सहस्रकम् ।
> फल-मूल-पलाशाम्बु-वाय्व्-आहार-निषेविणा ॥१०३॥
> ततो माम् आह भगवान् स्वाध्याय-निरतं हरिः ।
> कस्मिन्न् अर्थे चिकीर्षा ते विवित्सा वा महा-मते ॥१०४॥
> प्रसन्नोऽस्मि वृणु मुने वरं त्वं वरदर्षभात् ।
> मद्-दर्शनान्तः संसार इति सत्यं ब्रवीमि ते ॥१०५॥
> अतो ऽहम् अब्रुवं कृष्णं पुलकोत्फुल्ल-विग्रहः ।
> त्वाम् अहं द्रष्टुम् इच्छामि चक्षुर्भ्यां मधुसूदन ॥१०६॥
> यत् तत् सत्यं परं ब्रह्म जगज्-योनिं जगद्-गतिम् ।
> वदन्ति वेदशिरसश् चाक्षुषं नाथ मेऽस्तु तत् ॥१०७॥
> श्री-भगवान् उवाच—
> माम् एके प्रकृतिं प्राहुः पुरुषं च तथेश्वरम् ।
> धर्मम् एके वरं चैके मोक्षम् एकेऽकुतोभयम् ॥१०८॥
> शून्यम् एके भावम् एके परमाणुम् अथापरे ।
> दैवम् एके देवम् एके ग्रहम् एके मनः परे ।
> बुद्धिम् एके कालम् एके शिवम् एके सदा-शिवम् ॥१०९॥
> अपरे वेदशिरसि स्थितम् एकं सनातनम् ।
> यद्-भाव-विक्रिया-हीनं सच्-चिद्-आनन्द-विग्रहम् ॥११०॥
> कोऽपि वेद पुमान् लोके मद्-अनुग्रह-भाजनम् ।
> पश्य त्वं दर्शयिष्यामि स्वरूपं वेद-गोपितम् ॥१११॥
> वेद-व्यास उवाच—
> ततोऽपश्यम् अहं भूप ततः कालाम्बुद-प्रभम् ।
> गोप-कन्यावृतं गोपं हसन्तं गोप-बालकैः ॥११२॥
> कदम्ब-मूलम् आसीनं पीत-वाससम् अद्भुतम् ।
> वनं वृन्दावनं नाम नव-पल्लव-मण्डितम् ।
> कोकिल-भ्रमरारावं मनोभव-मनोहरम् ॥११३॥

बालम् इति यथा—
> कौमारं पञ्चमाब्दान्तं पौगण्डं दशमावधि ।
> कैशोरम् आपञ्चदश यौवनं तु ततः परम् ।
> बाल्यं यौवनं वार्धक्यम् इति वयोऽवस्था-त्रयम् ॥११४॥

अथ कैशोरावधि बाल्यम् । एवं बालेऽप्य् उक्ते किशोर-वयः-पदेन कैशोर-वयः सूचितम् इति । तथा बाल्ये गोप-कन्या वृतत्वेन उज्ज्वल-रस इत्य् अयोग्यत्वात्, तथा श्री-कृष्णयामले ऊनविंशाधिक-शत-पटले द्वारकानाथः श्री-वासुदेवोऽपि राधा-कृष्णं द्रष्टुं श्री-त्रिपुरा-सहायेन स-त्रिपुरो दिव्य-वृन्दावने राधा-कृष्णान्तिकं विवेश । श्री-कृष्णाज्ञाया राधा-कुण्डे स्नात्वा स्त्री-रूपो भूत्वा श्यामा इति नाम धृत्वा परिपूर्णं प्रेम-मयं राधा कृष्णं सा श्यामा ददर्श । तद् यथा—
> मधु-प्रिया नाम सखी राधा-कृष्णाति-वल्लभा ।
> सा श्यामां च करे धृत्वा राधायाः सम्मुखेऽनयत् ॥११५॥
> सापश्यद् राधिकां कृष्ण-वक्षः-स्थल-समाश्रिताम् ।
> अनौपम्य-रूप-लीला-प्रत्यङ्ग-रमसोज्ज्वलाम् ॥११६॥
> अन्योन्य-श्लेषिताङ्गौ तौ राधा-कृष्णौ ददर्श सा ।
> राधां स्फुरद्-रसां कृष्ण-सर्वाङ्ग-स्वाङ्ग-गोपिताम् ॥११७॥
> चुम्बन्तीं कृष्ण-चन्द्रस्याधर-दिव्य-सुधाश्रयाम् ।
> कृष्णो राधाङ्ग-रागेण कुङ्कुमी-कृत-विग्रहः ॥११८॥
> उभयोर् अन्तरं तं च आस्वाद्यास्वादनै रसैः ।
> अन्योन्य-भाव-सम्भारैर् अन्योन्याश्लिष्ट-चेतसोः ॥११९॥

इत्य् एवं नित्यानन्द-स्वरूपो नित्य-विग्रहः श्री-राधा-कृष्ण इति मन्तव्यम् । यथा वराह-संहितायां (२.७३-८०) पृथिवीं प्रति श्री-भगवान् वराह उवाच—
> तद्-अंशु-कोटि-कोट्य्-अंशास् तस्य कन्दर्प-विग्रहाः ।
> जगन्-मोहं प्रकुर्वन्ति तद्-अण्डान्तर-संहिताः ॥१२०॥
> तत्-प्रकाशस्य कोट्य्-अंशारश्मयः सूर्य-विग्रहाः ।
> तद्-देह-विलसत्-कान्ति-कोटि-कोट्य्-अंश-चन्द्रमाः ।
> तच्-छ्याम-देह-किरणैः परानन्द-रसामृतैः ॥१२१॥
> परात्म-नित्य-चिद्-रूपा निर्गुणस्यैक-कारणम् ।
> तद्-अंशु-कोटि-कोट्य्-अंशा जीवास् तत्-किरणात्मकाः ॥१२२॥
> तद्-अङ्घ्रि-पङ्कज-श्रीमन्-नख-चन्द्र-मणि-प्रभम् ।
> तद्-अंशु-पूर्ण-ब्रह्मैव कारणं वेद दुर्गमम् ॥१२३॥
> तद्-अङ्ग-सौरभानन्त-कोट्य्-अंशा विश्व-मोहनाः ।
> तत्-स्पर्श-पुष्प-गन्धादि-नाना-सौरभ-सन्तमम् ॥१२४॥
> तत्-प्रिया-प्रकृतिस् त्व् आद्या राधिका तस्य वल्लभा ।
> तत्-कला-कोटि-कोट्य्-अंशो दुर्गाद्या त्रि-गुणात्मिका ।
> तस्याङ्घ्रि-रजसः स्पर्शात् कोटि-विष्णुः प्रजापते ॥१२५॥

तत्र श्री-राधा-कृष्णस्यावरण-स्वरूपो विष्णुश् च । श्री-वराह-संहितायां (२.१५७-१६१) श्री-राधा-कृष्णस्य सप्तमावरणम् आह—
> तद्-बाह्ये तु प्रवालादि-प्राचीरैः सुमनोहरैः ।
> पुष्पोद्यानं च नानाभिश् चतुर्दिक्षु समुज्ज्वलैः ॥१२६॥
> शुक्लं चतुर्भुजं विष्णुं पश्चिमे द्वार-पालकम् ।
> शङ्ख-चक्र-गदा-पद्म-किरीटादि-विभूषितम् ॥१२७॥
> रक्तं चतुर्भुजं विष्णुं शङ्ख-चक्र-गदाधरम् ।
> किरीट-कुण्डलाद्यैश् च शोभितं वनमालिनम् ॥१२८॥
> गौरं चतुर्भुजं विष्णुं शङ्ख-चक्राम्बुजायुधम् ।
> किरीट-कुण्डलाद्यैश् च शोभितं वनमालिनम् ॥१२९॥
> पूर्व-द्वारे द्वार-पालं गौरं विष्णुं प्रकीर्तितम् ।
> कृष्ण-वर्णं चतुर्बाहुं शङ्ख-चक्रादि-भूषितम् ।
> दक्षिण-द्वार-पालं च श्री-विष्णुं कृष्ण-वर्णकम् ॥१३०॥

अथ दुर्गाद्या यास् तद् एव श्रूयताम् । नारद-पञ्चरात्रे श्रुतिं विजयोवाच—
> अतो दुर्गा मम मता प्रकृतिः परमात्मनः ।
> प्रेम-कौतुकजौत्कण्ठा रक्ताङ्गी व्यक्ततां गता ॥१३१॥

श्री-कृष्ण-यामले द्वादशाधिक-शततम-पटले श्री-वासुदेवं प्रति श्री-भगवती त्रिपुरोवाच—
> राधा-रस-प्रवचनैः कृष्णस्यापि तथा-विधैः ।
> प्रणयाति-रसाविष्टौ राधा-कृष्णौ निरन्तरौ ॥१३२॥
> उभयोर् एव सम्पत्तिः पश्यताम् एव यद् भवेत् ।
> प्रेमानुभूति-विभवो महानन्द-प्रियंवदः ॥१३३॥
> ततोऽन्यन् न च जानामि क्वचिद् वस्त्व् अस्ति किञ्चन ।
> अतो दासीत्वम् अनयोः स्वीकृत्याहं सदानुगा ॥१३४॥
> एतज् जगत् कारणम् अप्य् अनादि
> ब्रह्म प्रयत्नं परितोऽन्ववैहि ।
> वेदैर् अशेषैर् उपदिष्टम् एतत्
> कृष्णस्य दास्यं रहसि प्रशस्यम् ॥१३५॥
> त्रैलोय-नाथादि नृणां यथावत् ।
> ते मां प्रपद्याभिमतं प्रयान्ती ॥१३६॥ इत्य् आदि ।
> एको नित्य-किशोर एवम् अनिशं वृन्दावनाभ्यन्तरे
> राधाश्लेष-परायणो नव-घन-श्यामः स वंशी-मुखः ।
> नित्यं च द्विभुजस् तद्-अङ्घ्रि-भजनं रत्नं सुनीलाभिधं
> भालोर्ध्वं कुरु भूषणं सुविनयं यद् राघवेणोदितम् ॥१३७॥

इति श्री-श्री-कृष्ण-भक्ति-रत्न-प्रकाशे 

श्री-कृष्ण-परम-पूर्णत्व-निरूपणं नाम 

तृतीयं रत्नम् 

॥३॥
> --ओ)०(ओ--
> ४। 
चतुर्थः प्रकाशः
तद् अत्र नित्यो निरन्तर-स्व-प्रकाशो नित्य-विभवः परिपूर्णा नन्द-मयः समस्त-कालातीत इत्य् आदि । 
> अथ प्रवक्ष्ये सर्वेशं श्री-कृष्णं नन्द-नन्दनम् ।
> परमानन्द-सन्दोहं वृन्दावन-विनोदनम् ॥१॥

अथ परिपूर्णानन्दो नित्य-प्रकाशः श्री-कृष्ण-चन्द्रो यदीरितस् तद् एव ज्ञातम् । श्रीमन्-नन्द-नन्दनः क एष इति सन्देहः । यथा आदि-यामले—
> कृष्णोऽन्यो यदु-सम्भूतो यः पूर्णः सोऽस्त्य् अतः परः ।
> वृन्दावनं परित्यज्य स क्वचिन्न् एव गच्छति ॥२॥
> सर्वदा द्विभुजः सोऽपि न कदाचिच् चतुर्भुजः ॥३॥

इत्य् एवं यदु-वंश-सम्भूतः कृष्णः क इत्य् उच्यताम् । तस्मिन् भागवता वदन्ति यः पूर्वः प्रसिद्धः श्री-कृष्ण-चन्द्रः स एव नन्द-नन्दन इत्य् असन्देहः । यथा ब्रह्माह—
> वसुदेव-गृहे साक्षाद् भगवान् पुरुषः परः ।
> जनिष्यते तत्-प्रियार्थं सम्भवन्तु सुर-स्त्रियः ॥४॥ [भा।पु। १०.१.२३]

तथा रासे—
> नॄणां निःश्रेयसार्थाय व्यक्तिर् भगवतो नृप ।
> अव्ययस्याप्रमेयस्य निर्गुणस्य गुणात्मनः ॥५॥ [भा।पु। १०.२९.१४]

तथा—
> अनुग्रहाय भक्तानां मानुषं देहम् आश्रितः ।
> भजते तादृशीः क्रीडा याः श्रुत्वा तत्-परो भवेत् ॥६॥ [भा।पु। १०.३३.३६]

अतो यः पूर्णः पूर्णतमः स एव नन्द-किशोर इत्य् असन्देहः । यथा श्री-भागवते [भा।पु। १.३.२८]—
> एते चांश-कलाः पुंसः कृष्णस् तु भगवान् स्वयम् ॥७॥

तथा ब्रह्म-संहितायाम्—
> कृष्णः स्वयं समभवन् परमः पुमान् यो
> गोविन्दम् आदि-पुरुषं तम् अहं भजामि ॥८॥ 

तथा ब्रह्म-वैवर्ते द्वितीयाध्याये नारदं प्रति ब्रह्मोवाच—
> शृणु पुत्र प्रवक्ष्यामि चरितं परमाद्भुतम् ।
> योगेश्वरस्य कृष्णस्य भक्तानुग्रह-कारिणः ॥९॥
> सतां निःश्रेयसार्थाय दुष्टानां निग्रहाय च ।
> व्यक्तिर् भगवतस् तस्य नित्यस्य परमात्मनः ॥१०॥
> वसुदेवस्य भार्यायां देवक्यां स जनिष्यति ॥११॥ इति ।

अथैतत् श्रुत्वा वादिनो वदन्ति—अहो महद् आश्चर्यम्, य एव नित्य-वृन्दावनस्थः स्व-प्रकाशो नित्यानन्दो नित्य-पूर्णो निरीहस् तस्य जन्म इति किम् ? तत्र भागवता वदन्ति – स्व-प्रकाशस्य जन्मावतारासम्भव इति यद् उक्त, तत् सत्यम् । स्व-प्रकाशत्वात् । यथानन्द-यशोदां च प्रति मद्-उद्धव-वाक्यम् [भा।पु। १०.४६.३८-४०]
> न माता न पिता तस्य न भार्या न सुतादयः ।
> नात्मीयो न परश् चापि न देहो जन्म एव च ॥१२॥
> न चास्य कर्म वा लोके सद्-असन्-मिश्र-योनिषु ।
> क्रीडार्थं सो ऽपि साधूनां परित्राणाय कल्पते ॥१३॥
> सत्त्वं रजस् तम इति भजते निर्गुणो गुणान् ।
> क्रीडन्न् अतीतो ऽपि गुणैः सृजत्य् अवति हन्त्य् अजः ॥१४॥

अथावतार-कारणम् उच्यते । यथा बृहद्-वामन-पुराणे वृन्दावन-रजो-माहात्म्ये तद् एव श्रुति-प्रार्थितम् अवधार्य तासां स्तुति-वशो भूत्वा सदयस् ताभ्यः सन्दर्शनं ददौ, तत् श्रुतय ऊचुः—
> कन्दर्प-कोटि-लावण्ये त्वयि दृष्टे मनांसि नः ।
> कामिनी-भावम् आसाद्य स्मर-क्षुब्धान्य् असंशयः ॥१५॥
> यथा त्वल्-लोक-वासिन्यः काम-तत्त्वेन गोपिकाः ।
> भजन्ति रमणं मत्वा चिकीर्षाजनिनस् तथा ॥१६॥
> श्री-भगवान् उवाच—
> दुर्लभो दुर्घटश् चैव युष्माकं सुमनोरथः ।
> मयानुमोदितः सम्यक् सत्यो भवितुम् अर्हति ॥१७॥
> आगामिनि विरिञ्चौ तु याते सृष्ट्य्-अर्थम् उद्यते ।
> कल्पं सारस्वतं प्राप्य व्रजो गोप्यो भविष्यथ ॥१८॥
> पृथिव्यां भारते क्षेत्रे माथुरे मम मण्डले । 
> वृन्दावने भविष्यामि प्रेयान् वो रास-मण्डले ॥१९॥
> जार-धर्मेण सुस्नेहं सुदृढं सर्वतो ऽधिकम् । 
> मयि सम्प्राप्य सर्वे ऽपि कृत-कृत्या भविष्यथ ॥२०॥

एवं श्रुतो नामभिमत-सिद्ध्य्-अर्थं वृन्दावने स्व-प्रकाशस् तद् अत्र प्रमाणम् अधिगम्यताम् [भा।पु। १०.३२.१३] –
> तद्-दर्शनाह्लाद-विधूत-हृद्-रुजो
> मनोरथान्तं श्रुतयो यथा ययुः । इति ।

तद् एव श्रुतयो गोप्यो भूत्वा श्री-कृष्ण-चन्द्रं प्रापुः । तत्र गोप्यो यथा अङ्ग-जा नित्याः श्रुति-रूपा देव-कन्या इति । पञ्चधा अतः स एव श्री-कृष्ण-चन्द्रः स्व-प्रकाशः, न तु गर्भ-वासः । तत्र वादिनो वदन्ति यदि गर्भ-सम्भवो नैव, तदा कथम्—
> वसुदेव-गृहे साक्षाद् भगवान् पुरुषः परः ।
> जनिष्यते तत्-प्रियार्थं सम्भवन्तु सुर-स्त्रियः ॥२१॥ इति । [भा।पु। १०.१.२३]
> वसुदेवस्य भार्यायां देवक्यां स जनिष्यति ॥ इति ब्रह्म-वैवर्ते पाठः ।

अतः सन्देहः । तद् अत्र श्रूयताम् – स्वायम्भुव-मनौ पृष्णि-सुतपा दम्पतीभ्यां तपसा श्री-भगवान् आराधितः । पुत्रत्वे वरो याचितः । श्री-भगवता चैवं स्वीकृतः । ततस् तद्-वर-सिद्धये स्वांश-विष्णो रूपं दर्शितम् । यथा--तम् अद्भुतं बालकम् अम्बुजेक्षणं; चतुर्-भुजं शङ्ख-गदाद्य्-उदायुधम् इत्य् आदि । तथा पितरौ एवं रूपं दर्शयित्वा श्री-भगवान् उवाच—
> एतद् वां दर्शितं रूपं प्राग्-जन्म-स्मरणाय मे ।
> नान्यथा मद्-भवं ज्ञानं मर्त्य-लिङ्गेन जायते ॥२२॥ [भा।पु। १०.३.४४]

इति तद् एव स्वांश-विष्णो रूपं दर्शितम्, न तु स्वरूपम् एवेति ज्ञातव्यम् । यथा सर्वदा द्विभुजः सोऽपि न कदाचिच् चतुर्भुजः इति यामल-प्रमाणम् । तथैव [भा।पु। १०.९०.४८] जयति जननिवासो देवकी-जन्म-वादः इति जन्म-वाद-मात्रम्, न तु श्री-भगवतो जन्म इत्य् एव ज्ञातव्यम् ॥

अथ केचिद् वादिनो वदन्ति । विष्णु-पुराणे [VइP ५.१.५९-६०] ब्रह्मणा प्रार्थितः श्री-भगवान् क्षीरोदशायी विष्णुर् ब्रह्मणे स्व-केशौ दत्तवान्, तौ राम-कृष्णौ बभुवतुर् इति —
> एवं संस्तूयमानस् तु भगवान् परमेश्वरः ।
> उज्जहारात्मनः केशौ सित-कृष्णौ महा-मुनेः ॥२३॥
> उवाच च सुरान् एतौ मत्-केशौ वस्तुधा-तले ।
> अवतीर्य भुवो भारं क्लेश-हानिं करिष्यतः ॥२४॥

इत्य् अत्रापि सन्देहः । तत्र कार्ष्णा वदन्ति एतद् एव सामान्य-वचनम् । विशेषोऽत्र श्रूयताम्। एवं श्री-कृष्णं प्रति नोक्तम् । यतः स एव सर्व-बीज-स्वरूपः स्व-प्रकाशः, तस्यांशाः सर्वे, स कस्यांशः ? अत एतन् नैवम् । तद्-अंशो विष्णु-बलभद्रौ भविष्यत इत्य् उक्तौ यथा मत्-केशौ भुवो भार-क्लेश-हानिं करिष्यतः । एतेनैतद् व्यक्तीकृतम्—यथा स्थिति-कारको विष्णुर् असुरादीन् हत्वा पृथिवी-भार-हरणं कृतवान् । श्री-कृष्ण-चन्द्रस्य नैष प्रभावः । यथा—न तस्य कश्चिद् दयितः सुहृत्तमो न चाप्रियो द्वेष्य उपेक्ष्य एव वा [भा।पु। १०.३८.२२] इत्य् आदि । यतः स एव कृष्ण-चन्द्रो निर्गुणः प्रकृतेः परः । केवल-परमानन्द-स्वरूपः । तत्र मत्-केशौ द्वि-वचनाद् विष्णुर् बलभद्रश् च । बलरामो यथा—रामेति लोक-रमणाद् बलभद्रं बलोच्छ्रयाद् बलः [भा।पु। १०.२.१३] इति नाशक-स्वभावात् तमो-गुणः । यथा गोविन्द-वृन्दावने (२.७), भगवन्तं प्रति बलराम उवाच—
> अहं तमो-गुण-मयश् चोदितस् तव मायया ।
> न जाने तव तत्त्वं हि कीदृशं च जगत्-प्रभो ॥

अतएव बलोच्छ्रयत्वाद् अनन्तांशः । बलभद्रस् तु दुष्ट-निग्रहार्थम् अवतीर्णः । अतो द्वौ केशौ दत्तौ । किन्तु कृष्ण-चन्द्रः स्व-प्रकाशः परम-पुरुषः, यथा ब्रह्मोवाच—वसुदेव-गृहे साक्षाद् भगवान् पुरुषः परः [भा।पु। १०.१.२३] इत्य् आदि । वसुदेव-गृहे इत्य् औपचारत्वात् पुरा प्रोक्तम् । तत्र भगवता क्षीरोदशायिना शिरोरुह-व्याजेनेति सूचितम् । पृथिव्यां परम-पुरुषो मम शिरोमणि-स्वरूपो दिव्य-वृन्दावनेश्वरः श्री-कृष्णः स्व-प्रकाशो भविष्यतीति । तद्-अंशौ विष्णु-बलरामौ जातौ । यथोक्तं—अवतीर्णौ हि भगवान् अंशेन जगदीश्वरः [भा।पु। १०.३३.२६] इति । किन्तु, स भगवान् एक एव, यथा गोविन्द-वृन्दावने—स्वयं ज्योतिः स्वयं कर्ता स्वयं हर्ता स्वयं प्रभुः । अतोऽंशेन कथम् अवतीर्णोऽपि कार्यार्थेन । यथा संस्थापनाय धर्मस्य प्रशमायेतरस्य च इति । अतो विष्णु-बलराम-स्वरूपांशेनेति । अथांशेनैक-वचनम् । द्वौ कथम् उक्तौ ? तद् एवम् अंशे प्रोक्ते—एको द्वौ बहवः इति मन्तव्यम् । अंश-जाति-स्वभावत्वात् । तथा श्री-कृष्ण-यामले—एवं चतुः-षष्ठि-भागैर् अवताराः परात्मनः इति ।

केनचिद् उक्तं—यदि जन्म औपचारत्वात् । तदा कथं बाल्यादि-लीला प्रकटिता ? तद् एव भक्तानुरोधेन, यथा देवकी-वसुदेव-नन्द-यशोदादीनाम् अनुग्रहाय वात्सल्य-प्रेमामृत-पानार्थम् । परं च सम्मोहन-तन्त्रे—
> मुनिः शुचिश्रवा नाम सुरर्चा नाम चापरः ।
> कुशध्वजस्य ब्रह्मर्षेः पुत्रौ तौ वेद-पारगौ ॥२६॥
> ऊर्ध्व-पादौ तपो घोरं चेरतुस् त्र्य्-अक्षरं मनुम् ।
> ओं हंस इति कृत्वैवं जपन्तौ यत-मानसौ ॥२७॥
> ध्यायन्तौ गोकुले कृष्णं बालकं दशमासिकम् ।
> कन्दर्प-सम-रूपेण तारुण्य-तरुणेन च ॥२८॥
> पश्यन्तीर् व्रज-बिम्बौष्ठीर् मोहनतम् अनारतम् ।
> तौ कल्पान्ते तनुं त्यक्त्वा लब्धवन्तौ जनिं व्रजे ॥२९॥
> सुधीर-नाम्नो गोपस्य सुते परम-शोभने ।
> ययोर् हस्ते च दृश्येते शारिका-शुक-वादिनी ॥३०॥ इति ।

एवं भक्त-भावानुरोधेन बाल्य-रूपं दर्शितम् । यमलार्जुनयोर् मोक्षणार्थं स्व-सेवक-नारद-वचन-प्रतिपालनाय । यथा—
> ऋषेर् भागवत-मुख्यस्य सत्यं कर्तुं वचो हरिः ।
> जगाम शनकैस् तत्र यत्रास्तां यमलार्जुनौ ॥
> देवर्षिर् मे प्रियतमो यद् इमौ धनदात्मजौ ।
> तत् तथा साधयिष्यामि यद् गीतं तन् महात्मना ॥ [भा।पु। १०.१०.२४-५] इति ।

अथ सेवकानुरोधेन बाल्य-कौमार-पौगण्डादि-वयसा परिक्रीडमानः । अन्यच् च नन्द-यशोदयोर् वात्सल्य-भाव-पूरणार्थम् । यथा—अहो भाग्यवती देवी यशोदा नन्द-गेहिनी इत्य् आदि कारणेन बाल्यं । नन्दस् तु सर्वेषां व्रज-वासिनां नायकः श्रेष्ठश् च । तस्य प्रिय-तनयो भूत्वा गोरक्षनादिकं कृतम् । किं तस्य किङ्करा न सन्ति ? तदा कथम् एवं कृतम् ? तद् एव भजते तादृशीः क्रीडा याः श्रुत्वा तत्-परो भवेद् [भा।पु। १०.३३.३६] इति । एतत् कारणम् इति मन्तव्यम् ।

अथ केनचिद् उक्तम्—अये ! यदि श्री-भगवान् कृष्ण-चन्द्रः स्व-प्रकाशः सर्वात्मा निरीहः—न तस्य कश्चिद् दयितः सुहृत्तमो न चाप्रियो द्वेष्य उपेक्ष्य एव वा [भा।पु। १०.३८.२२] इत्य् आदि, तदा कथं पूतना-शकट-तृणावर्ताघ-बकादीन् जघान ? किम् एतत् ? अथैतत् कारणं मत्तः श्रूयताम् । भगवान् कृष्ण-चन्द्रः सर्वत्र सम-दर्शनः । निरीहः परम-रस-मयः, केषाञ्चिद् वधाय सङ्गत इति नैव । यथा श्री-शुक उवाच—
> कामं क्रोधं भयं स्नेहम् ऐक्यं सौहृदम् एव च ।
> नित्यं हरौ विदधतो यान्ति तन्-मयतां हि ते ॥ [भा।पु। १०.२९.१५]

आगत्य येन एतादृग्-भावेन श्री-कृष्ण-चन्द्रः स्पृष्टस् तम् एवात्म-सात्करोतीति । न तु केषाञ्चित् मारणाय समुद्यतः स एव ।

असुर-वधाय सुसज्जः स एव तद्-अंशो विष्णुः पृथिवी-पालनाय ? प्रत्युत्तरम्—अहो ! एतत् सत्यम् । किन्तु त्वरितम् आगत्य विषोदे कालीय-फणि-दमनं कृतं कथम् इति ? तत्राह—स्वांशो विष्णुस् तस्य सेवकः गरुडः । कालीयस् तु निरन्तरं गरुडस्य भयाद् गरुड-मयं समस्तं ददर्श, ततो गरुडो वैष्णवः । तद् एव—
> श्रीमत्-पङ्कज-तार्क्ष्य-फाल्गुन-शुक-प्रह्लाद-भीष्मोद्धव-
> व्यासाक्रूर-पराशर-ध्रुव-मुखान् वन्दे मुकुन्द-प्रियान् ।
> यैस् तीर्थैर् इव पावितं त्रिभुवनं रत्नैर् इवालङ्कृतं
> सद्-वैद्यैर् इव रक्षितं सुख-करैश् चन्द्रैर् इवाप्यायितम् ॥ इति ।

अतो गरुडो विष्णु-रथो वैष्णवः । वैष्णवो विष्णुर् यथा—वैष्णवाल् लभते भक्तिं भक्त्या मां लभते नरः । तस्माद् वै वैष्णवो विष्णुः इत्य् आदि । विष्णुर् अपि श्री-कृष्णस्य स्वांशः । तन्-मयत्वात् कालीयायानुग्रहः कृतः । तेनाभयं ददौ सः । न तं निहतवान् इति । अतएव बाल्य-लीलया यत् कृतं तत् परोपकाराय । यथा—नृणां निःश्रेयसार्थाय व्यक्तिर् भगवतो नृप [भा।पु। १०.२९.१४] इत्य् आदि । परं तु भक्त-प्रेम-वशो भूत्वा तद्-अनुरोधेन च, यथा—
> न चान्तर् न बहिर् यस्य न पूर्वं नापि चापरम् ।
> पूर्वापरं बहिश् चान्तर् जगतो यो जगच् च यः ॥
> तं मत्वात्मजम् अव्यक्तं मर्त्य-लिङ्गम् अधोक्षजम् ।
> गोपिकोलूखले दाम्ना बबन्ध प्राकृतं यथा ॥ [भा।पु। १०.९.१४]

एवं भक्त-भक्ति-वशेन बन्धनम् अपि स्वीकृतम् । तद् एव श्री-भगवान् उवाच—
> नित्य-मुक्तोऽपि बद्धोऽहं भक्तस्य स्नेह-रज्जुभिः ।
> अजितोऽपि जितोऽहं तैर् अवश्योऽपि वशीकृतः ॥

अतएव च बाल्य-लीलया यद् यत् कृतं तत् सर्वं मायया विहितम् । श्री-भगवता बाल्य-रूपं यत् प्रकटितम् । तत् सर्वं मायिकम् । न स्वभावेन । यतः श्री-कृष्ण-चन्द्रस्य कैशोर-वयः स्वभावः । कैशोर-वयो विना यद् यद् रूपं तद् एव मायिकम् इति वेदादि-सर्व-शास्त्र-सम्मतम् । केचिद् बाल्य-रूपं स्वभावं मत्वा तद् एव प्रशंसन्ति—बाल्य-रूपं प्रशंसन्ति श्री-कृष्णस्य क्वचित् क्वचित् इति । तद् एव सम्मोहन-तन्त्रे—
> सन्ति तस्य महाभागा अवताराः सहस्रशः ।
> तेषां मध्येऽवताराणां बालत्वम् अतिदुर्लभम् ॥३८॥

तद् अत्र शास्त्रान्तरे कैशोर-स्वभावः—
> बाल्यं मायामयं रूपं सर्व-शास्त्रे प्रतिष्ठितम् ।
> तस्माद् वृन्दावनान्तःस्थं कैशोरं च सुदुर्लभम् ॥३९॥

तथा रुद्र-यामले—कुच-कलस-पिबन्तं मायिनं कृष्णम् ईडे ।

तथैव वत्स-हरणे—
> अम्भोजन्म-जनिस् तद्-अन्तर-गतो मायार्भकस्येशितुर्
> द्रष्टुं मञ्जु महित्वम् अन्यद् अपि तद्-वत्सान् इतो वत्सपान् ।
> नीत्वान्यत्र कुरूद्वहान्तरदधात् खे ऽवस्थितो यः पुरा
> दृष्ट्वाघासुर-मोक्षणं प्रभवतः प्राप्तः परं विस्मयम् ॥ [भा।पु। १०.१३.१५]

अतो बाल्य-वयो माया-मयम् । सर्वोपरि कैशोर-वयः स्वभावः । तथा—
> कृष्ण-चन्द्र-विहारस्य स्थानं बहुतरं स्मृतम् ।
> तत्रैव गोकुलं वृन्दावनं परम-दुर्लभम् ॥४१॥
> सर्वेषाम् उपरि-स्थानं वृन्दावनम् इतीरितम् ।
> यत्र कैशोर-रूपेण स्व-प्रकाशः स्वयं हरिः ॥४२॥
> गोकुले बाल्य-भावस् तु वृन्दारण्ये किशोरकः ।
> नाना-रूप-धरोऽन्यत्र सर्व-शास्त्र-मतं यथा ॥४३॥
> सर्वस्माद् गोकुलं श्रेष्ठं तस्माद् वृन्दावनं वरम् ।
> वृन्दावनात् परं स्थानं न कृष्णस्य प्रियं क्वचित् ॥४४॥
> वृन्दावने च कैशोर-रूपः स्वाभाविकः स्मृतः ।
> गो-गोप-गोपी-वंशीभिर् यत्र क्रीडति सर्वदा ॥४५॥

तथा वराह-संहितायां (२.२०)—
> वृन्दावन-विहारेषु कृष्णः कैशोर-विग्रहः ।
> अन्यारण्येषु स्थानेषु बाल्य-पौगण्ड-यौवनम् ॥४६॥

तथा सम्मोहन-तन्त्रे—
> देहेषु यौवनं रम्यं कैशोरं तत्र दुर्लभम् ।
> किशोरं यत्नतः कृष्णं ध्यायेद् आनन्द-विग्रहम् ॥४७॥

तथा वराह-संहितायां (२.३४) श्री-कृष्ण-स्वरूप-निरूपणे—
> व्रजेन्द्र-नियतैश्वर्यो व्रज-प्राणैक-वल्लभः ।
> यौवनोद्भिन्न-कैशोर-वयः स्वाकृति-विग्रहः ॥४८॥

यथा पद्यावल्यां (८२)—
> श्यामम् एव परं रूपं पुरी मधु-पुरी वरा ।
> वयः कैशोरकं ध्येयम् आद्य एव परो रसः ॥४९॥ 

तथा बृहद्-वामन-पुराणे परोक्षे श्री-भगवन्तं संस्तुत्य श्रुत्य ऊचुः—
> आनन्द-मात्रम् इति यद् वदन्तीह पुरा-विदः ।
> तद्-रूपं दर्शयास्माकं यदि देयो वरो हि नः ॥५०॥

ततः श्रुत्य्-अभिमतम् अवधार्य स्वरूपं दर्शयति—
> नाना-रास-रसोन्मत्तो यत्र गोपी-कदम्बकम् । \
तत्-कदम्बक-मध्यस्थः किशोराकृतिर् अच्युतः ॥५१॥
> दर्शयित्वेति च प्राह ब्रूत किं करवाणि वः ।
> दृष्टो मदीयो लोकोऽयं यतो नास्ति परं पदम् ॥५२॥

ततो वराह-संहितायां (२.१५४-५) श्री-कृष्ण-स्वरूप-निरूपणे—
> सर्व-देवस्य मन्त्राणां विष्णु-मन्त्रस् तु जीवनम् ।
> श्री-विष्णोः सर्व-मन्त्राणां कृष्ण-मन्त्रस् तु कारणम् ॥५३॥
> सर्वेषां कृष्ण-मन्त्राणां कैशोरम् अतिहैतुकम् ।
> कैशोरं सर्व-मन्त्राणां हेतुश् चूरामणिर् मनुः ॥५४॥

अतो वृन्दावनं नित्यम् । श्री-कृष्णः कैशोर-विग्रहो नित्य इति ज्ञापनीयम् । अथैतत् सर्वं नित्यम् इत्य् असन्देहः । कैशोर-विग्रहो नित्यम् इति किम् अभिप्राय इति तद् आह—श्री-कृष्ण-चन्द्रः परिपूर्णानन्द-रस-मयो लीलया रूपवान् स-प्रकृतिर् इति आदि-रस-विस्तारणाय, यथा नारद-पञ्चरात्रे—तयातिरसया रेमे प्रियया चैक-रूपया इति । आदि-रसः प्रधानम् एव । आदि-रसोपभोगे बाल्य-वयो न सम्भाव्यम् । यौवने तु रसाधिक-क्षण-प्रमाणेन रसस्य न्यूनत्वम् । अतः कैशोर-वय इति पूर्णम् उज्ज्वल-रसे प्रशस्तम् । यतः क्षणे क्षणे रसस्य वर्धिष्णुता भवति । अत आदि-रसे कैशोर-वयः पूर्ण-रस-मयं वर्दमानम् इति ज्ञातव्यम्॥

अथ केनचिद् उक्तम्—अहो ! यदि वृन्दावने नित्य-किशोर-वयाः श्री-कृष्णस् तदा कथम् अन्यत्र मथुरादिषु गतवान् स्थितिर् वैभवश् च प्रकटितः ? वृन्दावनं परित्यज्य स क्वचिन् नैव गच्छति इति यामल-प्रमाणम् । तद् अत्र सन्देहः । तत्र भागवता वन्दन्ति—अहो ! वृन्दावने कैशोर-वयसा श्री-कृष्णो नित्यम् अस्तीति सत्यम् । नात्र सन्देहः । तद् इति—
> वृन्दावनाद् यदि गतो भगवान् मुकुन्दो
> गुञ्जा-प्रवाल-शिखि-शिखण्ड-किशोर-नीपाः ।
> वंशी-वर-व्रज-वधू-जन-धेनु-सङ्घा
> एषां न कोऽप्य् अनुगतो वद कोऽत्र हेतुः ॥५५॥

अतएव श्री।-राधा-कान्तोऽंशेनान्यत्र गतवान्, स्वरूपेण वृन्दावनेऽवस्थितः । अथ केचिद् वदन्ति—अथैतैर् वेश-भूषाभिर् न गतवान्, तेन किं स एव गतवान् ? यथा सम्मोहन-तन्त्रे—ध्यानस्य संस्थितिर् नास्ति हरेर् इच्छानुरूपतः । 

तत्र प्रत्युत्तरम्—तद् एव वृन्दावनान्तर् विनान्यत्र बोद्धव्यम् । वृन्दावनेऽप्य् एतैर् वेश-भूषादिभिस् तिष्ठन्न् इत्य् असन्देहः । किन्तु ये यद्-रूपं श्री-कृष्णं ध्यायन्ति । तेषु तद्-रूपं दर्शयति, यथा भगवद्-गीतासूपनिषत्सु श्री-भगवान् उवाच—ये यथा मां प्रपद्यन्ते तांस् तथैव भजाम्य् अहम् [Gईता ४.११] इति । तत्र स्व-प्रकाशो वंशी मयूर-पुच्छ-गुञ्जा-पीतांशुकादिभिर् भूषित एव यैर् यैर् वृन्दावन-चन्द्र आराध्य दृष्टः । तैस् तैर् एतैर् वेश-भूषादिभिर् एव । यथा नारद-पञ्चरात्रे विजयं प्रति दुर्गोवाच—
> कोटि-चन्द्र-मुखं कोटि-मन्मथाद्भुत-विग्रहम् ।
> कोटि-सूर्य-प्रतीकाशं श्यामं परम-सुन्दरम् ॥५६॥
> वृन्दावन-महा-हेम-मणि-मन्दिर-मध्य-गम् ।
> वंशी-विनोदिनं गोप-सुन्दरी-प्राण-नायकम् ॥५७॥
> नाना-रस-सुधोद्गार-प्रेम-रङ्ग-तरङ्गिणम् ।
> गूढ-मर्म-रसानन्द-महाम्भोधि-महा-विधुम् ॥५८॥
> राधिका-हृदयाकूत-रस-लाम्पट्य-विभ्रमम् ।
> सुधा-तरङ्गिणी-लीला-लोहिताम्बुज-लोचनम् ॥५९॥
> द्विभुजं कौस्तुभानन्दि-वन-माला-विभूषितम् ।
> पीताम्बर-महा-रत्न-हाराभरण-भूषितम् ॥६०॥
> रत्न-कुण्डल-भादीप्यन् नासाग्र-मणि-मौक्तिकम् ।
> बिम्ब-माणिक्य-बन्धूक-सुन्दर-द्विज-सुन्दरम् ॥६१॥
> चतुः-सम-महा-गन्ध-मोहितानेक-मानसम् ।
> बर्हापीड-महा-कान्त-रस-प्रेम-मुखाम्बुजम् ॥६२॥
> कन्दर्प-लोक-कन्दर्पं रमणी-प्रेम-वल्लभम् ।
> किङ्किणी-स्वन-मञ्जीर-मणि-लिप्त-पदाम्बुजम् ॥६३॥
> भावयेद् आत्म-भावेन परमात्मानम् अच्युतम् ।
> कृष्ण-मन्त्र-जपेनैव कृष्ण-प्रेम लभेन् नरः ॥६४॥ इति ।

अथ ब्रह्म-वैवर्ते पूर्व-जन्मनि नन्द-यशोदयोस् तपो-वशो भूत्वा श्री-भगवान् आविर्बभूव । तदा भगवन्तं वसुर् ददर्श, यथा—
> ततो वसुर् हृष्ट-मना दृष्ट्वा तं पीत-वाससम् ।
> महा-मरकत-श्यामं शिखण्डाबद्ध-कुन्तलम् ॥६५॥
> किशोरं हार-मञ्जीर-वलयाङ्गद-भूषणम् ।
> जित-चन्द्र-मुखं देवं सुन्दरं सुभ्रु-नासिकम् ॥६६॥
> बिम्बाधर-पुट-द्वन्द्व-शोभि-दन्तावलि-द्वयम् ।
> स्मितावलोकितं धीरं द्विभुजं सर्व-सुन्दरम् ॥६७॥
> निपत्य दण्डवद् भूमौ स ननाम जनार्दनम् ।
> हृष्यत्-तनु-रुहो भक्त्या कृष्णं प्रति वदिष्यति ॥६८॥ इति ।

तथा ब्रह्म-संहितायाम् (५.३०)—
> वेणुं क्वणन्तम् अरविन्द-दलायताक्षम्-
> बर्हावतंसम् असिताम्बुद-सुन्दराङ्गम् ।
> कन्दर्प-कोटि-कमनीय-विशेष-शोभं
> गोविन्दम् आदि-पुरुषं तम् अहं भजामि ॥६९॥

तथा गोविन्द-वृन्दावने बलरामं प्रति श्री-कृष्ण उवाच—
> शब्द-ब्रह्म-मयी वंशी वदनो रस-सागरः ।
> वनमाली पीतवासः सुकुञ्चित-शिरोरुहः ॥७०॥
> बर्हिबर्ह-कृतोत्तंसः पारिजातावतंसकः ।
> प्रेमानन्दमयः शुद्धः सर्वदा नव-यौवनः ।
> एवं रूपः सदैवाहं तिष्ठाम्य् अत्रैव सर्वथा ॥७१॥

अत्र केनचिद् उक्तम्—एवं-रूपेण वृन्दावने नित्यं तिष्ठतीति तदा कथं मथुरां गत इति सर्वैर् दृश्यते । अनन्तरं वृन्दावने कथं दृग्-गोचरो नैवेति सन्देहः । अहो एतत्-कारणं मत्तः श्रूयताम् । आविर्भाव-तिरोभावाव् ईश्वरस्य बोधव्यौ । तद् एव भक्ताभक्त-रूपेण । यथा ब्रह्माण्ड-पुराणे—
> अनादेयम् अहेयं च रूपं भगवतो हरेः ।
> आविर्भाव-तिरोभावाव् अयोक्ते ग्रह-मोचने ॥७२॥

तथा गोविन्द-वृन्दावने तृतीय-पटले नारद-प्रश्ने श्री-कृष्ण उवाच—
> इदं वृन्दावनं रम्यं मम धामैव केवलम् । 
> अत्र मे पशवः पक्षि-मृगाः कीटा नरामराः ॥७३॥
> अत्र देवाश् च भूतानि वर्तन्ते सूक्ष्म-रूपतः । 
> सर्व-देव-मयश् चाहं न त्यजामि वनं क्वचित् ॥७४॥
> आविर्भावस् तिरोभावो भवेन् मेऽत्र युगे युगे । 
> तेजो-मयम् इदं रम्यम् अदृश्यं चर्म-चक्षुषा ।
> ब्रह्मादीनां सुराणां च न भवेद् दृष्टि-गोचरः ॥७५॥ इति ।

अथ यदि केषाञ्चिद् दृग्-गोचरो नैव, तदा कथम् उदार-लीलया समस्त-लोक-गोचरो भूत्वा गोप-गोपीभिर् नाना-क्रीडा-रसो विस्तारितः ? अथ तद् एव श्रूयताम्—ग्राम्य-लोकेन सह यत् कृतं तत् स्व-माययाच्छादितो भूत्वा, किन्तु वृन्दावने रास-क्रीडादि यत् कृतं, तद्-अङ्गजा नित्या श्रुति-मुनिजा-देवकन्यादि-गोप्यस् तासां गोचरो भूत्वा रास-क्रीडादिकं कृतवान् । स्व-मायया स्व-प्रकाशः स्वयम् एव नान्येषां गोचरः कथम् अभूत् । तदैव सङ्गजा राधा अङ्गवन् नित्या नित्यं सन्ति ईश्वरवत् । श्रुतिर् वेदास् त एव भगवद्-अङ्गम् एव । एक-सप्तति-सहस्र-मुनीनां शत-कल्पावधि अग्नि-शाय्याग्निभुक्-कठोर-तपसा वशो भूत्वा तेषाम् अभिमत-सिद्ध्य्-अर्थं तान् एवात्म-सात्-कृतवान् । देव-कन्या ब्रह्माज्ञया गोप्यो बभूवुः । एतासां नित्य-गोचरः श्री-कृष्ण-चन्द्रो नित्य-वृन्दावन-स्थ इत्य् असन्देहः । तत्र प्रमाणम् अधिगम्यताम्—यद् एव भगवान् श्री-कृष्ण-चन्द्रो मथुरागमन-समये गोपीः प्रत्यवदत् तद् एव—
> तास् तथा तप्यतीर् वीक्ष्य स्व-प्रस्थाने यदूत्तमः ।
> सान्त्वयाम् आस स-प्रेमैर् आयास्य इति दौत्यकैः ॥७६॥ [भा।पु। १०.३९.३५]

तथा ब्रह्म-वैवर्ते—
> माधिं कुरुध्वं सुभगां समेष्ये
> तूर्णं विलम्बो न ममेति कृष्णः ।
> इत्थं समाश्वास्य जनं समुत्सुकं
> चचाल तूर्णं सह गोप-वृन्दैः ॥७७॥

इत्य् एवं स्व-निगमः आयास्यामीति । तद् एव कथं व्यक्तं नाभूत् । तद् आह श्री-भगवान् कुत्र वा गच्छति ? कुत्र वा आगच्छति ? यथादि-यामले—वृन्दावनं परित्यज्य स क्वचिन् नैव गच्छति इति । आयाय्सामीत्य् उक्तम् औपचारिकत्वात्, वास्तवं नैव । दौत्यकैर् इति वचनाद् एतद् व्यक्तीकृतम् । इत्य् एवं नित्य-वृन्दावन-स्थः श्री-राधा-कान्तोऽंशेन श्री-विष्णु-स्वरूप-वासुदेवेनैव गतवान् स्यात् । यदि वृन्दावन-त्यागो भवेत् तदा पुनर् आगमनं च न भविष्यत्य् एवेत्य् आदि ज्ञातव्यम् ॥

अथ केचिद् वादिनो वदन्ति—एतासां चेन् नित्य-गोचरः श्री-कृष्ण-चन्द्रस् तदा कथं उद्धवं प्रस्थाप्य गोपीनां विरह-निवारणं कृतवान् इति । यथा—
> गच्छोद्धव व्रजं सौम्य पित्रोर् नौ प्रीतिम् आवह ।
> गोपीनां मद्-वियोगाधिं मत्-सन्देशैर् विमोचय ॥७८॥ [भा।पु। १०.४६.३]

अथाङ्गजा-नित्या-श्रुति-मुनि-रूपाः प्रति नैवम् । देव-कन्या प्रति ज्ञातव्यम् । कथम् एवम् ? ता एव ब्रह्माज्ञया देव-कन्या भुवि समागत्य गोप्यो भूत्वा भगवत्-प्रीतिं चक्रुः । न तु प्रेम-भक्त्या तपसा वा आराधितः प्रभुर् नैवं ब्रह्माज्ञयापि, यथा--
> वसुदेव-गृहे साक्षाद् भगवान् पुरुषः परः ।
> जनिष्यते तत्-प्रियार्थं सम्भवन्त्व् अमर-स्त्रियः ॥७९॥ [भा।पु। १०.१.२३] इति ।

अतएव देव-कन्याः प्रत्य् एवम् । यथा देव-कन्याभिर् ज्ञातः श्री-कृष्ण-चन्द्रो मथुरां गत एव । अन्यासां भगवतो विच्छेदोऽस्ति नैवम् । यथादि-यामले—
> प्रोक्तेयं विरहावस्था स्पष्ट-लीलानुसारतः ।
> कृष्णेन विप्रयोगः स्यान् न जातु व्रज-वासिनाम् ॥८०॥ [Bर्स् ३.३.१२८]

तथा स्कान्दे मथुरा-खण्डे –
> वत्सैर् वत्सतरीभिश् च सदा क्रीडति माधवः ।
> वृन्दावनान्तर-गतः स-रामो बालकैर् वृतः ॥८१॥

तथा ब्रह्माण्डे—
> कैर् अपि प्रेम-वैराग्य-भाग्भिर् भागवतोत्तमैः ।
> अद्यापि दृश्यते कृष्णः क्रीडन् वृन्दावनान्तरे ॥८२॥

तथैव ब्रह्म-वैवर्ते नारदं प्रति ब्रह्माह—
> नित्यं क्रीडति विश्वात्मा गोपैर् गोपीभिर् एव च ।
> पीतवासा जगत्-स्वामी वनमाली स्मितेक्षणा ॥ इत्य् आदि ।

अतएव नित्य-वृन्दावन-स्थः श्री-कृष्ण-चन्द्र इति ज्ञातव्यम् । कल्प-कोटि-महा-तपसा प्रेम-भक्त्या महा-साधनेन भक्त-दृग्-गोचरो भवति । अन्यथा क एव द्रष्टुं समर्थाः ? नित्यं वृन्दावने स्व-प्रकाश इति ज्ञातव्यम् । यथा हस्तामलके (१०)—घन-च्छन्न-दृष्टिर् घन-च्छन्नम् अर्कं यथा निष्प्रभं मन्यते चातिमूढः इत्य् आदि । तथैवं निरन्तरं वृन्दावने स्व-प्रकाशः साधन-व्यतिरेकेण श्री-भगवन्तं राधा-कान्तं द्रष्टुं कथं योग्यः । एवम् अज्ञात्वा मूढैः कथ्यते—श्री-भगवतः श्री-कृष्ण-चन्द्रस्य वृन्दावन-त्याग इत्य् आदि ।
> वृन्दारण्ये निरवधि भगवान् कृष्ण आत्म-स्वरूपो
> गो-गोपीभिर् विलसति परमानन्द-पूर्ण-प्रकाशः ।
> एवं ब्रह्मादिभिर् अपि निगमैः स्तूयते तत्-परत्वं
> माणिक्यं तत् कुरु हृदाभरणं राघवेणेहितं यत् ॥८४॥

इति श्री-श्री-कृष्ण-भक्ति-रत्न-प्रकाशे 

श्री-कृष्णस्य वृन्दावनान्तर्-नित्य-प्रकाश-निरूपणं नाम 

चतुर्थं रत्नम् 

॥४॥
> --ओ)०(ओ--
> ५। 
पञ्चमः प्रकाशः
तस्य नन्दात्मजस्यापि ब्रह्मणः परमात्मनः ।

अंशांशावताराणां प्रवक्ष्ये परमोत्सुकम् ॥१॥

अथ वृन्दावनान् मथुरां गतः क एषः ? तद् उच्यताम् । तद् अत्र स एव श्री-कृष्ण-चन्द्रः सर्व-सम्पूर्ण-प्रकाशस् तथाल्प-प्रकाश इति भेदत्वात् पृथङ् मन्यते, यथा—
> हरिः पूर्णतमः पूर्णतरः पूर्ण इति त्रिधा ।
> श्रेष्ठ-मध्यादिभिः शब्दैर् नाट्ये यः परिपठ्यते ॥२॥
> प्रकाशिताखिल-गुणः स्मृतः पूर्णतमो बुधैः ।
> असर्व-व्यञ्जकः पूर्णतरः पूर्णोऽल्प-दर्शकः ॥३॥ [Bर्स् २.१.२२१-२]

इत्य् एवं वृन्दावने पूर्णतमः श्री-भगवान् कृष्ण-चन्द्रःस्व-प्रकाशः । अन्यत्राल्प-प्रकाशः । तद् एव पूर्णतरत्वेन द्वारका-नाथो वासुदेवो बलरामश् च पूर्णोऽपि सह-प्रद्युम्नानिरुद्धादिः । तद् अन्यच् च पूर्ण-कल्पत्वेन ब्रह्म-विष्णु-शिव-महाविष्ःव्-आदयः । तत्र विष्णुर् वासुदेवो यथा मथुरां गतवन्तं श्री-भगवन्तं सहस्र-शिरसोऽनन्तस्य क्रोडे अक्रूरोऽपश्यद् यथा—
> तस्योत्सङ्गे घन-श्यामं पीत-कौशेय-वाससम् ।
> पुरुषं चतुर्-भुजं शान्तं पद्म-पत्रारुणेक्षणम् ॥४॥ [भा।पु। १०.३९.४६] इत्य् आदि ।

तथात्रैव रुक्मिणि-रभसे श्री-भगवन्तं वासुदेवं प्रति रुक्मिण्य् उवाच— यत्-कर्ण-मूलम् अरि-कर्षण नोपयायाद् युष्मत्-कथा मृड-विरिञ्च-सभासु गीता ॥ [भा।पु। १०.६०.४४] इत्य् अत्र विष्णोर् उल्लेखो न कृतः । यद् एव तत् श्री-वासुदेवः विष्णुर् इति सूचितम् । तद्-गुणो यथा बृहन्-नारदीये—
> अग्रत्वाद् अथ पूर्णत्वात् स्वयम्भुर् इति कथ्यते ।
> हरः संसार-हरणाद् विभुत्वाद् विष्णुर् उच्यते ॥५॥ 

श्री-वासुदेव-स्वरूप-विष्णोर् वैभवं यथा-मथुरायां कंस-वधाय गत्वा स्व-वैभवं दर्शितम् । तद् एव श्री-भागवते मल्लानाम् अशनिर् नृणां नर-वरः स्त्रीणां स्मरो मूर्तिमान् [भा।पु। १०.४३.१७] इत्य् आदि । तथैव द्वारकायां षोडश-सहस्र-स्त्रीणां गृहे षोडश-सहस्राणि पुमांसो भूत्वा रराम । महा-मुनि-नारदेन दृष्टः । तद् अनु अर्जुनं प्रति विश्व-रूपं दर्शितम् । तथा रुक्मिणी-हरण-पारिजात-हरणादि-महा-महा-युद्धे चतुर्भुजत्वं प्रकटितम् । गरुड-वाहनश् च शङ्ख-चक्र-गदा-पद्म-धारी च । अतः श्री-रुद्र उवाच—
> यः परं रंहसः साक्षात् त्रि-गुणाज् जीव-सञ्ज्ञितात् ।
> भगवन्तं वासुदेवं प्रपन्नः स प्रियो हि मे ॥६॥ [भा।पु। ४.२४.२८] ।

इत्य् आदि प्रमाणेन ज्ञातव्यम् विष्णोर् वासुदेवस्य परः श्री-कृष्ण-चन्द्रः । विष्णुर् अपि वैकुण्ठेश्वरः । अतएव महाविष्णुः । तथात्र प्रमाणम् आह – यदा वैकुण्ठ-द्वारि जय-विजययोर् ब्रह्म-शापो बभूव तदा भगवता श्री-विष्णुना आज्ञप्तम्—यदि मयि शत्रुभावं कृत्वा पतथः, तदा जन्म-त्रयानन्तरं युवाम् अहं मोचयिष्यामि इति । अतो जय-विजयौ हिरण्याक्ष-हिरण्यकशिपु-रूपौ भूत्वा जातौ । विष्णुर् अपि वराह-नृसिंह-रूपौ भूत्वा तौ जघान । युगान्तरे पुनस् तौ रावण-कुम्भकर्णौ भूत्वा जातौ । विष्णुर् अपि श्री-राम-लक्ष्मण-रूपौ भूत्वा तौ जघान । जन्मान्तरे पुनस् तौ शिशुपाल-दन्तवक्र-रूपौ भूत्वा जातौ । विष्णुर् अपि श्री-वासुदेव-बलभद्रौ भूत्वा तौ जघान । एवं जन्म-त्रयानन्तरं जय-विजयौ मुक्तो बभूवतुः । अत एतत् सर्वं विष्णोर् वैभवम् एव । वृन्दावन-चन्द्रस्य नैतत्, यतः सर्वेषां परः श्री-कृष्ण-चन्द्रस्य वैभवः । अतो नारद-पञ्चरात्रे रामादयोऽवताराश् च कार्यार्थे सम्भवन्ति च इति । 

अत एते सर्वे श्री-कृष्णस्यांशा विष्णु-स्वरूपावतारा इति ज्ञापनीयम् । यतो दिव्य-वृन्दावन-स्थो भगवान् श्रि-कृष्ण-चन्द्रः । यथा श्री-गोलोक-संहितायां—
> ज्योतिर्मयं ब्रह्म यत्र तत्र वृन्दावनं महत् ।
> तत्रैव राधिका देवी सर्व-शक्ति-नमस्कृता ।
> तत्रैव भगवान् कृष्णः सर्व-देव-शिरोमणिः ॥७॥ 

अत एव महा-विष्णु-वैभवम् एव । तत्र केचिद् वदन्ति—सर्वम् एतद् अस्य श्री-वृन्दावन-चन्द्रस्य वैभवम् एव। स एव किं न विभुः ? अहो भद्रम् उक्तम् । तस्यांश-वैभवा विष्णुर् वासुदेवादयः । अहो यदि नैवम्, तदा कथं वासुदेवो ब्रह्मादिभिः प्रार्थितो वैकुण्ठं गन्तुम् ? यथा श्री-ब्रह्मोवाच—
> भूमेर् भारावताराय पुरा विज्ञापितः प्रभो ।
> त्वम् अस्माभिर् अशेषात्मन् तत् तथैवोपपादितम् ॥ [भा।पु। ११.६.२१]
> शरच्-छतं व्यतीयाय पञ्च-विंशाधिकं प्रभो ।
> नाधुना ते ऽखिलाधार देव-कार्यावशेषितम् ।
> कुलं च विप्र-शापेन नष्ट-प्रायम् अभूद् इदम् ॥ [भा।पु। ११.६.२५-६] इति ।

अतः सर्वोपाधि-रहितस्य श्री-कृष्ण-चन्द्रस्य नैतत् । स एवं दिव्य-वृन्दावनेशः पूर्ण-रसमयः । अनन्त-वैकुण्ठ-नाथास् तस्य किङ्कराः । यथा ब्रह्म-संहितायां [५.४३-४]—
> गोलोक-नाम्नि निज-धाम्नि तले च तस्य
> देवि महेश-हरि-धामसु तेषु तेषु ।
> ते ते प्रभाव-निचया विहिताश् च येन
> गोविन्दम् आदि-पुरुषं तम् अहं भजामि ॥११॥
> अहम् आत्मा परं ब्रह्म सच्-चिद्-आनन्द-विग्रहः ।
> सदा-शिव-महा-विष्णु-ब्रह्म-रुद्रादि-कारकः ।
> नराकृतिर् नित्य-रूपी वंशी-वाद्य-प्रियः सदा ॥१२॥

अतएव तेषां सर्वेषां परः श्री-कृष्ण-चन्द्र एव । यथा ब्रह्म-संहितायां [५.४१] ब्रह्मणः स्तुतिः—
> माया हि यस्य जगद्-अण्ड-शतानि सूते
> त्रैगुण्य-तद्-विषय-वेद-वितायमाना ।
> सत्त्वावलम्बि-पर-सत्त्वं विशुद्ध-सत्त्वम्-
> गोविन्दम् आदि-पुरुषं तम् अहं भजामि ॥१३॥

तत्र सत्त्वावलम्बी महा-विष्णुः । पर-सत्त्वो वासुदेवः । विशुद्ध-सत्त्वो गोविन्दः । स एव श्री-कृष्ण-चन्द्रः । तद् इति । तमो-रजोभ्यां संवलितं सत्त्वं अस्मिन्न् अस्तीइत् सत्त्वावलम्बी विष्णुर् वासुदेव एव । विष्णुना यथा सृष्टिं कर्तुं माया विस्तारिता । अतो विष्णु-माया-रुद्धा सृष्टिः । लक्ष्मी-सरस्वत्य्-आदि-परिवार इति रजो-गुणः । तमसा नाना-दैत्य-संहारः कृतः । यथा दैत्यारिर् जनार्दनो मधुसूदन इति नाम्ना ज्ञातव्यम् । तद् एव वासुदेवश् च रजसा कृत-पुर्यां द्वारकायां षोडश-सहस्र-महिषीषु षट्-पञ्चाशत्-कोटि-स्व-वंशो विस्तारितः । तमसा कंस-नरकाद्य्-असुर-वधः कृतः । सत्त्वेन पृथिवीं पालयति । अतः सत्त्व-गुणो विष्णुः । एवं सत्त्वावलम्बी महा-विष्णुर् यथा ब्रह्म-संहितायां—
> हैमान्य् अण्डानि जातानि महा-भूतावृतानि तु ।
> प्रत्य्-अण्डम् एवम् एकांशाद् एकांशाद् विशति स्वयम् ।
> सहस्र-मूर्धा विश्वात्मा महा-विष्णुः सनातनः ॥१४॥
> वामाङ्गाद् असृजद् विष्णुं दक्षिणाङ्गात् प्रजापतिम् ।
> ज्योतिर्-लिङ्ग-मयं शम्भुं कूर्च-देशाद् अवासृजत् ॥१५॥
> अहङ्कारात्मकं विश्वं तस्माद् एतद् व्यजायत ॥१६॥

इति रजो-गुणः । सत्त्वेन सर्वम् एतद् वहत्य् एव । अतो रजो-गुण-संवलित-सत्त्वो महा-विष्णुः । अतएव विशुद्ध-सत्त्वः श्री-कृष्ण-चन्द्रः । तथा हि ब्रह्म-संहितायां [५.४७-४८]--यः कारणार्णव-जले भजति इत्य् आदि, यस्यैक-निश्वसित-कालम् अथावलम्ब्य इत्य् आदि ।

पर-सत्त्वो वासुदेवो यथा नारद-पञ्चरात्रे—
> दिव्यातिदिव्य-श्री-देहं काल-मायाद्य्-अगोचरम् ।
> श्वेतद्वीपेश्वरं पूर्णं वासुदेवं चतुर्भुजम् ॥१७॥ इति ।

विशुद्ध-सत्त्वो गोविन्दो, यथा शक्र-स्तुतिः—
> विशुद्ध-सत्त्वं तव धाम शान्तं
> तपो-मयं ध्वस्त-रजस्-तमस्कम् ।
> माया-मयो ऽयं गुण-सम्प्रवाहो
> न विद्यते ते ऽग्रहणानुबन्धः ॥१८॥ [भा।पु। १०.२७.४]

तथा वासुदेवोपनिषदि—
> यद्-रूपम् अद्वयं ब्रह्म मध्याद्य्-अन्त-विवर्जितम् ।
> स्व-प्रभं सच्-चिद्-आनन्दं भक्त्या जानाति चाव्ययम् ॥१९॥

तथा ब्रह्म-संहितायां—
> माया हि यस्य जगद्-अण्ड-शतानि सूते
> त्रैगुण्य-तद्-विषय-वेद-वितायमाना ।
> सत्त्वावलम्बि-पर-सत्त्वं विशुद्ध-सत्त्वम्-
> गोविन्दम् आदि-पुरुषं तम् अहं भजामि ॥२०॥

तथा नारद-पञ्चरात्रे—
> द्विभुजं तु घन-श्यामं किशोरं वन-मालिनम् ।
> दिव्याभरण-दिव्याङ्गं गोप-कन्या-गणावृतम् ॥२१॥
> दयितं प्रेम-भक्तानाम् अद्वैतं ब्रह्म-वादिनाम् ।
> मीन-कूर्मादयो यस्य स्वांशांशाः सर्व-देवताः ॥२२॥

ततः सच्-चिद्-आनन्द-स्वरूपो विशुद्ध-सत्त्वो गोविन्दः । स एव श्री-कृष्ण-चन्द्रः स्व-प्रकाशो दिव्य-वृन्दावनेशो नित्य-वृन्दावने प्रकाशोऽभूद् इति वेद-वेदान्तादिभिर् निर्दिष्टम् । तथा हि ब्रह्म-संहितायां [५.१]—
> ईश्वरः परमः कृष्णः सच्चिदानन्द-विग्रहः ।
> अनादिर् आदिर् गोविन्दः सर्व-कारण-कारणम् ॥२३॥ इति ।

किन्त्व् एवं श्रुतं तल्-लक्षणम् । यद्य् अङ्ग-चिह्नेन जन-दृग्-गोचरीभवति । तदा प्रतीयते । तत्र श्रवणाद् दर्शनं श्रेष्ठम् । दर्शनात् स्पर्शनम् इत्य् आदि । तद् एव पाद-चिह्नेन ज्ञायते । यथा पद्म-पुराणे नारदं प्रति ब्रह्मोवाच—
> शृणु नारद वक्ष्यामि पादयोश् चिह्न-लक्षणम् ।
> भगवत्-कृष्ण-रूपस्य ह्य् आनन्दैक-घनस्य च ॥२४॥
> अवतारा ह्य् असङ्ख्येयाः कथिता मे तवानघ ।
> परं सम्यक् प्रवक्ष्यामि कृष्णस् तु भगवान् स्वयम् ॥२५॥
> देवानां कार्य-सिद्ध्य्-अर्थम् ऋषीणां च तथैव च ।
> आविर्भूतस् तु भगवान् स्वानां प्रिय-चिकीर्षया ॥२६॥
> यैर् एव ज्ञायते देवो भगवान् भक्त-वत्सलः ।
> तान्य् अहं वेद नान्योऽस्ति सत्यम् एतन् मयोदितम् ॥२७॥
> षोडशैव तु चिह्नानि मया दृष्टानि तत्-पदे ।
> दक्षिणेनाष्ट-चिह्नानि इतरे सप्त एव च ॥२८॥
> ध्वजाः पद्मं तथा वज्रम् अङ्कुशो यव एव च ।
> स्वस्तिकं चोर्ध्व-रेखा च अष्ट-कोणस् तथैव च ॥२९॥
> सप्तान्यानि प्रवक्ष्यामि साम्प्रतं वैष्णवोत्तम ।
> इन्द्र-चापं त्रिकोणं च कलसं चार्ध-चन्द्रकम् ॥३०॥
> अम्बरं मत्स्य-चिह्नं च गोष्पदं सप्तमं स्मृतम् ।
> जम्बू-फल-समाकारं दृश्यते यत्र कुत्रचित् ॥३१॥
> अङ्कान्य् एतानि भो विद्वन् दृश्यन्ते तु यदा कदा ।
> कृष्णाख्यं तु परं ब्रह्म भुवि जातं न संशयः ॥३२॥
> एतानि वत्स चिह्नानि दृष्टानि च श्रुतानि च ।
> वेदाग्र-कथितान्य् एव पुनः किं कथयाम्य् अहम् ॥३३॥

पुराणान्तरे शङ्ख-चक्रातपत्रादि-चिह्न-त्रयं च । यथा चादि-वाराहे मथुरा-मण्डल-माहात्म्ये—
> यत्र कृष्णेन सञ्चरितं क्रीडितं च यथा-सुखम् ।
> चक्राङ्कित-पदा तेन स्थाने ब्रह्म-मये शुभे ॥३४॥

यथा क्रम-दीपिकायां [३.१५]-- मत्स्याङ्कुशारदर-केतु-यवाब्ज-वज्र-संलक्षितारुण-कराङ्घ्रि-तलाभिरामम् । अरि-दरं चक्र-शङ्खम् । इति मत्स्य-ध्वजातपत्रं चेति रूपेण चिह्नितं चरण-द्वयम् इति । एतच् चिह्न-त्रयेणोनविंशति-चिह्नानि श्री-भगवच्-चरण-कमले निर्दिष्टानीति ।
> द्वयं वाथ त्रयं वाथ चत्वारि पञ्च एव च ।
> दृश्यते वैष्णव-श्रेष्ठ अवतारे कथञ्चन ॥३५॥

अथापरं च वत्स-हरणे महाश्चर्यं दृष्ट्वा ब्रह्मादि—
> अद्यैव त्वद् ऋतेऽस्य किं मम न ते मायात्वम् आदर्शितम् 
> एकोऽसि प्रथमं ततो व्रज-सुहृद्-वत्साः समस्ता अपि ।
> तावन्तोऽसि चतुर्भुजास् तद् अखिलैः साकं मयोपासितास्
> तावन्त्य् एव जगन्त्य् अभूस् तद् अमितं ब्रह्माद्वयं शिष्यते ॥३६॥ [भा।पु। १०.१४.१८]

अथ वासुदेवादयो ब्रह्मादयो मत्स्य-कूर्मादयः क इत्य् उच्यताम् । तद् एव भागांश-कलाशक्त्यावेशत्वेन निरूपिताः । यथ श्री-कृष्ण-यामले—
> भागस् त्व् अर्धं तद्-अर्धं च अंश इत्य् अभिधीयते ।
> तद्-अर्धं कुलम् आख्यातं कला तस्यार्धम् उच्यते ॥३७॥
> तद्-अर्धं शक्तिर् आख्याता आवेशः स्यात् तद्-अर्धकः ।
> एवं चतुः-षष्टि-भागैर् अवताराः परात्मनः ॥३८॥

तन्-निरूपणम् आह—तद्-अर्ध-भागो राधा । तद् यथा पद्म-पुराणे—
> आद्या शक्तिः स्वयं राधा मुकुन्दार्धाङ्ग-सङ्गता ।
> सुशीला सुगतिः साध्वी वृन्दावन-विलासिनी ॥३९॥

तथा सम्मोहन-तन्त्रे प्रथम-पटले—
> पूर्णानन्द-स्वरूपं यत् तन् नित्यं नेतरत् पुनः ।
> तद्-आनन्द-मयी राधा तद्-आनन्द-मयो हरिः ॥४०॥
> न भौतिको देह-बन्धस् तयोर् आनन्द-रूपयोः । \
एकं ब्रह्म द्विधा-भूतं योगिनां ज्ञान-हेतवे ॥४१॥
> दाहकेन यथा वह्नौ वह्निं प्राप्य विजृम्भते ।
> शक्ति-शक्तिमतोर् ऐख्यं यथा ज्ञेयं मनीषिभिः ॥४२॥

तथार्धाङ्गात् समुत्पन्ना अर्धाङ्ग-स्वरूपा राधा । यथा गोविन्द-वृन्दावने बलरामं प्रति श्री-कृष्ण उवाच—
> शृणुष्व कथयिष्यामि बलराम यथा मम ।
> त्रिभङ्गत्वं च तां वंशीं गृहीत्वा हृष्ट-मानसः ॥४३॥
> दिव्य-नीपाङ्घ्रि-पतले मणि-बद्धे महा-प्रभे ।
> सुवर्ण-वेदिका-मध्ये निर्मले प्रतिनिर्मले ॥४४॥
> सम्पश्यन्न् आत्मनात्मानं स्वयम् एव विमोहितः ।
> एतस्मिन्न् एव समये यातो मे हृदये रसः ॥४५॥
> शृङ्गाराख्यः सुखमयः सर्व-लोकैक-मोहनः ।
> आत्मानं रन्तुम् इच्छामि नारीत्वं मनसेप्सितम् ॥४६॥
> इति सञ्चिन्तिते चित्ते मनस् तत्र स्वतां गतम् ।
> रसाद् आनन्द आनन्दाद् अनुभाव-विबोधिनी ।
> स्वयम् आत्मा द्विधाभूता परमानन्द-रूपिणी ॥४७॥
> रस-स्वरूपिणी देवी वामांशेन विनिर्गता ।
> विद्युत्-पुञ्ज-निभा गौरी दिव्याभरण-भूषिता ।
> कृष्णार्ध-स्वरूपा राधा सर्व-शक्ति-मयी स्मृता ॥४८॥ इत्य् आदि ।

तथा श्री-कृष्ण-यामले चतुर्दशाधिक-शततम-पटले श्री-वासुदेवं प्रति त्रिपुरोवाच—
> आकारेणोच्यते कृष्ण उ-कारेणैव राधिका ।
> कलयात्मा कलाभिज्ञा वासनावर-विग्रहात् ।
> बिन्दुवत्त्वं परं तत्त्वम् अनयोः पाद-चारणे ॥४९॥

तथा गोविन्द-वृन्दावने द्वितीय-पटले बलभद्रं प्रति श्री-कृष्ण उवाच—
> त्रि-तत्त्व-रूपिणी सा तु राधिका मम वल्लभा ।
> प्रकृतेः पर एवाहं सापि शक्ति-स्वरूपिणी ॥५०॥
> प्रकाश-त्रय-रूपेण निर्गुणाकार-चित्-परः ।
> एवं सर्वत्र सर्वेशः सापि सर्वेश्वरेश्वरी ।
> क्रिया-रूपेण सा प्रोक्ता द्वयोः सम-रसात्मिका ॥५१॥

इत्य् एवं श्री-कृष्णार्ध-भागो राधा सर्व-शक्ति-स्वरूपा च । तथा सम्मोहन-तन्त्रे नारद-स्तुतिः—
> का त्वम् आश्चर्य-विभवे ब्रह्म-रुद्रादि-दुर्गमे ।
> योगीन्द्राणां ध्यान-पथं न त्वं स्पृशसि कुत्रचित् ॥५२॥
> इच्छा-शक्तिर् ज्ञान-शक्तिः क्रिया-शक्तिस् तथेशितुः ।
> तवांश-मात्रम् इत्य् एवम् अणीयांशः प्रवर्तते ॥५३॥
> या या विभूतयोऽचिन्त्याः शक्तयश् चारु-मायिनः ।
> परेशस्य महा-विष्णोस् ताः सर्वास् ते कलाकलाः ॥५४॥

इति सर्वाः शक्तयः श्री-राधायां विद्यन्ते ।

अथ केनचिद् उक्तम्—आद्या-शक्तिर् भगवतो दुर्गेति सर्वत्र ख्यातिः । कथम् अन्या ? तद् अत्रावधीयतां वराह-संहितायां (२.३१-२, ७८-९) सप्तावरण-विवरणे वृन्दावन-स्थान-निरूपणे—
> तत्रोपरि च माणिक्य-स्वर्ण-सिंहासने स्थितम् ।
> अष्टादलारूणाम्भोजं तत्रैव सुख-निर्मितम् ॥५५॥
> गोविन्दस्य प्रियं स्थानं किम् अस्य महिमोच्यते ।
> श्री-गोविन्दं तु तत्रस्थं वल्लवी-वृन्द-वल्लभम् ॥५६॥
> तत्-स्पर्श-गन्ध-पुष्पादि-नाना-सौरभ-सन्निभम् ॥५७॥
> तत्-प्रिया प्रकृतिस् त्व् आद्या राधिका तस्य वल्लभा ।
> तत्-कला-कोटि-कोट्य्-अंशा दुर्गाद्या त्रिगुणात्मिका ॥५८॥

सर्व-शक्तिः श्री-भगवता कृष्णेन राधायाम् आरोपिता, अभेदत्वात् । स्वयं निर्विण्णः परम-रस-मयः परमानन्द-स्वरूपः । निर्गुणः प्रकृतेः परो नित्य-प्रकाशस् तथापि राधायाश् चाभेदत्वात् । तस्मिन् भगवति सर्व-शक्तित्वं स-गुणत्वं प्राकृतत्वं निरूपितम् ॥

सर्व-शक्तिर् यथा—क्रिया-शक्तिर् इच्छा-शक्तिर् ज्ञान-शक्तिर् इति त्रिधा । तत्र क्रिया-शक्तिर् यथा—ब्रह्म-विष्णु-महेश-महाविष्णु-नारायणादयः । यथा—
> सत्त्वं रजस् तम इति निर्गुणस्य गुणास् त्रयः ।
> स्थिति-सर्ग-निरोधेषु गृहीता मायया विभोः ॥५९॥ [भा।पु। २.५.१८] 

तथा ब्रह्म-वैवर्ते—
> एवं प्रत्यण्डकं ब्रह्मा कोऽहं जानामि किं विभो ।
> रजो-गुण-प्रभावोऽहं सृजाम्य् एतत् पुनः पुनः ॥६०॥
> सत्त्वस्थो भगवान् विष्णुः पाति सर्वं चराचरम् ।
> रुद्र-रूपी च कल्पान्ते संहरत्य् एतद् एव हि ॥६१॥
> एवं प्रवर्तितं चक्रं नित्यं चानित्यवन् मुने ॥६२॥

महाविष्णुर् यथा ब्रह्म-संहितायाम् [५.१४-१६]—
> सहस्र-मूर्धा विश्वात्मा महा-विष्णुः सनातनः ।
> वामाङ्गाद् असृजद् विष्णुं दक्षिणाङ्गात् प्रजापतिम् ॥६३॥
> ज्योतिर्-लिङ्ग-मयं शम्भुं कूर्च-देशाद् अवासृजत् ।
> अहङ्कारात्मकं विश्वं तस्माद् एतद् व्यजायत ॥६४॥

नारायणो, यथा द्रुमिल उवाच—
> भूतैर् यदा पञ्चभिर् आत्म-सृष्टैः
> पुरं विराजं विरचय्य तस्मिन् ।
> स्वांशेन विष्टः पुरुषाभिधानम्
> अवाप नारायण आदि-देवः ॥६५॥ [भा।पु। ११.४.३]

अयम् एव महाविष्णुः श्री-कृष्णस्य कलाः, यथा—
> विष्णुर् महान् स इह यस्य कला-विशेषो
> गोविन्दम् आदि-पुरुषं तम् अहं भजामि ॥ इति ।

आदि-देवो गोविन्दः । इति क्रिया-शक्तिः । अथेच्छा-शक्तिर् यथा ब्रह्म-संहितायाम् [५.४४]
> सृष्टि-स्थिति-प्रलय-साधन-शक्तिर् एका
> छायेव यस्य भुवनानि बिभर्ति दुर्गा ।
> इच्छानुरूपम् अपि यस्य च चेष्टते सा
> गोविन्दम् आदि-पुरुषं तम् अहं भजामि ॥६६॥

अथ श्री-भगवद्-गीतासूपनिषत्सु श्री-भगवान् उवाच (८.१०) मयाध्यक्षेण प्रकृतिः सूयते स-चराचरम् इति इच्छा-शक्तिः श्री-भगवती दुर्गा । अथ ज्ञान-शक्तिर् यथा श्री-भगवद्-अवधान-मात्रेण सृष्टेर् उद्भवः प्रभवः प्रलयश् च भवति, यथा श्रुतेर् वाक्य-वृत्तौ (१९) अनापन्न-विकारः सन्न् अयस्कान्तवद् एव यः । बुद्ध्यादींश् चालयन् प्रत्यक् इत्य् आदि । अयस्कान्त-सन्निधाने लौहं च चलति यथा अयस्कान्तो न किञ्चित् करोति, न किञ्चित् पालयति । न किञ्चित् संहरति च इत्य् एवं ज्ञान-शत्किः ॥

अथांश-भागो यथा वासुदेव-सङ्कर्षण-प्रद्युम्नानिरुद्धादयः । यथा वराह-संहितायां (२.८२) श्री-भगवान् वराह उवाच—
> राधया सह गोविन्दं स्वर्णं सिंहासन-स्थितम् ।
> पूर्वोक्त-रूप-लावण्यं दिव्य-भूषास्रग्-अम्बरम् ॥६७॥

एवं भगवतः सप्तावरणस्य पञ्चमावरणं, यथा (वर्।सं। २.११०…११९)—
> तद् बाह्ये स्वर्ण-प्राचीरे कोटि-सूर्य-समुज्ज्वले ।
> चतुर्दिक्षु महोद्यान-मञ्जु-सौरभ-मोहिते ॥६८॥
> पश्चिमे सम्मुखे श्रीमत् पारिजात-द्रुमाश्रये ।
> तत्राधस् तु स्वर्ण-पीठे स्वर्ण-मन्दिर-मण्डिते ॥६९॥
> तन्-मध्ये मणि-माणिक्य-रत्न-सिंहासनोज्ज्वले ।
> तत्रोपरि परानन्दं वासुदेवं जगद्-गुरुम् ॥७०॥
> शङ्ख-चक्र-गदा-पद्म-धारिणं वन-मालिनम् ॥७१॥
> रुक्मिणी सत्यभामा च नाग्निजित्या सुलक्षणा ॥७२॥
> मित्रविन्दा सुनन्दा च तथा जाम्बवती प्रिया ।
> सुशीला चाष्ट महिषी वासुदेवाग्रतः स्थिताः ॥७३॥
> उद्धवाद्याः पारिषदा वृतास् तद्-भक्ति-तत्-पराः ।
> उत्तरे दिव्य उद्याने हरि-चन्दन-संस्थिते ।
> सुविस्तीर्णे स्वर्ण-पीठे मणि-मण्डप-मण्डिते ॥७४॥

श्री-सङ्कर्षणावरणं, यथा (वर्।सं २.१२४…१३३)
> तन्-मध्ये मणि-माणिक्य-दिव्य-सिंहासनोज्ज्वले ।
> प्रद्युम्नं सरतिं देवं तत्रोपरि समास्थितम् ॥७५॥
> जगन्-मोहन-सौन्दर्य-सार-श्रेणी-रसात्मकम् ।
> असिताम्बुज-पुञ्जाभम् अरविन्द-दलेक्षणम् ।
> पूर्वोद्याने महारण्ये सुर-द्रुम-समाश्रये ॥७६॥
> तस्याधस् तु महा-पीठे हेम-मण्डप-मण्डिते ।
> तस्य मध्य-स्थिते राजद्-दिव्य-सिंहासनोज्ज्वले ॥७७॥
> श्रीमत्या ऊसया श्रीमद्-अनिरुद्धं जगत्-पतिम् ।
> सान्द्रानन्दं घन-श्यामं सुस्निग्ध-नील-कुन्तलम् ।
> नीलोत्पल-दल-स्निग्धं चारु-चञ्चल-लोचनम् ॥७८॥
> प्रिय-भृत्य-गणाराध्यं यन्त्र-सङ्गीतक-प्रियम् ।
> पूर्ण-ब्रह्म-रसानन्दं शुद्ध-सत्त्व-स्वरूपिणम् ॥७९॥ इति ।

एवं श्री-वासुदेवादयः श्री-राधा-कृष्णस्यावरणेनेत्य् अंश-भागाः । तथा श्री-कृष्ण-यामले—
> तुरीयातीत एवासौ श्री-कृष्णः प्रेम-नायकः ।
> पञ्च-भेदै रसत्य् अत्र सर्व-तेजो-मयः प्रभुः ।
> तुरीयातीत एवासौ तुरीयत्वं निगद्यते ॥८०॥ इति ।

अथ ब्रह्मादयः के ? इति यद् उक्तं तद् एवांश-भागः । तथा बृहन्-नारदीये प्रथम-श्लोकः—
> वृन्दे वृन्दावनासीनम् इन्दिरानन्द-मन्दिरम् ।
> उपेन्द्रं सान्द्र-कारुण्यं परानन्दं परात्-परम् ॥८१॥
> ब्रह्म-विष्णु-महेशाख्या यस्यांशा लोक-साधकाः ।
> तम् आदि-देवं चिद्-रूपं विशुद्धं परमं भजे ॥८२॥

तद् अत्र इन्दिरानन्द-विग्रहम् इति विशेषणं कथम् ? तत्राह—श्री-कृष्णं प्राप्तुं लक्ष्मीस् तपति । यथा श्री-सङ्क्षेप-भागवतामृते [१.५.३४९-३५१]—
> सदा वक्षः-स्थलस्थापि वैकुण्टेशितुर् इन्दिरा ।
> कृष्णोरः-स्पृहयास्यैव रूपं विवृणुतेऽधिकम् ॥८३॥
> पौराणिकम् उपाख्यानम् अत्र सङ्क्षिप्य लिख्यते ॥८४॥
> श्रीः प्रेक्ष्य कृष्ण-सौन्दर्यं तत्र लुब्धा ततस् तपः ।
> कुर्वतीं प्राह तां कृष्णः किं ते तपसि कारणम् ॥८५॥
> विजिहीर्षे त्वया गोष्ठे गोपी-रूपेति साब्रवीत् ।
> तद् दुर्लभम् इति प्रोक्ता लक्ष्मीस् तं पुनर् अब्रवीत् ॥८६॥
> स्वर्ण-रेखेव ते नाथ वस्तुम् इच्छामि वक्षसि ।
> एवम् अस्त्व् इति सा तस्य तद्-रूपा वक्षसि स्थिता ॥८७॥

यथोक्तं श्री-दशमे नागपत्नीभिः (१०.१६.३६) –
> कस्यानुभावोऽस्य न देव विद्महे
> तवाङ्घ्रि-रेणु-स्पर्शाधिकारः ।
> यद्-वाञ्छया श्रीर् ललनाचरत् तपो
> विहाय कामान् सुचिरं धृत-व्रता ॥८८॥ इति ।

श्री-सङ्क्षेप-भागवतामृते [१.५.३५३, ३५६]—
> नाम्नोऽपि महिमेतस्य सर्वतोऽधिक ईर्यते ॥८९॥
> अतः स्वयं-पदादिभ्यो भगवान् कृष्ण एव हि ।
> स्वयं-रूप इति व्यक्तं श्रीमद्-भागवतादिषु ॥९०॥

यथा ब्रह्म-संहितायाम् [५.२९] लक्ष्मी-सहस्र-शत-सम्भ्रम-सेव्यमानं गोविन्दम् आदि-पुरुषं तम् अहं भजामि इत्य् एवम् इन्दिरानन्द-मन्दिरम् इति विशेषणं च ।

अथ विष्णु-महाविष्णु-ब्रह्म-शिव-मत्स्य-कूर्मादय इति भगवतः श्री-राधा-कान्तस्यांश-कुल-कला-शक्त्य्-आवेशादिषु वर्तन्ते । एतेषां अंशादीनां निर्णयं कर्तुं कर्ता श्री-भगवान् एव नान्यः । पुराणादिषु यद् दृश्यते, तद् अत्र लिख्यते । यथा ब्रह्म-संहितायाम् [५.४८]—
> यस्यैक-निश्वसित-कालम् अथावलम्ब्य
> जीवन्ति लोम-विलजा जगद्-अण्ड-नाथाः ।
> विष्णुर् महान् स इह यस्य कला-विशेषो
> गोविन्दम् आदि-पुरुषं तम् अहं भजामि ॥९१॥

तथा वराह-संहितायां श्री-कृष्ण-स्वरूप-विवरणे [२.५३-४]—
> ध्वज-वज्राङ्कुशाम्भोज-कराङ्घ्रितल-शोभितम् ।
> नखेन्दु-किरण-श्रेणी-पूर्ण-ब्रह्मैक-कारणम् ॥९२॥
> केचिद् वदन्ति तद्-रश्मि-ब्रह्म-चिद्-रूपम् अव्ययम् ।
> तद्-अंशांशं महाविष्णुं प्रवदन्ति मनीषिणः ॥९३॥

तथा तत्रैव श्री-कृष्णस्य माहात्म्य-कथन-प्रसङ्गे पृथिवीं प्रति श्री-भगवान् वराह उवाच (२.७१)—
> यद्-अङ्घ्रि-नख-चन्द्रांशु-महिमान्तो न विद्यते ।
> तन् माहात्म्यं कियद् देवि प्रोच्यते त्वं तदा शृणु ॥९४॥ इति ।
> आद्यन्त-रहितः सूक्ष्म-स्थूलातीतः परात्परः ।
> स्वयं-ज्योतिः स्वयं कर्ता स्वयं हर्ता स्वयं प्रभुः ॥९५॥
> कटाक्ष-मात्र-ब्रह्माण्ड-कोटि-सृष्टि-विनाश-कृत् ।
> सदा-शिव-महाविष्णु-रुद्र-ब्रह्मादि-कारकः ।
> नराकृतिर् नित्य-रूपी वंशी-वाद्य-प्रियः सदा ॥९६॥

तथा नारद-पञ्चरात्रे नारदानन्त-संवादे भक्ति-रहस्ये—
> ताम्र-पर्णी नदी-तीरे द्राविडेऽस्ति किम् अद्भुतम् ।
> भक्तिर् मूर्तिमती जाता मलय-ध्वज-मन्दिरे ॥९७॥
> नाम्ना प्रेम्णा सदानन्दा ध्यायन्ती पुरुषोत्तमम् ।
> तल्-लोक-वासिनं देवं वृन्दारण्य-पुरन्दरम् ॥९८॥
> दिव्यातिदिव्यं श्री-देहं काल-मायाद्य-गोचरम् ।
> दयितं प्रेम-भक्तानाम् अद्वैतं ब्रह्म-वादिनाम् ।
> मीन-कूर्मादयो यस्या अंशांशाः सर्व-देवताः ॥९९॥

तथैवात्र प्रेम-तत्त्व-निरूपणे—
> साङ्ख्य-तत्त्वं प्रवक्ष्यामि आत्म-तत्त्वं विशेषतः ।
> भक्तिं मुक्तिं वदिष्यामि प्रेम-तत्त्वं वदाम्य् अहम् ॥१००॥
> गुप्तम् अद्वय-निर्लेपं सच्चिदानन्द-विग्रहम् ।
> ब्रह्माण्ड-कोटि-कोटीनां स्रष्टारं पालकं विभुम् ॥१०१॥
> ब्रह्म-विष्णु-महेशानां नाथानां नाथम् अद्वयम् ।
> अनन्त-फणा-माणिक्य-सेवितं चरणाम्बुजम् ॥१०२॥

अतो यावद् एवावतार-स्वरूपास् ते सर्वे श्री-कृष्ण-चन्द्रस्यांश-कलादयः । यथा—
> रामादि-मूर्तिषु कला-नियमेन तिष्ठन्
> नानावतारम् अकरोद् भुवनेषु किन्तु
> कृष्णः स्वयं समभवत् परमः पुमान् यो
> गोविन्दम् आदि-पुरुषं तम् अहं भजामि ॥१०३॥ [ब्र।सं। ५.३८] इति ।

अथ यदि श्री-कृष्णः परम-पुमान् निरीहः । तस्यावताराः कथम् ? तद् आह, यथा नारद-पञ्चरात्रे गृह्योपनिषदि—
> रामादयोऽवताराश् च कार्यार्थे सकला भुवि ।
> भारावतारा भूम्याश् च महा-भार-विनाशनाः ॥१०४॥

तद् एव श्री-वासुदेवादयः पृथ्वी-भार-हरणाय । ब्रह्मादयः सृजन-पालन-संहरणाय, मत्स्यस् तु वेदोद्धरणाय, कूर्मस् तु मन्दर-धारणाय, वराहस् तु पृथिव्य्-उद्धाराय हिरण्याक्ष-वधाय च, नृसिंहस् तु हिरण्यकशिपु-वधाय, वामनस् तु बलि-च्छ्लनाय, परशुरामस् तु पृथ्वी-निःक्षत्री-करणाय, श्री-रामस् तु रावणादि-राक्षस-वधाय, बलरामस् तु प्रलम्बादि-महा-महा-दैत्य-वधाय, बुद्धस् तु भूत-दया-विस्तारणाय, कल्की च म्लेच्छ-संहरणाय । परेशत्वं कल्किनोऽपि विष्णु-धर्मे विलोक्यते । तथा व्यासस् तु वेद-धर्म-प्रकाशनाय । एवं श्री-भगवतोऽवतारा असङ्ख्याः प्रयोजनापेक्षकाः । तथ श्री-भगवद्-गीतोपनिषत्सु श्री-भगवान् उवाच—
> यदा यदा हि धर्मस्य ग्लानिर् भवति भारत ।
> अभ्युत्थानम् अधर्मस्य तदात्मानं सृजाम्य् अहम् ॥१०५॥ [Gईता ४.७]

अतः सर्वेऽवताराः सनिमित्ताः । अथ एतेऽवताराः किं-स्वरूपाः ? तद् आह ब्रह्माण्ड-पुराणे—
> एतस्यैवापरेऽनन्ता अवतारा मनोहराः ।
> महाग्नेर् इह यद्वत् स्युर् उल्काः शत-सहस्रशः ॥१०६॥

तथैव—
> वन्या-जलं प्रायम् अशेष-निस्तृतं
> विष्वक् क्षितिं व्याप्य विवर्धते भृशम् ।
> यस्मात् समुद्भूतम् अहो ततः पुनः 
> काले भूयः प्रविशेत् तथैवम् ॥१०७॥

श्री-सङ्क्षेप-भागवतामृते (१.५.३८३)—
> अत एव पुराणादौ केचिन् नर-सख्यात्मताम् ।
> महेन्द्रानुजतां केचित् केचित् क्षीराब्धि-शायिताम् ॥१०८॥
> सहस्र-शीर्षतां केचित् केचिद् वैकुण्ठ-नाथताम् ।
> ब्रूयुः कृष्णस्य मुनयस् तत्-तद्-वृत्तान्त-गामिनः ॥१०९॥

तथा नारद-पञ्चरात्रे—
> तद्-आज्ञा-कारिणः सर्वे ब्रह्माण्डेश्वर-रूपिणः ।
> लीला-सुख-मयात्मानस् तत्-प्रेम-रूप-भावनाः ॥११०॥

तथा—
> नस्य् ओत-गाव इव यस्य वशे भवन्ति
> ब्रह्मादयस् तनु-भृतो मिथुर् अर्द्यमानाः ।
> कालस्य ते प्रकृति-पूरुषयोः परस्य
> शं नस् तनोतु चरणः पुरुषोत्तमस्य ॥१११॥ [भा।पु। ११.६.१४]

तथा गोकुल-संहितायां श्री-भगवतो जिह्वा-मूलात् सरस्वत्य्-उद्भूय श्री-कृष्णं प्रति साकाङ्क्षं कटाक्षम् अकरोत् इति दृष्ट्वा श्री-भगवान् सरस्वतीं प्रति शशाप । भवति तरु-रूपा भव । अन्ते ब्रह्मा स्यात् समुद्भूय ब्रह्मणः पत्नीत्वम् आयास्यतीति शाप-द्वयं श्रुत्वा सरस्वती चुकोप । सरस्वत्य् अपि श्री-भगवन्तं श्री-कृष्णं प्रतिशप्तवती । सरस्वत्य् उवाच—हे भगवन् ! एकापराधे शाप-द्वयं दत्तं यथा, तथा अहम् अपि शपामि—भगवन् ! अङ्गजया सह रमिष्यसि इति । तद् अनु सापराधैव सरस्वती स्तुतिं चकार—
> जगत् सर्वं त्वयि न्यस्तं न्यस्ताः प्रकृतयस् तथा ।
> पुरुषाश् च तथा कृष्ण त्वयि सर्वं प्रतिष्ठितम् ॥११२॥
> त्वय्य् एव विलयं यान्ति उत्पत्स्यन्ति रमन्ति च ।
> दोष एष कृतोऽज्ञानात् क्षमस्व परमेश्वर ।
> इत्य् उक्त्वा सा महा-देवी विरराम सरस्वती ॥११३॥

तथा ब्रह्म-संहितायां (५.५१)—
> अग्निर् महि गगनम् अम्बु मरुद् दिशश् च
> कालस् तथात्म-मनसीति जगत्-त्रयाणि ।
> यस्माद् भवन्ति विभवन्ति विशन्ति यं च
> गोविन्दम् आदि-पुरुषं तम् अहं भजामि ॥११४॥ इति ।

अथ श्री-कृष्णस्यावताराणां स्वरूपम् आह पद्म-पुराणे निर्वाण-खण्डे रहस्याध्याये श्री-भगवान् उवाच व्यासं प्रति—
> यद् इदं मे त्वया पृष्टं रूपं दिव्यं सनातनम् ।
> निष्कलं निष्क्रियं शान्तं सच्-चिद्-आनन्द-विग्रहम् ॥११५॥
> पूर्णं पद्म-पलाशाक्षं नातः परतरं मम ।
> सत्यं व्यापि परानन्दं चिद्-घनं शाश्वतं परम् ।
> ममावतारो नित्योऽयम् अत्र मा संशयं कृथाः ॥११६॥

अतः सर्वोपरि-वैभवः सर्वेषाम् आधार-स्वरूपः श्री-कृष्ण-चन्द्रः सर्वेषाम् आत्म-स्वरूपः । अथैतस्य समं तन् माययाच्छन्नाः केचिद् अन्यं कुर्वन्तीति तत्राह—
> यस्यैवाङ्घ्रि-कलांश-सम्भव-महाविष्णुस् त्व् अनेकस् ततस्
> तस्यैकस्य च रोम-कूप-जठरे ब्रह्माण्डकोऽनेकशः ।
> तस्यैकाण्डक-मध्यतो भगवतोऽनेकावताराः स्थिताः
> श्री-कृष्णस्य च तस्य साम्यम् अकरोद् अन्यं त्व् अहोऽस्याज्ञता ॥११७॥

तच् च—
> यथा कोटीश्वरो राजा तत्-तुल्यः किं शताधिपः ।
> पलं पलार्धं कर्षं वा तुल्यं मूल्यं किम् इष्यते ॥११८॥
> सुवर्णस्य च रत्नस्य वस्तु चैकं न चान्यथा ।
> गङ्गायाः कुम्भ-संस्थाप्यं जलं गङ्गा-जलं स्मृतम् ।
> गङ्गायां च विनिक्षिप्तं पुनर् गङ्गेव तद् यथा ॥११९॥

तद् एव सम्पूर्णानन्द-विग्रहः श्री-कृष्ण-चन्द्रः । तस्यांश-कलात्वेनान्ये निरूपिताः । इत्य् आदि सर्वं पूर्वम् उक्तं तस्मिंश् च ज्ञातव्यम् एव । इत्य् आदि श्री-भगवतोऽनन्त-महिम्नो गुण-प्रकाशादि यत् किञ्चित् पुराणदिषु दृष्टं तद् उक्तम् । सम्यग् ब्रह्मादयो वक्तुं न समर्थाः । यथा श्री-भागवते—
> को वेत्ति भूमन् भगवन् परात्मन्
> योगेश्वरोतीर् भवतस् त्रिलोक्याम् ।
> क्व वा कथं वा कति वा कदेति
> विस्तारयन् क्रीडसि योग-मायाम् ॥१२०॥ [भा।पु। १०.१४.२१]
> नारायणस् त्वं न हि सर्व-देहिनाम्
> आत्मास्य् अधीशाखिल-लोक-साक्षी ।
> नारायणोऽङ्गं नर-भू-जलायनात्
> तच् चापि सत्यं न तवैव माया ॥१२१॥ [भा।पु। १०.१४.१४]

तथा—
> यस्यैव योऽनुगुण-भुक् बहुधैक एव
> शुद्धोऽप्य् अशुद्ध इव मूर्ति-विभाग-भेदैः ।
> ज्ञानान्वितः सकल-सत्त्व-विभूति-कर्ता
> तस्मै नतोऽस्मि पुरुषाय सदाव्ययाय ॥१२२॥

तथा—
> आस्थाय योगं निपुणं समाहितस् 
> तं नाध्यगच्छं यत आत्म-सम्भवः ।
> नतो ऽस्म्य् अहं तच्-चरणं समीयुषां
> भवच्-छिदं स्वस्त्य्-अयनं सुमङ्गलम् ॥१२३॥ [भा।पु। २.६.३४-५]

इत्य् एवं—
> श्री-कृष्णः परमः पुमांश् च परमानन्द-स्वरूपो विभू
> राधा-प्रेम-समन्वितो रसमयः श्यामो जगन्-मोहनः ।
> एवं तद्-गुण-वर्णनं मरकतं रत्नं किरीटं कुरु
> क्षिप्रं राघव-कृन्-निवेदनम् इदं श्रुत्वान्य-चित्तं त्यज ॥

इति श्री-कृष्ण-भक्ति-रत्न-प्रकाशे 

श्रीमन्-नन्द-किशोर-स्वरूप-कृष्ण-चन्द्र-प्रकाश-निरूपणं नाम 

पञ्चमं रत्नम्

॥५॥
> --ओ)०(ओ--
> ६। 
षष्ठः प्रकाशः
> अथ प्रवक्ष्ये श्री-कृष्ण-चरणाम्बुज-सेवनम् ।
> समस्त-दुःख-दमनं नित्यानन्द-सुख-प्रदम् ॥१॥

तद् एव श्री-भगवतश् चरण-लाभस्य किम् उपायस् तद् आह – अहो ! अनन्यया भक्त्या, यथा श्री-भगवन्-नियमः—
> भक्त्याहम् एकया ग्राह्यः श्रद्धयात्मा प्रियः सताम् ।
> भक्तिः पुनाति मन्-निष्ठा श्वपाकान् अपि सम्भवात् ॥२॥ [भा।पु। ११.१४.२१]

तथा शुकोक्तिः—
> न दानं न तपो नेज्या न शौचं न व्रतानि च ।
> प्रीयतेऽमलया भक्त्या हरिर् अन्यद्-विडम्बनम् ॥३॥ [भा।पु। ७.७.५२] इति ।

भक्तिः किम् इति तद् आह नारद-पञ्चरात्रे—
> सर्वोपाधि-विनिर्मुक्तं तत्-परत्वेन निर्मलम् ।
> हृषीकेण हृषीकेश-सेवनं भक्तिर् उच्यते ॥४॥

तस्यां भक्तौ त्रि-विधं लक्षणं—साधनी, ज्ञानान्विता, प्रेम-लक्षणा च । साधनी यथा—
> श्रवणं कीर्तनं चैव स्मरणं पाद-सेवनम् ।
> अर्चनं वन्दनं चेति साधनी षड्-विधा मता ॥५॥

एतासाम् आदौ श्रवण-भक्तिर् इति श्रेष्ठा, यथा—
> श्रवणाज् जायते श्रद्धाप्य् अरतिर् भक्तिर् उत्तमा ।
> यन् न श्रुतं च तस्यैव कथं सङ्कीर्तनादयः ॥६॥

अत आदौ भक्ति-श्रवणम्, यथा—
> पिबन्ति ये भगवत आत्मनः सतां
> कथामृतं श्रवण-पुटेषु सम्भृतम्
> पुनन्ति ते विषय-विदूषिताशयं
> व्रजन्ति तच्-चरण-सरोरुहान्तिकम् ॥७॥ [भा।पु। २.२.३७] इति ।
> संसार-सिन्धुम् अतिदुस्तरम् उत्तितीर्षोर्
> नान्यः प्लवो भगवतः पुरुषोत्तमस्य ।
> लीला-कथा-रस-निषेवणम् अन्तरेण
> पुंसो भवेद् विविध-दुःख-दवार्दितस्य ॥८॥ [भा।पु। १२.४.४०]

अतः श्रवणात् सङ्कीर्तन-भक्तिर् जायते, तथा—
> श्री-कृष्ण-नाम-गुण-संश्रवणं समस्त-
> भक्तेर् निदानम् अपि सद्भिर् उदाहृतं तत् ।
> यस्माद् भवेद् रतिर् अलं क्रमशोऽप्य् अखण्ड-
> सङ्कीर्तन-स्मरण-सेवन-वन्दनादौ ॥९॥

तद् एव हरेर् नाम्नां गुणानां च गानं कीर्तनम् उच्यते । यथा—
> एतावतालम् अघ-निर्हरणाय पुंसां
> सङ्कीर्तनं भगवतो गुण-कर्म-नाम्नाम् ॥१०॥ इत्य् आदि ।

तथैव—
> शृण्वन् सुभद्राणि रथाङ्ग-पाणेर् 
> जन्मानि कर्माणि च यानि लोके ।
> गीतानि नामानि तद्-अर्थकानि
> गायन् विलज्जो विचरेद् असङ्गः ॥११॥ [भा।पु। ११.२.३९]

तथा पद्यावल्यां [२०]—
> वेपन्ते दुरितानि मोह-महिमा सम्मोहम् आलम्बते
> सातङ्कं नख-रजनीं कलयति श्री-चित्रगुप्तः कृती ।
> सानन्दं मधुपर्क-सम्भृति-विधौ वेधाः करोत्य् उद्यमं
> वक्तुं नाम्नि तवेश्वराभिलषिते ब्रूमः किम् अन्यत् परम् ॥१२॥

बृहन्-नारदीये [१.३२.४७]—
> यन्-नामोच्चारणाद् एव महा-पातक-नाशनम् ।
> यं समभ्यर्च्य विप्रर्षे मोक्ष-भागी भवेन् नरः ॥१३॥

एवं सङ्कीर्तनात् स्मरणं जायते । ब्रह्म-वैवर्ते—
> स्वस्ति श्री-विष्णु-लोकाद्धरि-चरण-रजः-पुञ्ज-पिञ्जोत्तमाङ्गः
> कालारिः संयमन्यां मधुरिपु-वचनाद् आदिशत्य् अर्क-पुत्रम् ।
> भव्यं चान्यन् मुरारेः स्मरण-विघटिताशेष-पापान्धकाराः
> पूर्णा अप्य् उद्धवन्तो न कथम् अपि न वा वारणियास् त्वयैव ॥१४॥

तथैव स्कान्दे—
> तद् एव पुरुषो मुक्तो जन्म-दुःख-जरादिभिः ।
> भक्त्या तु परया नूनं यदैवं स्मरते हरिम् ॥१५॥

तत्र श्री-कृष्ण-स्मरणेन न केवलं दुःख-हरणम्, भक्ति-मुक्तिदम् एव । यथा गोविन्द-वृन्दावने प्रथम-पटले [१.२०]—
> कृष्ण एव परं ब्रह्म सच्-चिद्-आनन्द-सुन्दरः ।
> स्मृति-मात्रेण येषां वै भक्ति-मुक्ति-फल-प्रदः ॥१६॥ इत्य् आदि ।

एवं श्री-कृष्ण-पादाम्बुज-स्मरणेन पाद-सेवनादौ मतिर् जायतेऽन्तर्-निर्मलत्वेन, यथा—
> प्रविष्टः कर्ण-रन्ध्रेण स्वानां भाव-सरोरुहम् ।
> धुनोति शमलं कृष्णः सललस्य यथा शरत् ॥१७॥

अथ पाद-सेवनम्, यथा—
> तं सुखाराध्यम् ऋजुभिर् अनन्य-शरणैर् नृभिः ।
> कृतज्ञः को न सेवेत दुराराध्यम् असाधुभिः ॥१८॥ [भा।पु। ३.१९.३६]
> त्वय्य् अम्बुजाक्षाखिल-सत्त्व-धाम्नि
> समाधिनावेशित-चेतसैके ।
> त्वत्-पाद-पोतेन महत्-कृतेन
> कुर्वन्ति गोवत्स-पदं भवाब्धिम् ॥१९॥ [भा।पु। १०.२.३०]

अथैवं पाद-सेवनाद् अर्चने मतिर् जायते । तद् अर्चनं यथा—
> यत्-पादयोर् अशठ-धीः सलिलं प्रदाय
> दूर्वाङ्कुरैर् अपि विधाय सतीं सपर्याम् ।
> अप्य् उत्तमां गतिम् असौ भजते त्रि-लोकीं
> दाश्वान् अविक्लव-मनाः कथम् आर्तिम् ऋच्छेत् ॥२०॥ [भा।पु। ८.२२.२३]

नारदीये—
> जलेनापि जगन्नाथः पूजितो क्लेशहा हरिः ।
> परितोषं व्रजत्य् आशु तृष्णार्तः सलिलैर् यथा ॥२१॥

[Nआर्P १.३२.३८]
> मानुषं दुर्लभं प्राप्य यो हरिं नार्चयेत् सकृत् ।
> मूर्खः परतरस् तस्मात् कोऽन्यस् तस्माद् अचेतनः ॥२२॥

तथैव [Nआर्P १.३२.४६]
> ध्यातः स्मृतः पूजितो वा प्रणतो वा जनार्दनः ।
> संसार-पाश-विच्छेदी कस् तं न प्रतिपूजयेत् ॥२३॥

अथ प्रणामम् आह नारसिंहे—
> नमस्कारः स्मृतो यज्ञः सर्व-यज्ञेषु चोत्तमः ।
> नमस्कारेण चैकेन साष्टाङ्गेन हरिं व्रजेत् ॥२४॥

पाद्मे देवदूत-विकुण्डल-संवादे—
> कृत्वापि बहुशः पापं नरो मोह-समन्वितः ।
> न याति नरकं गत्वा सर्व-पाप-हरं हरिम् ॥२५॥ [Pअद्मP ३.३१.१४८]

तत्र दण्ड-प्रणामं यथा—
> दण्ड-प्रणामं कुरुते विष्णवे भक्ति-भावतः ।
> रेणु-सङ्ख्यं वसेत् स्वर्गे मन्वन्तर-शतं नरः ॥२६॥

तत्र प्रदक्षिण-माहात्म्यं, यथा वाराहे—
> एवं कृत्वा तु कृष्णस्य यः कुर्याद् द्विः प्रदक्षिणाम् ।
> सप्त-द्वीपवती-पुण्यं लभते तु पदे पदे । 
> तत् ख्यातं यत् सुधर्मस्य पूर्वस्मिन् गृध्र-जन्मनि ।
> कृष्ण-प्रदक्षिणाभ्यासान् महा-सिद्धिर् अभूद् इति ॥२७॥

तथा—
> पतितः स्खलितो वार्तः क्षुद्-बाधा-विवशो गृणन् ।
> हरये नम इत्य् उच्चैर् मुच्यते सर्व-पातकात् ॥२८॥

अथ ज्ञानानिविता, यथा दास्यं सख्यं तथा चात्म-निवेदनम् इति त्रयम् । तत्र दास्यं, यथा—
> यन्-नाम-श्रुति-मात्रेण पुमान् भवति निर्मलः ।
> तस्य तीर्थ-पदः किं वा दासानाम् अवशिष्यते ॥२९॥ [भा।पु। ९.५.१६] 

श्री-कृष्ण एव सर्वेषां परं सर्वोपासनीय इति निश्चय-ज्ञानेन सद्भिः श्री-भगवद्-दासत्वं स्वीकृतम् । ततस् तद् अनुसन्धीयते । तद् एव—
> एताः परं तनु-भृतो भुवि गोप-वध्वो
> गोविन्द एव निखिलात्मनि रूठ-भावाः ।
> वाञ्छन्ति यद् भव-भियो मुनयो वयं च
> किं ब्रह्म-जन्मभिर् अनन्त-कथा-रसस्य ॥३०॥ [भा।पु। १०.४७.५८]

तत्र दास्यम् एव द्विविधम् । दासत्वं दासीत्वं च । तत्र दास-भावः—
> अहं हरे तव पादैक-मूल-
> दासानुदासो भवितास्मि भूयः ।
> मनः स्मरेतासु-पतेर् गुणांस् ते
> गृणीत वाक् कर्म करोतु कायः ॥३१॥ [भा।पु। ६.११.२४]

विष्णु-धर्मोत्तरे—
> परमात्मम् अशेषस्य जगतः प्रभवाप्ययम् ।
> शरण्यं शरणं गच्छन् गोविन्दं नावसीदति ॥३२॥

तत्र दासी-भावो, यथा सम्मोहन-तन्त्रे—
> दास-भावः सख्य-भावः पुत्र-भावस् तथैव च ।
> नारी-भावो विशेषेण गुह्याद् गुह्यतमं स्मृतः ॥३३॥

तथादि-पुराणे—
> गोपी-भावेन ये भक्ता माम् एवं समुपासते ।
> तेषु तेष्व् इव तुष्टोऽहं सत्यं सत्यं वदाम्य् अहम् ।
> भावानुरूपं सर्वत्र पार्थ व्यवहराम्य् अहम् ॥३४॥

अत्र सख्य-भावो, यथा—श्री-कृष्ण एव परम-ब्रह्म रस-मय-लीला-विग्रहः । यद् यद् वाञ्छन्ति, तत् तत् प्राप्नुवन्ति इति ज्ञानेन सख्य-भावं कुर्वन्ति सन्तः । तद् यथा—
> कामं क्रोधं भयं स्नेहम् ऐक्यं सौहृदम् एव च ।
> नित्यं हरौ विदधतो यान्ति तन्-मयतां हि ते ॥३५॥ [भा।पु। १०.२९.१५]

यथा महाभारते—
> अर्जुनस्य सखा कृष्णः कृष्णस्य हि सखार्जुनः ।
> उभयोर् अन्तरं नास्ति पवनाकाशयोर् इव ॥३६॥

अथात्म-निवेदनं, यथा—
> सर्व-भूतेषु यः पश्येद् भगवद्-भावम् आत्मनः ।
> भूतानि भगवत्य् आत्मन्य् एष भागवतोत्तमः ॥३७॥ [भा।पु। ११.२.४५]

इति ज्ञात्वा आत्म-समर्पणं कुर्वन्ति सन्तः ।
> आत्मानम् अर्पयेत् कृष्णे भवेद् आत्म-निवेदनम् ।
> अनन्य-भावम् आश्रित्य तवाहं च बलिर् यथा ॥३८॥
> विक्रीता गौः प्रदत्ता वा स्वयं यत् तन् न विद्यते ।
> तदा देहादिकं सर्वं दत्तं कृष्णाय नात्मनः ॥३९॥

तथा कविर् उवाच—
> कायेन वाचा मनसेन्द्रियैर् वा
> बुद्ध्यात्मना वानुसृत-स्वभावात् ।
> करोति यद् यत् सकलं परस्मै
> नारायणायेति समर्पयेत् तत् ॥४०॥ [भा।पु। ११.२.३६॥

अथैवं ज्ञान-भक्त्या प्रेम-लक्षणा भक्तिर् जायते, यथा ब्रह्म-संहितायां—
> प्रबुद्धे ज्ञान-भक्तिभ्याम् आत्मन्य् आनन्द-चिन्-मयी ।
> उदेत्य् अनुत्तमा भक्तिर् भगवत्-प्रेम-लक्षणा ॥४१॥ [Bर्ष् ५.५८]

तद् एवादि-पुराणे अर्जुनं प्रति श्री-भगवान् उवाच—
> न तपोभिर् न वेदैश् च नाचारैर् न च विद्यया ।
> वशोऽस्मि केवलं प्रेम्णा प्रमाणं तत्र गोपिकाः ॥४२॥

तथात्र प्रेम यथा—ज्ञानाद्य्-अनपेक्षया ममैवेत्य् आकार-पुरः-सरं सहज-स्फूर्तिः प्रेम । तद् एव—
> या दोहने ऽवहनने मथनोपलेप-
> प्रेङ्खेङ्खनार्भ-रुदितोक्षण-मार्जनादौ ।
> गायन्ति चैनम् अनुरक्त-धियो ऽश्रु-कण्ठ्यो
> धन्या व्रज-स्त्रिय उरुक्रम-चित्त-यानाः ॥४३॥ [भा।पु। १०.४४.१५]

अथ कीदृक् प्रेम ? तद् आह—
> प्राण-प्रतिम-रूपेण दर्शनादर्शनेन च ।
> जीवनं मरणं स्याद् यत् तत् प्रेमेति निगद्यते ॥४४॥

पद्म-पुराणे—
> अव्यलीकेन मनसा प्रेष्ठस्याराधनं प्रति ।
> आनन्दआनुभवाद् भक्तिर् धियो वृत्तिर् अचञ्चला ॥४५॥
> अत्यन्त-सुख-सम्प्राप्तौ विच्छेदे दुःख-सन्ततेः ।
> हेतुर् एकोऽयम् एवेति संश्रयो भक्तिर् उच्यते ॥४६॥
> द्वाभ्यां संवलितैर् भावैः प्रेम-भक्तिर् इति स्मृतम् ॥४७॥ इति ।

अथैवं श्री-भगवद्-भक्तिः केनोपायेन जायते ? तद् उतु सत्-सङ्गाद् एव । श्री-भगवान् उवाच—
> सतां प्रसङ्गान् मम वीर्य-संविदो
> भवन्ति हृत्-कर्ण-रसायनाः कथाः ।
> तज्-जोषणाद् आश्व् अपवर्ग-वर्त्मनि
> श्रद्धा रतिर् भक्तिर् अनुक्रमिष्यति ॥४८॥ [भा।पु। ३.२५.२५]

यथा प्रेम-सुधा-सारण्याम्—
> सतत-प्रेम-परायण-जन-मुख-गलित-कृष्ण-कथा-माध्वी ।
> श्रवण-पुटेन निपीता वितरति कृष्णेऽमलं प्रेम ॥४९॥

तथा पद्म-पुराणे—
> न तपांसि न तीर्थानि न शास्त्राणि यजन्ति नः ।
> संसार-सागरोत्तारे वैष्णव-सेवनं विना ॥५०॥

तद् एव—
> नो रोधयति मां योगो न साङ्ख्यं धर्म एव च ।
> न स्वाध्यायस् तपस् त्यागो नेष्टा-पूर्तं न दक्षिणा ॥५१॥
> व्रतानि यज्ञश् छन्दांसि तीर्थानि नियमा यमाः ।
> यथावरुन्धे सत्-सङ्गः सर्व-सङ्गापहो हि माम् ॥५२॥ [भा।पु। ११.१२.१-२]

तथा अतएव भगवद्-भक्तिः क्षिप्रम् उत्पद्यते, यथा—
> न ह्य् अम्-मयानि तीर्थानि न देवा मृच्-छिला-मयाः ।
> ते पुनन्त्य् उरु-कालेन दर्शनाद् एव साधवः ॥५३॥ [भा।पु। १०.४८.३१]

तथा नव-सिद्धान् प्रति निमि-नृप उवाच—
> अत आत्यन्तिको क्षेमं पृच्छामो भवतो ऽनघाः ।
> संसारे ऽस्मिन् क्षणार्धो ऽपि सत्-सङ्गः शेवधिर् नृणाम् ॥५४॥ [भा।पु। ११.२.३०]

अथ सन्तः कीदृशा इत्य् उच्यताम् । तद् एव—
> महत्-सेवां द्वारम् आहुर् विमुक्तेस्
> तमो-द्वारं योषितां सङ्गि-सङ्गम् ।
> महान्तस् ते सम-चित्ताः प्रशान्ता
> विमन्यवः सुहृदः साधवो ये ॥५५॥ [भा।पु। ५.५.२]

तथा श्री-भगवान् उवाच—
> कृपालुर् अकृत-द्रोहस् तितिक्षुः सर्व-देहिनाम् ।
> सत्य-सारो ऽनवद्यात्मा समः सर्वोपकारकः ॥५६॥
> कामैर् अहत-धीर् दान्तो मृदुः शुचिर् अकिञ्चनः ।
> अनीहो मित-भुक् शान्तः स्थिरो मच्-छरणो मुनिः ॥५७॥
> अप्रमत्तो गभीरात्मा धृति-माञ् जित-षड्-गुणः ।
> अमानी मान-दः कल्यो मैत्रः कारुणिकः कविः ॥५८॥
> आज्ञायैवं गुणान् दोषान् मयादिष्टान् अपि स्वकान् ।
> धर्मान् सन्त्यज्य यः सर्वान् मां भजेत स तु सत्तमः ॥५९॥
> ज्ञात्वाज्ञात्वाथ ये वै मां यावान् यश् चास्मि यादृशः ।
> भजन्त्य् अनन्य-भावेन ते मे भक्त-तमा मताः ॥६०॥ [भा।पु। ११.११.२९-३३]

एवं भागवतम् आराध्य श्री-कृष्णे भक्तिः प्रजायत इत्य् असन्देहः । यथा श्री-भगवन्-निगमः—
> सत्-सङ्गेन हि दैतेया यातुधाना मृगाः खगाः ।
> गन्धर्वाप्सरसो नागाः सिद्धाश् चारण-गुह्यकाः ॥६१॥ [भा।पु। ११.१२.३] इत्य् आदि ।

अतः सन्तम् आराध्य श्री-हरौ भक्तिः करणीया अनन्य-भावेन । यथा श्री-भगवद्-गीतायाम् अर्जुनं प्रति श्री-भगवान् उवाच—
> सर्व-धर्मान् परित्यज्य माम् एकं शरणं व्रज ।
> अहं त्वा सर्व-पापेभ्यो मोक्षयिष्यामि मा शुचः ॥६२॥ [Gईता १८.६६] 

तथा च ब्रह्म-संहितायां ब्रह्माणं प्रति श्री-भगवान् उवाच—
> धर्मान् अन्यान् परित्यज्य माम् एकं भज विश्वसन् ।
> यादृशी यादृशी श्रद्धा सिद्धिर् भवति तादृशी ॥६३॥ [Bर्स् ५.६१]

तथा—
> तस्मात् त्वम् उद्धवोत्सृज्य चोदनां प्रतिचोदनाम् ।
> प्रवृत्तिं च निवृत्तिं च श्रोतव्यं श्रुतम् एव च ॥ [भा।पु। ११.१२.१४] इति ।

भक्तानां धर्म-कर्मादि-बाधेन दूषणम् अस्ति ? नैवम् । तथा—
> देवर्षि-भूताप्त-नॄणां पितॄणां
> नायं किङ्करो नायम् ऋणी च राजन् ।
> सर्वात्मना यः शरणं शरण्यं
> गतो मुकुन्दं परिहृत्य कर्तम् ॥ [भा।पु। ११.५.४१]

तथा बृहन्-नारदीये—
> वासुदेव-प्रसङ्गेन क्रिया-लोपो भवेद् यदि ।
> तस्य कर्माणि कुर्वन्ति तिस्रः कोट्यो महर्षयः ॥६५॥

तथैव—
> आज्ञायैवं गुणान् दोषान् मयादिष्टान् अपि स्वकान् ।
> धर्मान् सन्त्यज्य यः सर्वान् मां भजेत स तु सत्तमः ॥६६॥ [भा।पु। ११.११.३२]

तथा—
> यदा यस्यानुगृह्णाति भगवान् आत्म-भावितः ।
> स जहाति मतिं लोके वेदे च परिनिष्ठिताम् ॥६७॥ [भा।पु। ४.२९.४६]

इत्य् एवं श्री-भगवद्-भक्तानाम् अनुपपतितिर् भयादयः सन्ति, नैवम् । यथा श्रीमद्-भागवते-- समाश्रिता ये पद-पल्लव-प्लवं महत्-पदं पुण्य-यशो मुरारेः [भा।पु। १०.१४.५८] इत्य् आदि । तथा--
> तथा न ते माधव तावकाः क्वचिद्
> भ्रश्यन्ति मार्गात् त्वयि बद्ध-सौहृदाः ॥ [भा।पु। १०.२.३३] इत्य् आदि ॥

तथा श्री-भगवद्-गीतासु—
> अनन्याश् चिन्तयन्तो मां ये जनाः पर्युपासते ।
> तेषां नित्याभियुक्तानां योग-क्षेमं वहाम्य् अहम् ॥ [Gईता ७.२२]

अतएव श्री-कृष्ण-चन्द्र-पादारविन्दाश्रयणे न किञ्चिद् दुर्लभम् । जन्म-मरण-भयातीत-पदं च प्राप्यते । नित्यानन्द-पदम् अपि प्राप्यते च । यथा—
> मर्त्यो मृत्यु-व्याल-भीतः पलायन्
> लोकान् सर्वान् निर्भयं नाध्यगच्छत् ।
> त्वत् पादाब्जं प्राप्य यदृच्छयाद्य
> सुस्थः शेते मृत्युर् अस्माद् अपैति ॥ [भा।पु। १०.३.२७]

तथा श्री-विष्णु-सहस्र-नाम-स्तोत्रे—
> न वासुदेव-भक्तानाम् अशुभं विद्यते क्वचित् ।
> जन्म-मृत्यु-जरा-व्याधि-भयं वाप्य् उपजायते ॥

तथा—
> भगवत उरु-विक्रमाङ्घ्रि-शाखा-
> नख-मणि-चन्द्रिकया निरस्त-तापे ।
> हृदि कथम् उपसीदतां पुनः स
> प्रभवति चन्द्र इवोदिते ऽर्क-तापः ॥ [भा।पु। ११.२.५४]

इत्य् आदि श्री-भगवद्-भक्तेर् महत्त्वम् । अत्रैवाग्रे श्री-भगवद्-भजनोद्देश-रत्नादौ कतिचिद् उक्तम् । तत्रैव ज्ञातव्यम् इति ॥

अतः—
> नाना-देव-निषेवणं परिहर प्राणादि-संरोधनं
> धर्मं कर्म च दान-तीर्थ-नियम-ब्रह्मादिकोपासनम् ।
> सर्वेषां परमेश्वरस्य परमानन्द-प्रदस्यात्मनः
> श्री-कृष्णस्य सदाव्ययस्य चरण-द्वन्द्वारविन्दं भज ॥७२॥

तथा—
> राधा-कृष्ण-पदारविन्द-विगलत्-प्रेम-प्रवाहामृतं
> पायं पायम् अनारतं पर-सुखी भूत्वा महान् उन्मदः ।
> नान्यत्रापि मनो दधाति न वदत्य् अन्यं स्मरेन् नेतरं
> तस्यिवाङ्घ्रि-यशो विनाप्य् अत इमं चक्रे कवी राघवः ॥७३॥
> स्वर्-वापी-सविधे महा-मुनि-वरस्याम्रातकस्याश्रमे
> नाना-शास्त्र-विधिज्ञ-पण्डित-युते स्थानेऽम्बिकाधिष्ठिते ।
> ब्रह्म-व्यास-महेश-गोपित-धनं कृष्ण-प्रकाशाभिधं
> रत्नं राघव-नाम-धेय-कृतिना वेद्यं कृतं सर्वतः ॥७४॥
> ये जानन्ति महान्त एव सुधियस् ते मोदयन्त्य् उत्तमाः 
> क्षीणा ये न विदन्ति तत्त्वम् इदमे वाध्याययन्त्व् आशु ते ।
> एतद् ये तु विहाय चान्य-विषये कुर्वन्त्य् अहो मानसे 
> ते किं कृष्ण-पदारविन्द-सुरसं सम्प्राप्नुवन्त्य् अज्ञकाः ॥७५॥

परम्—
> श्री-कृष्णाङ्घ्रि-सरोज-युग्म-विगलन्-माध्वीक-धारामृतं
> पीतं यैर् न च चारु-चित्त-चषकैस् ते वञ्चिता दुःखिताः ।
> अन्यं वानुसरन्त्य् अनित्य-विभवं सौख्याशया बालिशा
> यास्यन्त्य् उद्भव-मृत्यु-तीव्र-कदनेष्व् आजन्म-कोटिष्व् अपि ॥७६॥

अतः सर्वम् अन्यं विहाय सर्वोपरि श्री-कृष्ण-चरणारविन्दं ब्रह्मादिभिर् भजनीयं भजत । तद् एव क्रुतैतद् दुर्लभ-सङ्ग्रहानुसारेण । तद् एवम् इमं सङ्ग्रहं विरुद्ध-मतिषु न प्रकाशयेत् । तद् इति—
> धूर्तायात्यन्त-मूर्खाय तथा पण्डित-मानिने ।
> पाषण्ड-मतये चैव अन्यद् एवोपसेविने ॥७७॥
> अभक्ताय च लोलाय रिक्तोपासापराय च ।
> नास्तिकाय तामसाय तथाहङ्कार-कारिणे ॥७८॥
> न प्रकाश्यो न देयश् च कदाचिन् नैष सङ्ग्रहः ॥७९॥
> देयो विशुद्ध-मतये कृष्ण-पादाब्ज-सेविने ।
> गुरु-भक्ताय शान्ताय सत्य-सन्धाय सर्वदा ॥८०॥

तथा श्री-भगवद्-गीतासु [Gईता १८.६७-८]—
> इदं ते नातपस्काय नाभक्ताय कदाचन ।
> न चाशुश्रूषवे वाच्यं न च मां योऽभ्यसूयति ॥८१॥
> य इदं परमं गुह्यं मद्-भक्तेष्व् अभिधास्यति ।
> भक्तिं मयि परां कृत्वा माम् एवैष्यत्य् असंशयः ॥८२॥ इति ।

[Gईता १८.६१-२]
> ईश्वरः सर्व-भूतानां हृद्-देशेऽर्जुन तिष्ठति ।
> भ्रामयन् सर्व-भूतानि यन्त्रारूढानि मायया ॥८३॥
> तम् एव शरणं गच्छ सर्व-भावेन भारत ।
> तत्-प्रसादात् परां शान्तिं स्थानं प्राप्स्यसि शाश्वतम् ॥८४॥

इत्य् एवं ज्ञात्वा श्री-कृष्ण-चरणारविन्दम् एव शरणं कर्तव्यम् इति शेषः । 

इति श्री-कृष्ण-प्रकाश-रत्ने भक्ति-विरचनं नाम

षष्ठ-प्रकाश-रत्नं समाप्तम् ।

श्री-कृष्ण-भजनोपाय-चिन्तामणिर् अयं ग्रन्थः ।

प्रेम-भक्ति-प्रदो यत् तत् समाश्रयत सत्तमाः ॥

समाप्तश् चायं ग्रन्थः ।

श्री-गुरुदेवाय समर्पणम् अस्तु ।

शुभम् अस्तु शकाब्दः १६०६ (लिपि-कालोऽयम्)
