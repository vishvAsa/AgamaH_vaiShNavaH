+++
title = "३ परमात्मा"

+++






षट्-सन्दर्भ-नामक-  
श्री-भागवत-सन्दर्भे तृतीयः  
परमात्म-सन्दर्भः
सर्व-संवादिनी-समुपेतः


<details><summary>English</summary>

Version 3.01

2006.06.23

Three texts were used in preparing this edition:



1. (ed.) Chinmayi Chatterjee (Calcutta: Jadavpur University, 1972). This edition is riddled with errors and does not appear to have used a reliable source. For this reason, not all of its readings have been noted.
2. With _Sarva-saṁvādinī_. (ed.) Haridas Shastri (Vrindavan: Gadai Gaurahari Press, 1983). This edition is based on (3)
3. (ed.) Puridāsa. Kalikata, 1951. This is a critical edition making use of 10 different texts, listed here.
- (ka) varāha-nagara-śrī-gaurāṅga-grantha-mandira-stha-1216-saṅkhyaka-kara-lipiḥ.
- (kha) śrī-vṛndāvana-vāsi-śrīmad-vanamāli-lāla-gosvāmi-mahodayasya granthāgāre rakṣitā kara-lipiḥ.
- (ga) 1716-tama-śakābde likhitā śrī-vṛndāvana-keśighāṭa-ṭhora-nivāsi-śrīmad-vaiṣṇava-caraṇa-dāsa-mahāśaya-sakāśāt prāptā karalipiḥ;
- (gha) purī-śrī-gaṅgā-mātā-maṭhastha-123-saṅkhyaka-karalipiḥ;
- (ṅa) ḍhākā-viśvavidyālaya-granthāgāra-sthā 2396-si-saṅkhyaka-karalipiḥ;
- (ca) baṅgīya-sāhitya-pariṣat-sthitā 1443-saṅkhyaka-karalipiḥ;
- (cha) śrī-gauḍa-maṇḍalataḥ prāptā karalipiḥ;
- (ja) 1299-tama-baṅgābde murśidābāda-barahamapurataḥ śrī-rāma-nārāyaṇa-vidyāratna-sampādito granthaḥ;
- (jha) 1307-tama-baṅgābde śrī-śyāmalāla-gosvāmi-sampādito granthaḥ;
- (ña) 1348-tama-baṅgābde śrī-rādhā-ramaṇa-gosvāmi-vedānta-bhūṣaṇena sampāditaḥ “Indian Research Institute” ity-ākhya-saṁsthayā śrī-bhāratī-granthamālāyāṁ prakāśito granthaḥ.

</details>


षट्-सन्दर्भ-नामक-
श्री-भागवत-सन्दर्भे तृतीयः

परमात्म-सन्दर्भः

श्री-कृष्ण-चैतन्य-देवो जयति ।[^१]

तौ सन्तोषयता सन्तौ श्रील-रूप-सनातनौ ।

[^१]:
     श्री-कृष्णो जयति (ग), श्री-कृष्ण-चैतन्याय नमः (घ); श्री-वृन्दावन-चन्द्राय नमः (छ)


दाक्षिणात्येन भट्टेन पुनर् एतद् विविच्यते ॥इ॥

तस्याद्यं ग्रन्थनालेखं क्रान्त-व्युत्क्रान्त-खण्डितम्[^२] ।

[^२]:
     क्रान्तम् उत्क्रान्त- (जदव्पुर्)


पर्यालोच्याथ पर्यायं कृत्वा लिखति जीवकः ॥इइ॥

> 

**[१.१]**

अथ परमात्मा विव्रियते । यद्यपि परमात्मत्वं वैकुण्ठेऽपि प्रभोर् अस्ति, तद् अपि च भगवत्ताङ्गं, तत् स्याद् इत्थं[^३] जगद्-गतं वाच्यम् ।[^४] तत्र तं जगद्-गत-जीव-निरूपण-पूर्वकं निरूपयति द्वाभ्याम्—

[^३]:
     _इतीत्थं_ इति क्रम-सन्दर्भ-पाठः।


[^४]:
     सेन्तेन्चे फ़्रोम् _यद्यपि_ नोत् इन् जदव्पुर्।



> **क्षेत्रज्ञ एता मनसो विभूतीर्**  
> **जीवस्य माया-रचितस्य नित्याः ।**  
> **आविर्हिताः क्वापि तिरोहिताश् च**  
> **शुद्धो विचष्टे ह्य् अविशुद्ध-कर्तुः ॥** [भा।पु। ५.११.१२]  
> **क्षेत्रज्ञ आत्मा पुरुषः पुराणः**  
> **साक्षात् स्वयं ज्योतिर् अजः परेशः ।**  
> **नारायणो भगवान् वासुदेवः**  
> **स्व-माययात्मन्य् अवधीयमानः ॥** [भा।पु। ५.११.१३]

यः **शुद्धो**ऽपि मायातः परोऽपि **माया-रचितस्य** वक्ष्यमाणस्य सर्व-क्षेत्रस्य[^५] मायया[^६] कल्पितस्य **मनसो**ऽन्तः-करणस्य **एताः** प्रसिद्धा **विभूतीर्** वृत्तीर् **विचष्टे** विशेषेण पश्यति, पश्यंस् तत्राविष्टो भवति, स खल्व् असौ जीव-नामा स्व-शरीर-द्वय-लक्षण-क्षेत्रस्य ज्ञातृत्वात् **क्षेत्रज्ञ** उच्यते इत्य् अर्थः ।

[^५]:
     सर्व-क्षेत्रज्ञस्य इति विविध-पाण्डुलिपिभ्यः पुरीदासैर् धृतः क्रम-सन्दर्भ-पाठः।


[^६]:
     भगवतो मायया इति क्रम-सन्दर्भस्य ख-[बङ्गीय-साहित्य-परिषत्-स्थित-१३७-साङ्ख्यक-]करलिपेः पाठः। पुरीदास-संस्करणे द्रष्टव्यः।


तद् उक्तम्—


> यया संमोहितो जीव आत्मानं त्रिगुणात्मकं ।  
> परोऽपि मनुतेऽनर्थं तत्-कृतं चाभिपद्यते ॥ [भा।पु। १.७.५] इति ।

तस्य **मनसः** कीदृशतया माया-रचितस्य ? तत्राह—**जीवस्य** जीवोपाधितया जीव-तादात्म्येन **रचितस्य** । ततश् च तत्तयोपचर्यमाणस्येत्य् अर्थः । ततश् च कीदृशस्य ? **अविशुद्धं** भगवद्-बहिर्मुखं कर्म करोतीति तादृशस्य । कीदृशीर् **विभूतीः** ? **नित्या** अनादित एवानुगताः । अत्र च कदा कीदृशीः ? इत्य् अपेक्षायाम् आह—जाग्रत्-स्वप्नयोर् **आविर्भूताः** सुषुप्तौ **तिरोहिताश्** **च** इति ।[^७]

यस् तु… 

[^७]:
     _यः शुद्धोऽपि… तिरोहिताश् चेति_ इत्य् अत्र ख-करलिपेः पठान्तरम्—मनसो मन-आद्य्-उपाधेर् जीवस्याध्यात्मिकावस्थस्य द्रष्टुः, अत एव माया-रचितस्य तयान्यथात्वम् इव प्राप्तस्य, तस्माद् एवाविशुद्ध-कर्तुर् अविशुद्धश् चासौ कर्ता कर्म-सूत्र-पतिश् चेति तस्य, अविशुद्धं भगवद्-बहिर्मुखं कर्म तत्-कर्तुर् वा । नित्याः प्रवाह-रूपेणाविच्छिन्ना जाग्रत्-स्वप्नयोर् आविर्भूता विभूतीः पश्यति, क्वापि सुषुप्तौ तिरोहिताः पश्यति । केवलं पश्यत्य् एव, न तु तत्र तत्र संसक्तो भवतीति सोऽवस्था-त्रय-साक्षी, तस्यैव तूर्य-रूपः क्षेत्रज्ञो जीवः शुद्ध इत्य् अर्थः । एकस्य युगपच् छुद्धत्वम् अशुद्धत्वं चेति व्यवस्था तु वस्तुतस् तस्मिन् नास्ति, किन्त्व् अज्ञानेनैवासौ तद् आत्मनि मन्यत इत्य् अभिप्रायेण तथोक्तं श्री-भगवता, बद्धो मुक्त इति व्याख्या गुणतो मे न वस्तुतः [भा।पु। ११.११.१] इति ॥




- **पुराणो** जगत्-कारण-भूतः **पुरुषः,** आद्योऽवतारः पुरुषः परस्य [भा।पु। २.६.४१] इत्य्-आदि द्वितीयादौ प्रसिद्धः, 
- **साक्षाद्** एव **स्वयं-ज्योतिः** स्व-प्रकाशः, न तु जीववद् अन्यापेक्षया; 
- **अजो** जन्मादि-शून्यः; 
- **परेषां** ब्रह्मादीनां अप्**ईशः****;**[^८] 

[^८]:

     अपीश्वरस्य (ज)



- **नारं** जीव-समूहः स्व-नियम्यत्वेन्**आयनं** यस्य सः; 
- **भगवान्** ऐश्वर्याद्य्-अंशवान्, भगवद्-अंशत्वात्; 
- **वासुदेवः** सर्व-भूतानाम् आश्रयः; 

**स्व-मायया** स्व-स्वरूप-शक्त्या **आत्मनि** स्व-स्वरूपे **अवधीयमानः** अवस्थाप्यमानः, कर्म-कर्तृ-प्रयोगः; मायायां मायिकेऽप्य् अन्तर्यामित्वेन[^९] प्रविष्टोऽपि स्वरूप-शक्त्या स्वरूप-स्थ एव, न तु तत्-संसक्त इत्य् अर्थः, वासुदेवत्वेन सर्व-क्षेत्र-ज्ञातृत्वात्, 

[^९]:
     अन्तर्यामितया (झ)


…सोऽपरो माया-मोहितो जीवो माया-रहितः शुद्धः[^१०] **क्षेत्रज्ञः** । **आत्मा** परमात्मेति ।

[^१०]:
     माया-मोहितात् जीवाद् अन्यः, माया-रहितः शुद्धः । (झ; क्रम-सन्दर्भ)


तद् एवम् अपि मुख्यं क्षेत्रज्ञत्वं परमात्मन्य् एव । तद् उक्तम्—


> सर्वं पुमान् वेद गुणांश् च तज्-ज्ञो   
> न वेद सर्वज्ञम् अनन्तम् ईडे [भा।पु। ६.४.२५] इति । 

**[१.२]**

श्री-गीतोपनिषत्सु—


> इदं शरीरं कौन्तेय क्षेत्रम् इत्य् अभिधीयते ।  
> एतद् यो वेत्ति तं प्राहुः क्षेत्रज्ञ इति तद्-विदः ॥  
> क्षेत्रज्ञं चापि मां विद्धि सर्व-क्षेत्रेषु भारत ।  
> क्षेत्र-क्षेत्रज्ञयोर् ज्ञानं यत् तज् ज्ञानं मतं मम ॥ [गीता १३.१-२]

अत्र खलु_ क्षेत्रज्ञं चापि मां विद्धि_ इति सर्वेष्व् अपि क्षेत्रेषु मां च क्षेत्रज्ञं विद्धि, न तु जीवम् इव स्व-स्व-क्षेत्र एवेत्य् एवार्थं वहति[^११] । न च जीवेशयोः सामानाधिकरण्येन निर्विशेष-चिद्-वस्त्व् एव ज्ञेयतया निर्दिशति, _सर्व-क्षेत्रेषु_ इत्य् अस्य वैयर्थ्यापत्तेः,[^१२] ज्ञेयं यत् तत् प्रवक्ष्यामि [गीता १३.१२] इत्य्-आदिना, सर्वतः पाणि-पादं तद् सर्वतोऽक्षि-शिरो-मुखम् [गीता १३.१३] इत्य्-आदिना स-विशेषस्यैव[^१३] निर्देक्ष्यमाणत्वात्,[^१४] अमानित्वम् [गीता १३.७-११] इत्य्-आदिना ज्ञानस्य च तथोपदेक्ष्यमाणत्वात् । 

[^११]:
     एवेत्य् एवार्थं वहति (झ)


[^१२]:
     वैयर्थ्योपपत्तेः (ङ)


[^१३]:
     स-विशेषत्वस्यैव (क्रम-सन्दर्भः)


[^१४]:
     निर्देश्यमाणत्वात् (ख), निर्दिष्टत्वात् (क्रम-सन्दर्भ,ङ)


किं च, "क्षेत्रज्ञं चापि" इत्य् अत्र तत् त्वम् असि [छा।उ। ६.८.७] इतिवत् सामानाधिकरण्येन तन्-निर्विशेष-ज्ञाने विवक्षिते, "क्षेत्रज्ञेश्वरयोर् ज्ञानम्" इत्य् एवानूद्येत, न तु "क्षेत्र-क्षेत्रज्ञयोर् ज्ञानम्" इति । किन्तु क्षेत्र-क्षेत्रज्ञयोर् इत्य् अस्यायम् अर्थः—द्विविधयोर् अपि क्षेत्र-क्षेत्रज्ञयोर् ज्ञानं, तन् ममैव ज्ञानं मतम्, अन्यार्थस् तु परामर्शः [वे।सू। १.३.२०] इति न्यायेन मज्-ज्ञानैक-तात्पर्यकम् इत्य् अर्थः, ज्ञेयस्यैकत्वेनैव निर्दिष्टत्वात्, योग्यत्वाच् च ।

न च निरीश्वर-साङ्ख्यवत् क्षेत्र-क्षेत्रज्ञ-मात्र-विभागाद् अत्र ज्ञानं मतं, _माम्_ इत्य्[^१५] अनेनेश्वरस्यापेक्षितत्वात् ।

[^१५]:
     ममेत्य् (जादव्पुर्)


न च विवर्त-वादवद् ईश्वरस्यापि भ्रम-मात्र-प्रतीत-पुरुषत्वम्, तद्-वचन-लक्षण-स-वेद-गीतादि-शास्त्राणाम्[^१६] अप्रामाण्यात्, बौद्ध-वादापत्तेः। तस्यां च सत्यां बौद्धानाम् इव विवर्त-वादिनां तद्-व्याख्यानायुक्तेः । 

[^१६]:
     -लक्षणस्य (ज)


न च तस्य सत्य-पुरुषत्वेऽपि निर्विशेष-ज्ञानम् एव मोक्ष-साधनम् इति तदीय-शास्त्रान्तरतः समाहार्यम्, एवं सतत-युक्ता ये [१२.१] इत्य्-आदि-पूर्वाध्याये निर्विशेष-ज्ञानस्य हेयत्वेन विवक्षितत्वात् । तत्रैव च, ये तु सर्वाणि कर्माणि [१२.६] इत्य्-आदिनानन्य-भक्तान् उद्दिश्य, तेषाम् अहं समुद्धर्ता मृत्यु-संसार-सागरात् [१२.७] इत्य् अनेन तज्-ज्ञानापेक्षापि नादृतेति[^१७] । तद् उक्तम् एकादशे स्वयं भगवता—यत् कर्मभिर् यत् तपसा[^१८] [भा।पु। ११.२०.३२-३३] इत्य्-आदि । मोक्ष-धर्मे च—

[^१७]:
     न दृश्यते (छ)


[^१८]:
     यत् कर्मभिर् यत् तपसा ज्ञान-वैराग्यतश् च यत् ।
    योगेन दान-धर्मेण श्रेयोभिर् इतरैर् अपि ॥
    सर्वं मद्-भक्ति-योगेन मद्-भक्तो लभतेऽञ्जसा ।



> या वै साधन-सम्पत्तिः पुरुषार्थ-चतुष्टये ।  
> तया विना तद् आप्नोति नरो नारायणाश्रयः ॥ इति ।[^१९]

अत्र तु पूर्वाध्याय-विश्लाघितं तद् एवावृथा-कर्तुं स-विशेषतया निर्दिश्य, 

[^१९]:
     तत्र मूले न प्राप्तम्।



> इति क्षेत्रं तथा ज्ञानं ज्ञेयं चोक्तं समासतः ।  
> मद्-भक्त एतद् विज्ञाय मद्-भावायोपपद्यते ॥ [गीता १३.१८]

इत्य् अन्तेन भक्ति-संवलिततया सुकरार्थ-प्रायं कृतम् । अत एवात्र व्यष्टि-क्षेत्रज्ञ एव भक्तत्वेन निर्दिष्टः, समष्टि-क्षेत्रज्ञस् तु ज्ञेयत्वेनेति क्षेत्र-ज्ञानाभ्यां सह ज्ञेयस्य पाठाद् अनुस्मार्य, तद्-अनन्तरं च तस्य तस्य च जीवत्वम् ईश्वरत्वं च क्षरं नेति दर्शितम् । यतः—


> पुरुषः प्रकृति-स्थो हि भुङ्क्ते प्रकृति-जान् गुणान् ।  
> कारणं गुण-सङ्गोऽस्य सद्-असद्-योनि-जन्मसु ॥ [गीता १३.२१]

इति जीवस्य प्रकृति-स्थत्वं निर्दिश्य, स्वतस् तस्याप्राकृतत्व-दर्शनया स्फुटम् एवाक्षरत्वं ज्ञापितम् ।


> उपद्रष्टानुमन्ता च भर्ता भोक्ता महेश्वरः ।  
> परमात्मेति चाप्य् उक्तो देहेऽस्मिन् पुरुषः परः ॥ [गीता १३.२२]

इति जीवात् परत्वेन निर्दिष्टस्य परमात्माख्य-पुरुषस्य तु कैमुत्येनैव तद् दर्शितम् । 


> द्वाव् इमौ पुरुषौ लोके क्षरश् चाक्षर एव च ।  
> क्षरः सर्वाणि भूतानि कूट-स्थोऽक्षर उच्यते ॥   
> उत्तमः पुरुषस् त्व् अन्यः परमात्मेत्य् उदाहृतः ।  
> यो लोक-त्रयम् आविश्य बिभर्त्य् अव्यय ईश्वरः ॥ [गीता १५.१६-१७]

इत्य् अत्र जीवस्याप्य् अक्षरत्वं कण्ठोक्तम् एव । तत्रोपद्रष्टा परम-साक्षी । अनुमन्ता तत्-तत्-कर्मानुरूपः प्रवर्तकः । भर्ता पोषकः । भोक्ता पालयिता। महेश्वरः सर्वाधिकर्ता । परमात्मा सर्वान्तर्यामीति व्याख्येयम् । 

उत्तर-पद्ययोस् तु कूटस्थ एक-रूपतया तु यः काल-व्यापी स कूटस्थः इत्य् अमर-कोषाद् अवगतार्थः । असौ शुद्ध-जीव एव, "उत्तमः पुरुषस् त्व् अन्यः" इत्य् उत्तरात् । तद् एवम् अत्रापि क्षेत्र-क्षेत्रज्ञ-सर्व-क्षेत्रज्ञा उक्ताः । अत्र चोत्तरयोर् "अन्यः" इत्य् अनेन भिन्नयोर् एव सतोर् अक्षरयोर् न तत्-तद्-रूपता-परित्यागः सम्भवेद् इति, न कदाचिद् अपि निर्विशेष-रूपेनावस्थितिर् इति दर्शितम् । तस्मान् मद्-भावायोपपद्यते [गीता १३.१८] इति यद् उक्तं, तद् अपि तत्-सार्ष्टि-प्राप्ति-तात्पर्यकम्+++([ ])+++। तद् एवं द्वयोर् अक्षरत्वेन साम्येऽपि जीवस्य हीन-शक्तित्वात् प्रकृत्य्-आविष्टस्य तन्-निवृत्त्य्-अर्थम् ईश्वर एव भजनीयत्वेन ज्ञेय इति भावः ।

**[१.३]**

तस्माद् इदं शरीरम् [गीता_ _१३.१]_ _इत्य्-आदिकं पुनर् इत्थं विवेचनीयम् । "इदम्" इति स्व-स्वापरोक्षम् इत्य् अर्थः । शरीर-क्षेत्रयोर्[^२०] एकैकत्वेन ग्रहणम् अत्र व्यक्ति-पर्यवसानेन जाति-पुरस्कारेणैवेति गम्यते, "सर्व-क्षेत्रेषु" इति बहु-वचनेनानुवादात् । "एतद् यो वेत्ति" इत्य् अत्र देहोऽसवोऽक्षा-मनव इत्य् आदौ, सर्वं पुमान् वेद-गुणांश् च तज्-ज्ञः [भा।पु। ६.४.२५][^२१] इत्य्-उक्त-दिशा, **क्षेत्रज्ञ एता मनसो विभूतीर्** [भा।पु। ५.११.१२] इत्य्-उक्त-दिशा च जानातीत्य् अर्थः।

[^२०]:
     शरीर-क्षेत्रज्ञयोर् (ज)


[^२१]:
     देहोऽसवोऽक्षा मनवो भूत-मात्राम्
    आत्मानम् अन्यं च विदुः परं यत् । 
    सर्वं पुमान् वेद गुणांश् च तज्-ज्ञो
    न वेद सर्व-ज्ञम् अनन्तम् ईडे ॥


"क्षेत्रज्ञं चापि मां विद्धि" इत्य् अत्र मां स्वयं भगवन्तम् एव सर्वेष्व् अपि समष्टि-व्यष्टि-रूपेषु क्षेत्रेषु, न तु पूर्व-क्षेत्रज्ञवत् निज-निज-क्षेत्र एव, "क्षेत्रज्ञं च विद्धि" इति । तद् उक्तम्—विष्टभ्याहम् इदं कृत्स्नम् एकांशेन स्थितो जगत् [गीता १०.४२] इति । यत्र गत्य्-अन्तरं नास्ति, तत्रैव लक्षणा-मय-कष्टम् आश्रीयेत । तथापि तेन सामानाधिकरण्यं यदि विवक्षितं स्यात्, तर्हि "क्षेत्रज्ञं चापि मां विद्धि" इत्य् एतावद् एव "तं च मां विद्धि" इत्य् एतावद् एव वा प्रोच्येत, न तु "सर्व-क्षेत्रेषु भारत" इत्य् अधिकम् अपि । किन्तु क्षेत्रज्ञ एता मनसो विभूतीर् [भा।पु। ५.११.१२] इत्य्-आदिवत् क्षेत्रज्ञ-द्वयम् अपि वक्तव्यम् एव स्यात् । तथा च ब्रह्म-सूत्रं—गुहां प्रविष्टाव् आत्मानौ हि तद्-दर्शनात् [वे।सू। १.२.११] इति ।

तद् द्वैविध्यम् एव चोपसंहृतम्—पुरुषः प्रकृति-स्थो हि [गीता १३.२१] इत्य्-आदिना । तस्माद् उपक्रमार्थस्य उपसंहाराधीनत्वाद् एष एवार्थः समञ्जसः । यथोक्तं ब्रह्म-सूत्र-कृद्भिः—असद्-व्यपदेशान् नेति चेन्, न, धर्मान्तरेण वाक्य-शेषात् [वे।सू। २.१.१७] इति ।[^२२]

अथ "क्षेत्र-क्षेत्रज्ञयोर् ज्ञानम्" इत्य् अत्र यत् क्षेत्रे ज्ञानेन्द्रिय-गतं तेनागतं[^२३] च ज्ञानं दर्शयिष्यते, यच् च पूर्व-क्षेत्रज्ञे निज-निज-क्षेत्र-ज्ञानं दर्शितं, तत् तन् मज्-ज्ञानांशस्य क्षेत्रेषु च्छाया-रूपत्वात्, क्षेत्रज्ञेषु यत् किञ्चिद् अंशांशतया प्रवेशान् ममैव ज्ञानं मतम् इति ।

[^२२]:
     अत्र शङ्कराचार्य-भगवत्-पादानां भाष्ये—"यद् उपक्रमे सन्दिग्धार्थं वाक्यं तच् छेषान् निश्चीयते ।" इति ।


[^२३]:
     चेतना-गतं इति क्रम-सन्दर्भे यादवपुर-संस्करणेऽपि च धृत-पाठः।


तस्मात् साधूक्तं मुख्यं क्षेत्रज्ञत्वं परमात्मन्य् एवेति ।

अत्र श्री-भगवतः परमात्म-रूपेणाविर्भावोऽपि, अजनि च यन्-मयं तद् अविमुच्य नियन्तृ भवेत् [भा।पु। १०.८७.३०] इत्य्-उक्त-दिशा शक्ति-विशेषालिङ्गिताद् यस्माद् एवांशाज् जीवानाम् आविर्भावः, तेनैवेति ज्ञेयम् । तद् उक्तं तत्रैव—विष्टभ्याहम् [गीता १०.४२] इत्य्-आदि । श्री-विष्णु-पुराणे च—


> यस्यायुतांशांशे विश्व-शक्तिर् इयं स्थिता ।  
> पर-ब्रह्म-स्वरूपस्य प्रणमाम तम् अव्ययम् ॥ [वि।पु। १.९.५३] इति ।

पूर्ण-शुद्ध-शक्तिस् तु कला-काष्ठा-निमेषादि- [वि।पु। १.९.४४][^२४] इत्य् अनेन दर्शिता । 

[^२४]:
     कला-काष्ठा-निमेषादि-काल-सूत्रस्य गोचरे ।
    यस्य शक्तिर् न शुद्धस्य प्रसीदतु स मे हरिः ॥


तथा श्री-नारद-पञ्चरात्रे, नारद उवाच—


> शुद्ध-सर्गम् अहं देव ज्ञातुम् इच्छामि तत्त्वतः ।  
> सर्ग-द्वयस्य चैवास्य यः परत्वेन वर्तते ॥

तत्रैतत्-पूर्वोक्तः प्राधानिकः शाक्तश् चेत्य् एतत् सर्ग-द्वयस्येति ज्ञेयम् । 


> श्री-भगवान् उवाच—  
> यः सर्व-व्यापको देवः पर-ब्रह्म च शाश्वतम् ।  
> चित्-सामान्यं जगत्य् अस्मिन् परमानन्द-लक्षणम् ॥  
> वासुदेवाद् अभिन्नं तु वह्न्य्-अर्केन्दु-शत-प्रभम् ।  
> वासुदेवोऽपि भगवांस् तद्-धर्मा परमेश्वरः ॥  
> स्वां दीप्तिं क्षोभयत्य् एव तेजसा तेन वै युतम् ।  
> प्रकाश-रूपो भगवान् अच्युतं चासृजद्[^२५] द्विज ॥  
> सोऽच्युतोऽच्युत-तेजाश् च स्वरूपं वितनोति वै ।  
> आश्रित्य वासुदेवं च स्वस्थो मेघो जलं यथा ॥  
> क्षोभयित्वा स्वम् आत्मानं सत्य-भास्वर-विग्रहम् ।  
> उत्पादयामास तदा समुद्रोर्मि-जलं यथा ॥  
> स चिन्मयः प्रकाशात्मा उत्पाद्यात्मानम् आत्मना ।  
> पुरुषाख्यम् अनन्तं च प्रकाश-प्रसरं महत् ॥  
> स च वै सर्व-जीवानाम् आश्रयः परमेश्वरः ।  
> अन्तर्यामी च तेषां वै तारकाणाम् इवाम्बरम् ॥  
> सेन्धनः पावको यद्वत् स्फुलिङ्ग-निचयं द्विज ।  
> अनिच्छातः प्रेरयति तद्वद् एष परः प्रभुः ॥  
> प्राग्-वासना-निबन्धानां बन्धानां च विमुक्तये ।  
> तस्माद् विद्धि तद्-अंशांस् तान् सर्वांशं तम् अजम् प्रभुम् ॥ इति ।

[^२५]:
     चासकृद् इति यादवपुर-पाठः ।


अत एव यत् तु ब्रह्मादौ श्री-प्रद्युम्नस्य, मन्व्-आदौ श्री-विष्णोः, रुद्रादौ श्री-सङ्कर्षणस्यान्तर्यामित्वं श्रूयते, तन् नानांशम् आदायावतीर्णस्य तस्यैव तत्-तद्-अंशेन तत्-तद्-अन्तर्यामित्वम् इति मन्तव्यम् । अत एव रुद्रस्य सङ्कर्षण-प्रकृतित्वं पुरुष-प्रकृतित्वं चेत्य् उभयम् अप्य् आम्नातं, प्रकृतिम् आत्मनः सङ्कर्षण-संज्ञां… भव उपधावति[^२६] [भा।पु। ५.१७.१६] इत्य्-आदौ, आदाव् अभूच् छत-धृतिर्[^२७] [भा।पु। ११.४.५] इत्य्-आदौ च। एष एव—

[^२६]:
     भवानी-नाथैः स्त्री-गणार्बुद-सहस्रैर् अवरुध्यमानो भगवतश् चतुर्मूर्तेर् महा-पुरुषस्य तुरीयां तामसीं मूर्तिं प्रकृतिम् आत्मनः सङ्कर्षण-संज्ञाम् आत्म-समाधि-रूपेण सन्निधाप्यैतद् अभिगृणन् भव उपधावति इति पूर्ण-वाक्यम् । आत्मनः प्रकृतिम् अंशित्वात् कारणम् इति विश्वनाथः ॥


[^२७]:
     आदाव् अभूच् छत-धृती रजसास्य सर्गे 
    विष्णुः स्थितौ क्रतु-पतिर् द्विज-धर्म-सेतुः ।
    रुद्रोऽप्ययाय तमसा पुरुषः स आद्य
    इत्य् उद्भव-स्थिति-लयः सततं प्रजासु ॥ अष्टमोऽनुच्छेदो द्रष्टव्यः।



> भूतात्मा चेन्द्रियात्मा च प्रधानात्मा तथा भवान् ।   
> आत्मा च परमात्मा च त्वम् एकः पञ्चधा स्थितः ॥ [वि।पु। ५.१८.५०]

इत्य्-आदौ विवृतः । तस्मात् सर्वान्तर्यामी पुरुष एव ब्रह्मेति परमात्मेति [भा।पु। १.२.११] इत्य्-आदौ परमात्मत्वेन निर्दिस्ट इति स्थितम् । व्याख्यातं च स्वामिभिः नमस् तुभ्यं भगवते ब्रह्मणे परमात्मने [भा।पु। १०.२८.६] इत्य् अत्र वरुण-स्तुतौ—परमात्मने सर्व-जीव-नियन्त्रे इति । 

अस्य परमात्मनो मायोपाधितया पुरुषत्वं तूपचरितम् एव । तद् उक्तं वैष्णवे एव—


> नान्तोऽस्ति यस्य न च यस्य समुद्भवोऽस्ति  
> वृद्धिर् न यस्य परिणाम-विवर्जितस्य ।  
> नापक्षयं च समुपैत्य विकल्प-वस्तु  
> यस् तं नतोऽस्मि पुरुषोत्तमम् आद्यम् ईड्यम् ॥   
> तस्यैव योऽनु गुण-भुग् बहुधैक एव   
> शुद्धोऽप्य् अशुद्ध इव मूर्ति-विभाग-भेदैः ।  
> ज्ञानान्वितः सकल-सत्त्व-विभूति-कर्ता   
> तस्मै नतोऽस्मि पुरुषाय सदाव्ययाय ॥ [वि।पु। ६.८.६०-६१] इति ।

अत्र तस्यैव **अनु** पूर्वोक्तात् परमेश्वरात् समनन्तरम् । **बहुधा** ब्रह्मादि-रूपेण । **अशुद्ध इव** सृष्ट्य्-आदिष्व् आसक्त इव । **मूर्ति-विभागानां** दक्षादि-मन्व्-आदि-रूपाणां भेदैः । सर्व-सत्त्वानां **विभूति-कर्ता** विस्तार-कृत् इति स्वामी । तत्र **गुण-भुग्** इति षाड्-गुण्यानन्द-भोक्तेत्य् अर्थः ।


> यत् तत् सूक्ष्मम् अविज्ञानम् अव्यक्तम् अचलं ध्रुवम् ।   
> इन्द्रियैर् इन्द्रियार्थैश् च सर्व-भूतैश् च वर्जितम् ॥  
> स ह्य् अन्तरात्मा भूतानां क्षेत्रज्ञश् चेति कथ्यते ।  
> त्रिगुण-व्यतिरिक्तो वै पुरुषश् चेति कल्पितः ॥ [म।भा। १२.३२१.२८-२९]

इति मोक्ष-धर्मेऽपि नारायणीयोपाख्याने । श्रुतयोऽप्य् एनं शुद्धत्वेनैव वर्णयन्ति—


> एको देवो सर्व-भूतेषु गूढः  
> सर्व-व्यापी सर्व-भूतान्तरात्मा ।  
> कर्माध्यक्षः सर्व-भूताधिवासः  
> साक्सी चेताः केवलो निर्गुणश् च ॥ [श्वे।उ। ६.११] ।  
> अजाम् एकां लोहित-शुक्ल-कृष्णां   
> बह्वीः प्रजाः जनयन्तीं[^२८] सरूपाः ।  
> अजो ह्य् एको जूषमाणोऽनुशेते   
> जहात्य् एनां भुक्त-भोगाम् अजोऽन्यः ॥ [श्वे।उ। ४.५] इत्य्-आद्याः ।

[^२८]:
     सृजमानां


तस्मात् साधु व्याख्यातं **क्षेत्रज्ञ एता** इत्य्-आदि-पद्य-द्वयम् ॥

॥ ५.११ ॥ श्री-ब्राह्मणो रहूगणम् ॥१॥

**[२]**

अथ तस्याविर्भावे योग्यता प्राग्वद् भक्तिर् एव ज्ञेया । आविर्भावस् तु त्रिधा, यथा नारदीये तन्त्रे—[^२९]


[^२९]:
     इन् _लघु-भागवतामृत_ १.२.९, थिस् इस् गिवेन् अस् _सात्वत-तन्त्र_।


> विष्णोस् तु त्रीणि रूपाणि पुरुषाख्यान्य् अथो विदुः ।  
> प्रथमं[^३०] महतः स्रष्टृ द्वितीयं त्व् अण्ड-संस्थितम् ।  
> तृतीयं सर्व-भूत-स्थं तानि ज्ञात्वा विमुच्यते ॥ इति ।

[^३०]:
     एकं तु (झ)


तत्र **<u>प्रथमः</u>**—यथाग्नेः क्षुद्रा विस्फुलिङ्गा व्युच्चरन्ति [बृ।आ।उ। २.१.२०], स ऐक्षत [बृ।आ।उ। १.२.५] इत्य्-आद्य्-उक्तो महा-समष्टि-जीव-प्रकृत्योर् एकतापन्नयोर् द्रष्टेत्य् एक एव । अयम् एव सङ्कर्षण इति, महा-विष्णुर् इति च । ब्रह्म-संहितायां यथा—


> तल्-लिङ्गं भगवान् शम्भुर् ज्योती-रूपं सनातनम् । [ब्र।सं। ५.८]  
> तस्मिन्न् आविरभूल् लिङ्गे महा-विष्णुर् जगत्-पतिः ॥ [ब्र।सं। ५.१०]

सहस्र-शीर्षा पुरुष [ब्र।सं। ५.११] इत्य् आरभ्य,


> नारायणः स भगवान् आपस् तस्मात् सनातनात् ।   
> आविरासीत् कारणार्णो-निधिः सङ्कर्षणात्मकः ।  
> योग-निद्रां गतस् तस्मिन् सहस्रांशः स्वयं महान् ॥   
> तद्-रोम-बिल-जालेषु बीजं सङ्कर्षणस्य च ।  
> हैमान्य् अण्डानि जातानि महा-भूतावृतानि तु ॥ [ब्र।सं। ५.१२-१३] इत्य्-आदि ।

लिङ्गम् इति । यस्यायुतायुतांशांशे विश्व-शक्तिर् इयं स्थिता [वि।पु। १.९.५३] इत्य् अनुसारेण तस्य महा-भगवतः श्री-गोविन्दस्य पुरुषोत्पादकत्वाल् लिङ्गम् इव लिङ्गं, यः खल्व् अंश-विशेषः, तद् एव शम्भुः, शम्भु-शब्दस्य मुख्याया वृत्तेर् आश्रय इत्य् अर्थः[^३१] ।

[^३१]:
     लिङ्गम् इति—यस्यायुतायुतांशांशे विश्व-शक्तिर् इयं स्थिता [वि।पु। १.९.५३] इति विष्णु-पुराणानुसारेण प्रपञ्चात्मनस् तस्य महा-भगवद्-अंशस्य स्वांश-ज्योतिर्-आच्छन्नत्वाद् अप्रकट-रूपस्य पुरुषस्य लिङ्गं लिङ्ग-स्थानीयः यः प्रपञ्चोत्पादकोऽंशः, स एव शम्भुः । अन्यस् तु तद्-आविर्भाव-विशेषत्वाद् एव शम्भुर् उच्यते इत्य् अर्थः । … तस्माल् लिङ्ग-रूपी प्रपञ्चोत्पादकस् तद्-अंशोऽपि शक्तिमान् पुरुष उच्यते, महेश्वरोऽप्य् उच्यते । ततश् च तस्मिन् भूत-सूक्ष्म-पर्यन्ततां प्राप्ते लिङ्गे स्वयं तद्-अंशी महा-विष्णुर् आविरभूत् प्रकट-रूपेणाविर्भवति । … इति ब्रह्म-संहिता-टीकायां श्री-जीव-गोस्वामि-पादाः।


अथ **<u>द्वितीय-पुरुषः</u>**—तत् सृष्ट्वा तद् एवानुप्राविशत् [तै।उ। २.६.२] इत्य्-आद्य् उक्तः समष्टि-जीवान्तर्यामी । तेषां ब्रह्माण्डात्मकानां बहु-भेदाद् बहु-भेदः । तत्रैव सूक्ष्मान्तर्यामी प्रद्युम्नः, स्थूलान्तर्याम्य् अनिरुद्ध इति क्वचित् । अनेन महा-वैकुण्ठ-स्थाः सङ्कर्षणादयस् तद्-अंशिनः । ये तु चित्ताद्य्-अधिष्ठातारो वासुदेवादयस् ते तद्-अंशा एवेत्य्-आदि विवेचनीयम् ।

**<u>तृतीयोऽपि पुरुषः</u>**—


> द्वा सुपर्णा सयुजा सखाया  
> समानं वृक्षं परिषस्वजाते ।  
> एकस् तयोर् खादति पिप्पलान्नम्  
> अन्यो निरश्नन्न् अभिचाकशीति ॥[^३२] [ऋग्-वेद १.१६३.२०, मु।उ। ३.१.१, श्वे।उ। ४.६]

[^३२]:
     तयोर् अन्यः पिप्पलं स्वाद्व् अत्त्य्
    अनश्नन्न् अन्योऽभिचाकशीति ॥


इत्य्-आद्य्-उक्तो व्यष्ट्य्-अन्तर्यामी । तेषाम् बहु-भेदाद् बहु-भेदः । 

तत्र प्रथमस्याविर्भावो यथा—

**आद्योऽवतारः पुरुषः परस्य**

**कालः स्वभावः सद् असन् मनश् च ।**

**द्रव्यं विकारो गुण इन्द्रियाणि**

**विराट् स्वराट् स्थास्नु चरिष्णु भूम्नः ॥****[^३३]** [भा।पु। २.६.४१] इति ।

[^३३]:
     ओन्ल्य् थे फ़िर्स्त् लिने इस् गिवेन् इन् थे तेxत्।


टीका च—परस्य भूम्नः पुरुषः प्रकृति-प्रवर्तकः । यस्य सहस्र-शीर्ष- [ऋग्-वेद १०.९०.१] इत्य्-आद्य् उक्तो लीला-विग्रहः स आद्योऽवतारः । इत्य् एषा ॥ 

अत्र चान्यत्र चावतारत्वं नामैक-पाद-विभूत्य्-आविर्भावत्वं ज्ञेयम् ॥ 

॥ २.६ ॥ श्री-ब्रह्मा नारदम् ॥२॥

**[३]**

द्वितीयस्य यथा—


> **कालेन सोऽजः पुरुषायुषाभि-**  
> **प्रवृत्त-योगेन विरूढ-बोधः ।**  
> **स्वयं तद् अन्तर्-हृदयेऽवभातम्**  
> **अपश्यतापश्यत यन् न पूर्वम् ।**   
> **मृणाल-गौरायत-शेष-भोग-**  
> **पर्यङ्क एकं पुरुषं शयानम् ॥** [भा।पु। ३.८.२२-२३]

अयं गर्भोदक-स्थः सहस्र-शीर्षा प्रद्युम्न एव । **पुरुषायुषा** वत्सर-शतेन । **योगो** भक्ति-योगः । 

एतद् अग्रेऽप्य् अव्यक्त-मूलम्[^३४] [भा।पु। ३.८.२९] इत्य् अत्र अव्यक्तं प्रधानं मूलम् अधो-भागो यस्येत्य् अर्थः । भुवनाङ्घ्रिपेन्द्रम् [भा।पु। ३.८.२९] इति । भुवनानि चतुर्दश तद्-रूपा अङ्घ्रिपाः, तेषाम् इन्द्रं तन्-नियन्तृत्वेन वर्तमानम् इत्य् अर्थः ॥

[^३४]:
     परार्ध्य-केयूर-मणि-प्रवेक-
    पर्यस्त-दोर्-दण्ड-सहस्र-शाखम् ।
    अव्यक्त-मूलं भुवनाङ्घ्रिपेन्द्रम्
    अहीन्द्र-भोगैर् अधिवीत-वल्शम् ॥


॥ ३.८ ॥ श्री-मैत्रेयो विदुरम् ॥३॥

**[४]**

तृतीयस्याविर्भावो यथा—


> **केचित् स्व-देहान्तर्-हृदयावकाशे**  
> **प्रादेश-मात्रं पुरुषं वसन्तम् ।**  
> **चतुर्-भुजं कञ्ज-रथाङ्ग-शङ्ख-**  
> **गदा-धरं धारणया स्मरन्ति ॥** [भा।पु। २.२.८]

प्रादेशस् तर्जन्य्-अङ्गुष्ठयोर् विस्तारः, तत्-प्रमाणं, हृद्य् अपेक्षया मनुष्याधिकारत्वात् [वे।सू। १.३.२५] इति न्यायेन ॥[^३५]

॥ २.२ ॥ श्री-शुकः ॥४॥

[^३५]:
     अथ तत्राप्य् एक-देशिनां मतम् आह—केचिद् इत्य्-आदि-सार्ध-चतुष्कैः व्यष्ट्य्-अन्तर्यामिण एव धारणेयम् । गर्भोदक-शायि-रूप-समष्ट्य्-अन्तर्यामि-धारणा तु तृतीय-स्कन्धे तत्-तद्-वर्णनानुसारेण ज्ञेया । सैव सूचिता तं सत्यम् आनन्द-निधिं भजेत [भा।पु। २.१.३९] इत्य् अनेनेति ॥ इति क्रम-सन्दर्भः ॥


**[५]**

एवं पुरुषस्यानेक-विधत्वेऽपि दृष्टान्तेनैक्यम् उपपादयति—


> **यथानिलः स्थावर-जङ्गमानाम्**  
> **आत्म-स्वरूपेण निविष्ट ईशेत् ।**  
> **एवं परो भगवान् वासुदेवः**  
> **क्षेत्रज्ञ आत्मेदम् अनुप्रविष्टः ॥** [भा।पु। ५.११.१४]

**आत्म-स्वरूपेण** प्राण-रूपेण, **निविष्ट ईशेद्** ईशेत नियमयति । **इदं** विश्वम् । श्रुतिश् च—


> वायुर् यथैको भुवनं प्रविष्टो   
> रूपं रूपं प्रतिरूपो बभूव ।  
> एकस् तथा सर्व-भूतान्तरात्मा   
> रूपं रूपं प्रतिरूपो बहिश् च ॥ [क।उ। २.२.१०] इति काठके ॥

॥ ५.११ ॥ श्री-ब्राह्मणो रहूगणम् ॥५॥

**[६]**

तथा, 


> **एक एव परो ह्य् आत्मा सर्वेषाम् एव देहिनाम् ।**  
> **नानेव गृह्यते मूढैर् यथा ज्योतिर् यथा नभः** ॥ [भा।पु। १०.५४.४४]

देहिनां जीवानाम् । आत्मा परमात्मा ॥

॥ १०.५४ ॥ श्री-बलदेवः श्री-रुक्मिणीम् ॥६॥

**[७]**


> **एवम् एक एव परो ह्य् आत्मा**   
> **भूतेष्व् आत्मन्य् अवस्थितः ।**  
> **यथेन्दुर् उद-पात्रेषु**   
> **भूतान्य् एकात्मकानि च ॥** [भा।पु। ११.१८.३२]

**भूतेषु** जीवेषु **एक एव पर आत्मा,** न त्व् असौ जीववत् तत्र तत्र लिप्तो भवति इत्य् आह—**आत्मनि** स्व-स्वरूप एव **अवस्थितः** । **भूतानि** जीव-देहा अपि येन कारण-रूपेणैकात्मकानीति ॥

॥ ११.१८ ॥ श्री-भगवान् उद्धवम् ॥७॥

**[८]**

एवम् एकस्य पुरुषस्य नानात्वम् उपपाद्य तस्य पुनर् अंशा विव्रियन्ते । अत्र द्विविधा अंशा स्वांशा विभिन्नांशाश् च । विभिन्नांशास् तटस्थ-शक्त्य्-आत्मका जीवा इति वक्ष्यते । स्वांशास् तु गुण-लीलाद्य्-अवतार-भेदेन विविधाः । तत्र लीलाद्य्-अवताराः प्रसङ्ग-सङ्गत्या श्री-कृष्ण-सन्दर्भे वक्ष्यते ।

**<u>गुणावतारा</u>**[^३६] यथा—

[^३६]:
     तत्र द्वितीय-पुरुषस्य गुणावतारा (ख, च, छ)।

> **आदाव् अभूच् छत-धृती रजसा ऽस्य सर्गे**  
> **विष्णुः स्थितौ क्रतु-पतिर् द्विज-धर्म-सेतुः ।**  
> **रुद्रोऽप्ययाय तमसा पुरुषः स आद्य**   
> **इत्य् उद्भव-स्थिति-लयाः सततं प्रजासु ॥** [भा।पु। ११.४.५]

**स** युगपत् गुण-त्रयाधिष्ठाता **आद्यः** **पुरुषः**  
पृथक् पृथग् अपि तत्-तद्-गुणाधिष्ठान-लीलयैव  
**आदौ रजसा अस्य** जगतः **सर्गे** विसर्गे कार्ये  
**शत-धृतिर्** ब्रह्मा **अभूत्** ।  
**स्थितौ विष्णुः** सत्त्वेनेति शेषः ।  
तत्र साक्षाद्-गुणानुक्तिश् च[^३७] तस्यातिरोहित-स्वरूपतया तत्-सम्बन्धोपचारस्याप्य् उट्टङ्कनम् अयुक्तम् इत्य् अभिप्रायेण । पालन-कर्तृत्वेन **क्रतु-पतिस्** तत्-फल-दाता ।  
यज्ञ-रूपस् तु लीलावतार-मध्य एव श्री-ब्रह्मणा द्वितीये गणितः । **द्विजानां** **धर्मानां** च **सेतुः** पालक इत्य् अर्थः ।  
**तमसा** तस्य **आप्ययाय रुद्रो** ऽभूत् इत्य् अनेन प्रकारेण **उद्भव-स्थिति-लया** भवन्तीति । 

<details><summary>विश्वास-टिप्पनी</summary>

shrI jIva takes रजसा in भा।पु। ११.४.५ literally (not रजो-गुण-प्रचुर etc.. as would make sense considering tons of usages like BG).
</details>



[^३७]:
     विष्णुः सत्त्वेनेत्य् अनुक्तिस् तस्य शुद्ध-सत्त्व-रूपत्वात्, सान्निध्येनैव सत्त्व-गुणोपकारकत्वाच् च इति क्रम-सन्दर्भे ।


अत्र ब्रह्म-रुद्रयोर् अवतारावसरो मोक्ष-धर्मे विविक्तोऽस्ति[^३८] । यथा—

[^३८]:
     विवृत्तोऽस्ति (यादवपूर)



> ब्राह्मे रात्रि-क्षये प्राप्ते तस्य ह्य् अमित-तेजसः ।  
> प्रसादात् प्रादुरभवत् पद्मं पद्म-निभेक्षण ॥  
> तत्र ब्रह्मा समभवत् स तस्यैव प्रसादजः ।  
> अह्नः क्षये ललाटाच् च सुतो देवस्य वै तथा ।  
> क्रोधाविष्टस्य संजज्ञे रुद्रः संहार-कारकः ॥ [म।भा। १२.३२८.१५-१६] इति ।

श्री-विष्णोस् तु तृतीये दृश्यते—


> तल्-लोक-पद्मं स उ एव विष्णुः   
> प्रावीविशत् सर्व-गुणावभासम् ।  
> तस्मिन् स्वयं वेद-मयो विधाता  
> स्वयम्भुवं यं स्म वदन्ति सोऽभूत् ॥ [भा।पु। ३.८.१५] इति ।

अस्यार्थः—तल्-लोकात्मकं **पद्मम्** । **सर्व-गुणान्** जीव-भोग्यान् अर्थान् **अवभासयतीति** तथा। तत् यस्माज् जातं श्री-नारायणाख्यः पुरुष एव **विष्णु**-संज्ञः सन् स्थापन-रूपान्तर्यामितायै **प्रावीविशत्** प्रकर्षेनालुप्त-शक्तितयैवाविशत् । स्वार्थे णिच् । **तस्मिन्** श्री-विष्णुना लब्ध-स्थितौ पद्मं पुनः सृष्ट्य्-अर्थं स्वयम् एव ब्रह्माभूत् स्थितस्यैव मृद्-आदेर् घटादितया सृष्टेः । अत एव स्थित्य्-आदये हरि-विरिञ्चि-हरेति संज्ञा [भा।पु। १.२.२३] इत्य् अन्यत्रापि ॥

॥ ११.४ ॥ द्रुमिलो निमिम् **॥ ८ ॥**

**[९]**

एवं—**यो वा अहं च गिरिशं च विभुः स्वयं च** [भा।पु। ३.९.१६] इत्य् आदौ **त्रिपाद्** इति ।[^३९]

टीका च—यो वै एकस् त्रिपात् त्रयो ब्रह्मादयः पादाः स्कन्धा यस्य इत्य् एषा । वृक्ष-रूपत्वेन तद्-वर्णनाद् एषां स्कन्धत्वम् ॥

[^३९]:
     यो वा अहं च गिरिशश् च विभुः स्वयं च
    स्थित्य्-उद्भव-प्रलय-हेतव आत्म-मूलम् ।
    भित्त्वा त्रि-पाद् ववृध एक उरु-प्ररोहस्
    तस्मै नमो भगवते भुवन-द्रुमाय ॥


॥३.९॥ ब्रह्मा गर्भोद-शायिनम् **॥९॥**

**[१०]**

तेषाम् आविर्भावो यथा—


> **तप्यमानं त्रिभुवनं प्राणायामैधसाग्निना ।**  
> **निर्गतेन मुनेर् मूर्ध्नः समीक्ष्य प्रभवस् त्रयः ॥**  
> **अप्सरो-मुनि-गन्धर्व-सिद्ध-विद्याधरोरगैः ।**  
> **वितायमान-यशसस् तद्-आश्रम-पदं ययुः ॥** [भा।पु। ४.१.२१-२२] इत्य्-आदि 

मुनेर् अत्रेः । श्री-मैत्रेयः **॥१०॥**

**[११]**

यथा वा—


> **सरस्वत्यास् तटे राजन् ऋषयः सत्रम् आसते ।**  
> **वितर्कः समभूत् तेषां त्रिष्व् अधीशेषु को महान् ॥** [भा।पु। १०.८९.१]

इत्य्-आदिर् इतिहासः । 

श्री-विष्णोः स्थानं च क्षीरोदादिकं पाद्मोत्तर-खण्डादौ जगत्-पालन-निमित्तक-निवेदनार्थं ब्रह्मादयस् तत्र मुहुर् गच्छतीति प्रसिद्धेः, विष्णु-लोकतया प्रसिद्धेश् च। बृहत्-सहस्र-नाम्नि च क्षीराब्धि-मन्दिर इति तन्-नाम-गणे पठ्यते । श्वेतद्वीप-पतेः क्वचिद् अनिरुद्धतया ख्यातिश् च, तस्य साक्षाद् एवाविर्भाव इत्य् अपेक्षयेति ॥

एवं परीक्षया[^४०] तत्र त्रिदेव्यास् तारतम्यम् अपि स्फुटम् ।

[^४०]:
     परीक्षायां (ङ, ज)।


॥ १०.८९ ॥ श्री-शुकः **॥११॥**

**[१२]**

तथा चान्यत्र द्वयेनाह—


> **सत्त्वं रजस् तम इति प्रकृतेर् गुणास् तैर्**  
> **युक्तः परः पुरुष एक इहास्य धत्ते ।**  
> **स्थित्य्-आदये हरि-विरिञ्चि-हरेति संज्ञाः**  
> **श्रेयांसि तत्र खलु सत्त्व-तनोर् नॄणां स्युः ॥** [भा।पु। १.२.२३]

इह यद्यप्य् **एक** एव **परः पुमान् अस्य** विश्वस्य **स्थित्य्-आदये** सृष्टि-स्थिति-लयार्थं **तैः** सत्त्वादिभिर् **युक्तः** पृथक् पृथक् तत्-तद्-अधिष्ठाता, तथापि परस् तत्-तद्-असंश्लिष्टः सन् **हरि-विरिञ्च-हरेति संज्ञा** भिन्ना **धत्ते,** तत्-तद्-रूपेणाविर्भवतीत्य् अर्थः । तत्रापि तत्र तेषां मध्ये **श्रेयांसि** धर्मार्थ-काम-मोक्ष-भक्त्य्-आख्यानि शुभ-फलानि **सत्त्व-तनोर्** अधिष्ठित-सत्त्व-शक्तेः **श्री-विष्णोर्** एव **स्युः** । 

अयं भावः—उपाधि-दृष्ट्या तौ द्वौ सेवमाने रजस्-तमसोर् घोर-मूढत्वाद् भवन्तोऽपि धर्मार्थ-कामा नाति-सुखदा भवन्ति, तथोपाधि-त्यागेन सेवमाने भवन्न् अपि मोक्षो न साक्षान् न च झटिति, किन्तु कथम् अपि परमात्मांश एवायम् इत्य् अनुसन्धानाभ्यासेनैव परमात्मन एव भवति । तत्र तत्र साक्षात् परमात्माकारेणाप्रकाशात्[^४१] तस्मात् ताभ्यां श्रेयांसि न भवन्ति ।

[^४१]:
     परमात्माकारत्वेनाप्रकाशात् (ज)


अथोपाधि-दृष्ट्यापि श्री-विष्णुं सेवमाने सत्त्वस्य शान्तत्वात् धर्मार्थ-कामा अपि सुखदाः । तत्र निष्कामत्वेन तु तं सेवमाने सत्त्वात् सञ्जायते ज्ञानम् [गीता १४.१७] इति, कैवल्यं सात्त्विकं ज्ञानम् [भा।पु। ११.२५.२४] इति चोक्तेर् मोक्षश् च साक्षात् ।

अत उक्तं स्कान्दे—


> बन्धको भव-पाशेन भव-पाशाच् च मोचकः[^४२] ।  
> कैवल्यदः परं ब्रह्म विष्णुर् एव सनातनः ॥ इति ।

[^४२]:
     मोक्षकः (ग, ज)


उपाधि-परित्यागेन तु पञ्चम-पुरुषार्थो भक्तिर् एव भवति, तस्य परमात्माकारेणैव प्रकाशात् । तस्मात् श्री-विष्णोर् एव श्रेयांसि स्युर् इति । 

**[१३]**

अत्र तु यत् त्रयाणाम् अभेद-वाक्येनोपजप्त-मतयो विवदन्ते, तत्रेदं ब्रूमः—यद्यपि तारतम्यम् इदम् अधिष्ठान-गतम् एव, अधिष्ठाता तु परः पुरुष एक एवेति भेदासम्भवात् । सत्यम् एवाभेद-वाक्यं, तथापि तस्य तत्र तत्र साक्षात्त्वासाक्षात्त्व-भेदेन प्रकाशेन तारतम्यं दुर्निवारम् एवेति स-दृष्टान्तम् आह—


> **पार्थिवाद् दारुणो धूमस्**  
> **तस्माद् अग्निस् त्रयीमयः ।**  
> **तमसस् तु रजस् तस्मात्**  
> **सत्त्वं यद् ब्रह्म-दर्शनम् ॥** [भा।पु। १.२.२४]

**पार्थिवात्,** न तु धूमवद् अंशेनाग्नेयात्, तत एव वेदोक्त-कर्मणः साक्षात् प्रवृत्ति-प्रकाश-रहिताद् **दारुणो** यज्ञीयान् मथन-काष्ठात् सकाशाद् अंशेनाग्नेयो **धूमस् त्रयीमयः** पूर्वापेक्षया वेदोक्त-कर्माधिक्याविर्भावास्पदम् । तस्माद् अपि स्वयम् **अग्निस्** **त्रयीमयः** साक्षात् तद्-उक्त-कर्माविर्भावास्पदम् ।[^४३] 

[^४३]:
     सकाशाद्… तद्-उक्त-कर्माविर्भावास्पदम् इत्य् अत्र ख-करलिपेः पाठान्तरम्—सकाशाद् **धूमः प्रवृत्ति-स्वभावस् त्रयीमयो** वेदोक्त-कर्म-प्रचुर ईषत्-कर्माङ्ग-प्रत्यासत्तेः । तस्माद् अपि **अग्निः प्रवृत्ति-प्रकाश-स्वभावस्** **त्रयीमयः,** साक्षात् कर्माविर्भावास्पदत्वात् ।


एवं काष्ठ-स्थानीयात् सत्त्व-गुण-विदूरात् **तमसः** सकाशाद् धूम-स्थानीयं किञ्चित् सत्त्व-सन्निहितं **रजो ब्रह्म-दर्शनं**—वेदोक्त-कर्म-स्थानीयस्य तत्-तद्-अवतारिणः पुरुषस्य[^४४] प्रकाश-द्वारम् । **तु**-शब्देन लयात्मकात् तमसः सकाशाद् रजसः सोपाधिक-ज्ञान-हेतुत्वेनेषद्-गुण-च्छवि-प्रादुर्भाव-रूपं किञ्चित् ब्रह्म-दर्शन-प्रत्यासत्ति-मात्रम् उक्तं, न तु सर्वथा, विक्षेपकत्वम् । **यद्** अग्नि-स्थानीयं **सत्त्वं,** तत् साक्षात् ब्रह्मणो दर्शनम् । साक्षाद् एव सम्यक् तत्-तद्-गुण-रूपाविर्भाव-द्वारं, शान्त-स्वच्छ-स्वभावात्मकत्वात् । अतो ब्रह्म-शिवयोर् असाक्षात्त्वं, श्री-विष्णौ तु साक्षात्त्वं सिद्धम् इति भावः । 

[^४४]:
     ब्रह्मणः परतत्त्वस्य (ख)


तथा च श्री-वामन-पुराणे—


> ब्रह्म-विष्ण्व्-ईश-रूपाणि त्रीणि विष्णोर् महात्मनः ।  
> ब्रह्मणि ब्रह्म-रूपः स शिव-रूपः शिवे स्थितः ।  
> पृथग् एव स्थितो देवो विष्णु-रूपी जनार्दनः ॥ इति ।

तद् उक्तं ब्रह्म-संहितायां—


> भास्वान् यथाश्म-शकलेषु निजेषु तेजः  
> स्वीयं कियत् प्रकटयत्य् अपि तद्वद् अत्र ।  
> ब्रह्मा य एव जगद्-अण्ड-विधान-कर्ता  
> गोविन्दम् आदि-पुरुषं तम् अहं भजामि ॥ [ब्र।सं। ५.४८]  
> क्षीरं यथा दधि विकार-विशेष-योगात्   
> सञ्जायते न तु ततः पृथग् अस्ति हेतोः ।  
> यः शम्भुताम् अपि तथा समुपैति कार्याद्  
> गोविन्दम् आदि-पुरुषं तम् अहं भजामि ॥ [ब्र।सं। ५.४५]  
> दीपार्चिर् एव हि दशान्तरम् अभ्युपेत्य  
> दीपायते विवृत-हेतु-समान-धर्मा ।  
> यस् तादृग् एव हि च विष्णुतया विभाति  
> गोविन्दम् आदि-पुरुषं तम् अहं भजामि ॥ [ब्र।सं। ५.४६] इत्य् आदि ।

न च दधि-दृष्टान्तेन विकारित्वम् आयातम् । तस्य श्रुतेस् तु शब्द-मूलत्वात् [वे।सू। २.१.२७] इति न्यायेन मुहुः परिहृतत्वात् । यथोक्तम्—यत उदयास्त-मयौ विकृतेर् मृद् इवाविकृतात् [भा।पु। १०.८७.१५][^४५] इति । 

[^४५]:
     बृहद् उपलब्धम् एतद् अवयन्त्य् अवशेषतया
    यत उदयास्त-मयौ विकृतेर् मृदि वाविकृतात् ।
    अत ऋषयो दधुस् त्वयि मनो-वचनाचरितं
    कथम् अयथा भवन्ति भुवि दत्त-पदानि नृणाम् ॥


दृष्टान्त-त्रयेण तु क्रमेणेदं लभ्यते—सूर्य-कान्त-स्थानीये ब्रह्मोपाधौ सूर्यस्येव तस्य किञ्चित् प्रकाशः । दधि-स्थानीये शम्भूपाधौ क्षीर-स्थानीयस्य न तादृग् अपि प्रकाशः। दशान्तर-स्थानीये विष्णूपाधौ तु पूर्ण एव प्रकाश इति ॥ 

॥ १.२ ॥ श्री-सूतः ॥१३॥

**[१४]**

एवम् एवाह त्रिभिः—


> **शिवः शक्ति-युतः शश्वत् त्रिलिङ्गो गुण-संवृतः ।**  
> **वैकारिकस् तैजसश् च तामसश् चेत्य् अहं त्रिधा ॥**   
> **ततो विकारा अभवन् षोडशामीषु कञ्चन****[^४६] ।**  
> **उपधावन् विभूतीनां सर्वासाम् अश्नुते गतिम् ॥**   
> **हरिर् हि निर्गुणः साक्षात् पुरुषः प्रकृतेः परः ।**  
> **स सर्व-दृग् उपद्रष्टा तं भजन् निर्गुणो भवेत् ॥**   
> [भा।पु। १०.८८.३-५] इति ।

[^४६]:
     किंचन



**शश्वच् छक्ति-युतः** प्रथमतस् तावन् नित्यम् एव शक्त्या गुण-साम्यावस्थ-प्रकृतिज-रूपोपाधिना युक्तः, गुण-क्षोभे सति **त्रिलिङ्गो** गुण-त्रयोपाधिः । प्रकटैश् च सद्भिस् तैर् गुणैः **संवृतश्** च ।

ननु तम-उपाधित्वम् एव तस्य श्रूयते, कथं तत्-तद्-उपाधित्वं ? तत्र वैकारिक इति । **अहम्** अहं-तत्त्वं हि तत्-तद्-रूपेण **त्रिधा** । स च तद्-अधिष्ठातेत्य् अर्थः । मुख्यतया नास्तां नामान्यद् गुण-द्वयं, गौणतया त्व् आस्त एवेत्य् अर्थः ।

**ततस्** तेन भगवत्-प्रतिनिधि-रूपेणाधिष्ठिताद् अहं-तत्त्वात् षोडश-**विकारा** ये **अभवन्,** **अमीषु** विकारेषु मध्ये **सर्वासां विभूतीनां** सम्बन्धिनं **कञ्चन** **उपधावन्** तद्-उपाधिकत्वेन तम् उपासीनो **गतिं** प्राप्यं फलं लभते । 

**हि** प्रसिद्धौ हेतौ वा । **हरिस्** तु **प्रकृतेर्** उपाधितः **परस्** तद्-धर्मैर् अस्पृष्टः । अत एव **निर्गुणो**ऽपि कुतस् त्रिलिङ्गत्वादिकम् इति भावः । तत्र हेतुः—**साक्षाद्** एव **पुरुष** ईश्वरः, न तु प्रतिबिम्बवद् व्यवधानेनेत्य् अर्थः । अतो विद्याविद्ये मम तनू [भा।पु। ११.११.३, §५४] इतिवत् तनु-शब्दोपादानात् कुत्रचित् सत्त्व-शक्तित्व-श्रवणम् अपि प्रेक्षादि-मात्रेणोपकारित्वाद् इति भावः । अत एव सर्वेषां शिव-ब्रह्मादीनां दृक् ज्ञानं यस्मात् तथाभूतः सन्न् **उपद्रष्टा** तद्-आदि-साक्षी भवति । अतः **स तं भजन् निर्गुणो भवेद्** गुणातीत-फल-भाग् भवतीति ॥

॥ १०.८८ ॥ श्री-शुकः **॥१४॥**

**[१५]**

अत एव विष्णोर् एव परम-पुरुषेण साक्षाद् अभेदोक्तिम् आह—


> **सृजामि तन्-नियुक्तोऽहं हरो हरति तद्-वशः ।**  
> **विश्वं पुरुष-रूपेण परिपाति त्रि-शक्ति-धृक् ॥** [भा।पु। २.६.३१] इति ।

अहं ब्रह्मा । श्रुतिश् चात्र—


> स ब्रह्मणा सृजति स रुद्रेण विलापयति ।  
> सोऽनुत्पत्तिर् अलय एव हरिः परः परमानन्दः ॥ इति महोपनिषदि [२.३.१४][^४७] ॥

[^४७]:
     नोत् फ़ोउन्द् इन् म्य् एदितिओन् ओफ़् महोपनिषद्।


॥ २.६ ॥ ब्रह्मा नारदम् ॥१५॥

**[१६]**

तत्रैवाह—


> **अत्रानुवर्ण्यतेऽभीक्ष्णं**   
> **विश्वात्मा भगवान् हरिः ।**  
> **यस्य प्रसाद-जो ब्रह्मा**   
> **रुद्रः क्रोध-समुद्भवः ॥** [भा। १२.५.१]

अत्र श्री-विष्णुर् न कथित इति तेन साक्षाद् अभेद एवेत्य् आयातम् । तद् उक्तम्—स उ एव विष्णुर् [भा।पु। ३.८.१५] इति । श्रुतिश् च, पुरुषो वै नारायणोऽकामयत अथ नारायणाद् अजोऽजायत यतः प्रजाः सर्वाणि भूतानि [ना।उ। १] इति । 


> नारायणः परं ब्रह्म   
> तत्त्वं नारायणः परम् ।  
> ऋतं सत्यं परं ब्रह्म   
> पुरुषं कृष्ण-पिङ्गलम् ॥ [म।ना।उ। १३.४] इति ।  
> एको ह नारायण आसीन्, न ब्रह्मा, न च शङ्करः । स मुनिर् भूत्वा समचिन्तयत् ।  
> तत एव व्यजायन्त विश्वो हिरण्यगर्भोऽग्निर् वरुण-रुद्रेन्द्रा[^४८] इति च ।

[^४८]:
     _नारायण पूर्व-तापनी_ _उपनिषद्_ १.४ (अच्चोर्दिन्ग् तो हरिदास शास्त्रीऽस् एदितिओन्)।


तस्मात् तस्यैव वर्णनीयत्वम् अपि युक्तम् ।

॥ १२.५ ॥ श्री-सूतः ॥ १६ ॥

**[१७.१]**

ननु, त्रयाणाम् एक-भावानां यो न पश्यति वै भिदां [भा।पु। ४.७.५४], तथा न ते मय्य् अच्युतेऽजे च भिदाम् अण्व् अपि चक्षते [भा।पु। १२.१०.२२] इत्य्-आदाव् अभेदः श्रूयते, पुराणान्तरे च विष्णुतस् तयोर् भेदे नरकः श्रूयते ? 

सत्यं, वयम् अपि भेदं न ब्रूमः, परम-पुरुषस्यैव तत्-तद्-रूपम् इत्य् एकात्मत्वेनैवोपक्रान्तत्वात् । शिवो ब्रह्मा च भिन्न-स्वभावादितया दृश्यमानोऽपि प्रलये सृष्टौ च तस्मात् स्वतन्त्र एवान्य ईश्वर इति न मन्तव्यं, किन्तु विष्ण्व्-आत्मक एव स स इति हि तत्रार्थः । तद् उक्तं, ब्रह्मणि ब्रह्म-रूपः सः [वाम।पु।][^४९] इत्य्-आदि । 

[^४९]:
     ब्रह्म-विष्ण्व्-ईश-रूपाणि त्रीणि विष्णोर् महात्मनः । 
    ब्रह्मणि ब्रह्म-रूपः स शिव-रूपः शिवे स्थितः ॥
    पृथग् एव स्थितो देवो विष्णु-रूपी जनार्दनः ॥ इति [१२.२ परिच्छेदो द्रष्टव्यः]


न च प्रकाशस्य साक्षाद्-असाक्षाद्-रूपत्वादि-तारतम्यं वयं कल्पयामः, परं शास्त्रम् एव वदति[^५०] । शास्त्रं तु दर्शितम् । एवं भगवद्-अवतारानुक्रमणिकासु त्रयाणां भेदम् अङ्गीकृत्यैव केवलस्य श्री-दत्तस्य गणना सोम-दूर्वासोस् त्व् अगणना । 

[^५०]:
     वक्ति (झ)


किं च, ब्राह्मे ब्रह्म-वैवर्ते च ब्रह्म-वाक्यं—


> नाहं शिवो न चान्ये च तच्-छक्त्य्-एकाङ्ग-भागिनः ।  
> बाल-क्रीडनकैर् यद्वत् क्रीडतेऽस्माभिर् अच्युतः ॥ इति ।

अत एव श्रुतौ—यं कामये तम् उग्रं कृणोमि तं ब्रह्माणं तम् ऋषिं तं सुमेधाम् इत्य् उक्त्वा, मम योनिर् अप्स्व् अन्तः [ऋग्-वेद १०.१२५.५,७] इति शक्ति-वचनम् । _अप्स्व् अन्तर्_ इति कारणोदशायी सूच्यते, आपो नारा इति प्रोक्ता [वि।पु। १.४.६] इत्य्-आदेः । योनिः कारणम् । 

एवम् एव स्कान्दे—


> ब्रह्मेशानादिभिर् देवैर् यत् प्राप्तुं नैव शक्यते ।  
> तद्वत् स्वभावः कैवल्यं स भवान् केवलो हरे ॥ इति ।

तथा विष्णु-सामान्य-दर्शिनो दोषः श्रूयते । यथा वैष्णव-तन्त्रे—


> न लभेयुः पुनर् भक्तिं हरेर् ऐकान्तिकीं जडाः ।  
> एकाग्र-मनसश् चापि विष्णु-सामान्य-दर्शिनः ॥ इति ।

अन्यत्र–


> यस् तु नारायणं देवं ब्रह्म-रुद्रादि-दैवतैः ।  
> समत्वेनैव वीक्षेत स पाषण्डी भवेद् ध्रुवम् ॥ [प।पु। ६.२३५.९] इति ।

तथा च मन्त्र-वर्णः—मध्ये वामनम् आसीनं विश्वे-देवा उपासते [कठ।उ। २.२.३] इति ।

**[१७.२]**

ननु क्वचिद् अन्य-शास्त्रे शिवस्यैव परम-देवत्वम् उच्यते ? सत्यं, तथापि शास्त्रस्य सारासारत्व-विवेकेन तद् बाधितम् इति । तथा च पाद्म-शैवयोर् उमां प्रति श्री-शिवेन श्री-विष्णु-वाक्यम् अनुकृतम्—


> त्वाम् आराध्यतया शम्भो ग्रहीष्यामि वरं सदा ।  
> द्वापरादौ युगे भूत्वा कलया मनुषादिषु ॥  
> स्वागमैः कल्पितैस् त्वं तु जनान् मद्-विमुखान् कुरु ।  
> मां च गोपय येन स्यात् सृष्टिर् एषोत्तरोत्तरा ॥ इति ।

वाराहे च—


> एष मोहं सृजाम्य् आशु यो जनान् मोहयिष्यति ।  
> त्वं च रुद्र महाबाहो मोह-शास्त्राणि कारय ॥  
> अतथ्यानि वितथ्यानि दर्शयस्व महाभुज ।  
> प्रकाशं कुरु चात्मानम् अप्रकाशं च मां कुरु ॥ इति ।

पुराणानां च मध्ये यद् यत् सात्त्विक-कल्प-कथा-मयं, तत् तत् श्री-विष्णु-महिमा-परं, यद् यत् तामस-कल्प-कथामयं,[^५१] तच् छिवादि-महिम-परम् इति । श्री-विष्णु-प्रतिपादक-पुराणस्यैव[^५२] सम्यग्-ज्ञान-प्रदत्वम्, सत्त्वात् सञ्जायते ज्ञानम् [गीता १४.१७] इति दर्शनात् । तथा च मात्स्ये—

[^५१]:
     तामसादि- (ग, छ, ज)


[^५२]:
     -महिमस्यैव (ग)



> सात्त्विकेषु च कल्पेषु माहात्म्यम् अधिकं हरेः ।  
> राजसेषु च माहात्म्यम् अधिकं ब्रह्मणो विदुः ॥  
> तद्वद् अग्नेश् च माहात्म्यं तामसेषु शिवस्य च ।  
> सङ्कीर्णेषु सरस्वत्याः पितॄणां च निगद्यते ॥ इति ।  
> वैष्णवं नारदीयं च तथा भागवतं शुभे ।  
> गारुडं च तथा पाद्मं वाराहं शुभ-दृशे ।  
> ब्रह्माण्डं ब्रह्म-वैवर्तं मार्कण्डेयं तथैव च ।  
> भविष्यं वामनं ब्राह्म्यं राजसानि निगद्यते ।  
> मात्स्यं कूर्मं तथा लैङ्गं शैवं स्कान्दं तथैव च ।  
> आग्नेयकं तथैतानि तामसानि निगद्यते ॥ इत्य्-आदि । 

अत उक्तं स्कान्दे षण्मुखं प्रति श्री-शिवेन—


> शिव-शास्त्रेषु तद् ग्राह्यं भगवच्-छास्त्र-योगि यत् ।  
> परमो विष्णुर् एवैकस् तज्-ज्ञानं मोक्ष-साधनम् ।  
> शास्त्राणां निर्णयस् त्व् एष तद् अन्यन् मोहनाय हि ॥ इति । 

**[१७.३]**

तथैव च द्रष्टुं मोक्ष-धर्मे नारायणोपाख्याने—


> सांख्यं योगं पञ्चरात्रं वेदाः पाशुपतं तथा ।  
> ज्ञानान्य् एतानि राजर्षे विद्धि नाना-मतानि वै ॥१॥  
> सांख्यस्य वक्ता कपिलः परमर्षिः स उच्यते ।  
> हिरण्यगर्भो योगस्य वेत्ता नान्यः पुरातनः ॥२॥  
> अपान्तरतमाश् चैव वेदाचार्यः स उच्यते ।  
> प्राचीनगर्भं तम् ऋषिं प्रवदन्तीह केचन ॥३॥  
> उमापतिर् भूतपतिः श्रीकन्थो ब्रह्मणः सुतः ।  
> उक्तवान् इदम् अव्यग्रो ज्ञानं पाशुपतं शिवः ॥४॥  
> पञ्चरात्रस्य कृत्स्नस्य वक्ता तु भगवान् स्वयम् ।  
> सर्वेषु च नृप-श्रेष्ठ ज्ञानेष्व् एतेषु दृश्यते ॥५॥  
> यथागमं यथा-ज्ञानं निष्ठा नारायणः प्रभुः ।  
> न चैनम् एवं जानन्ति तमो-भूता विशां-पते ॥६॥  
> तम् एव शास्त्र-कर्तारः प्रवदन्ति मनीषिणः ।  
> निष्ठां नारायणम् ऋषिं नान्योऽस्तीति वचो मम ॥७॥  
> निःसंशयेषु सर्वेषु नित्यं वसति वै हरिः ।  
> स-संशयान् हेतु-बलान् नाध्यावसति माधवः ॥८॥  
> पञ्चरात्र-विदो ये तु यथा-क्रम-परा नृप ।  
> एकान्त-भावोपगतास् ते हरिं प्रविशन्ति वै ॥९॥  
> सांख्यं च योगं च सनातने द्वे  
> वेदाश् च सर्वे निखिलेन राजन् ।  
> सर्वैः समस्तैर् ऋषिभिर् निरुक्तो  
> नारायणो विश्वम् इदं पुराणम् ॥१०॥ [म।भा। १२.३३७.५९-६८] इति ।

अत्र _अपान्तरतमा_ इति श्री-कृष्ण-द्वैपायनस्यैव जन्मान्तर-नाम-विशेष इति तत्रैव ज्ञेयम् । 

अत्रैवं व्याख्येयम् । पञ्चरात्र-सम्मतं श्री-नारायणम् एव सर्वोत्तमत्वेन वक्तुं नाना-मतं दर्शयति—_साङ्ख्यम्_ (१) इति । तत्र पञ्चरात्रम् एव गरिष्ठम् आचष्टे—

_पञ्चरात्रस्य_ इत्य्-आदौ, _भगवान् स्वयम्_ (५) इति । 

अथ—द्वौ भूत-सर्गौ लोकेऽस्मिन् दैव आसुर एव च [गीता १६.६] इति श्री-गीतासु श्रूयते । यद् एव तानि _नाना-मतानि_ (१) इत्य् उक्तं, तत् त्व् आसुर-प्रकृत्य्-अनुसारेणेति ज्ञेयम् । दैव-प्रकृतयस् तु तत्-तत्-सर्वावलोकेन पञ्चरात्र-प्रतिपाद्ये श्री-नारायण एव पर्यवस्यन्तीत्य् आह—_सर्वेषु_ (५) इति। 

आसुरांस् तु निन्दति—_न चैनम्_ (६) इति । तद् उक्तं विष्णु-धर्माग्नि-पुराणयोः—


> द्वौ भूत-सर्गौ लोकेऽस्मिन् दैव आसुर एव च ।  
> विष्णु-भक्ति-परो दैव आसुरस् तद्-विपर्ययः ॥ [अग्नि-पुराण ३८१.३९] इति ।

ननु तत्र तत्र नाना-मतय एव दृश्यन्ते, तत्राह—_तम् एव_ (७) इति । पञ्चरात्रेतर-_शास्त्र-कर्तारो_ हि द्वि-विधाः—किञ्चिज्-ज्ञाः सर्व-ज्ञाश् च । तत्राद्या यथा—स्व-स्व-ज्ञानानुसारेण यत् किञ्चित् तत्त्वैक-देशं वदन्ति, तत् तु समुद्रैक-देश-वर्णनं समुद्र इव पूर्ण-तत्त्वे _श्री-नारायण_ एव पर्यवस्यति इति ते तम् एव किञ्चिद् वदन्ति । ये तु सर्वज्ञास् ते चैवम् अभिप्रयन्ति—नास्माभिर् आसुराणां मोहनार्थम् एव कृतानि शास्त्राणि, किन्तु दैवानां व्यतिरेकेण बोधनार्थम् । ते हि रजस्-तमः-शबलस्य खण्डस्य च तत्त्वस्य तथा क्लेश-बहुलस्य साधनस्य प्रतिपादकान्य् एतानि शास्त्राणि दृष्ट्वा, वेदांश् च दुर्गान् दृष्ट्वा निर्विद्य, सर्व-वेदार्थ-सारस्य शुद्धाखण्ड-तत्त्व-श्री-नारायणस्य सुख-मय-तद्-आराधनस्य च सुष्ठु प्रतिपादके पञ्चरात्रे एव गाढं प्रवेक्ष्यन्तीति । तद् एतद् आह—_निःसंशयेषु_ (८) इति।

तस्माज् झटिति वेदार्थ-प्रतिपत्तये पञ्चरात्रम् एवाधेतव्यम् इत्य् आह—_पञ्चरात्र-_ (९) इति ।

यत एवं तत उपसंहरति—_साङ्ख्यं च योगश् च_ (१०) इति । तद् एवं पञ्चरात्र-प्रतिपाद्यस्य श्री-भगवत एवम् उत्कर्षे स्थिते, आत्मारामाश् च मुनयः [भा।पु। १.७.१०] इत्य्-आद्य् असकृद् अपूर्वम् उपदिशता श्री-भागवतेन प्रतिपाद्य-रूपस्य तस्य किम् उतेत्य् अपि विवेचनीयम् ।

**[१७.४]**

तद् एतद्-उक्तानुसारेण सदा-शिवेश्वर-त्रिदेवी-रूप-व्यूहोऽपि निरस्तः । तस्माद् एव च श्री-भगवत्-पुरुषयोर् एव शैवागमे सदा-शिवादि-संज्ञे तन्-महिम-ख्यापनाय धृत इति गम्यते[^५३] । सर्व-शास्त्र-शिरोमणौ श्री-भागवते तु त्रिदेव्याम् एव तत्-तारतम्य-जिज्ञासा, पुरुष-भगवतोस् तु तत्-प्रसङ्ग एव नास्ति ।

[^५३]:
     अवगम्यते (ग, छ)



> ब्रह्मादयो यत्-कृत-सेतु-पाला  
> यत्-कारणं विश्वम् इदं च माया ।  
> आज्ञा-करी यस्य पिशाच-चर्या  
> अहो विभूम्नश् चरितं विडम्बनम् ॥ [भा।पु। ३.१४.२९]

इत्य् अत्र तृतीये गुणावतारत्वेन परमेश्वराभेद-दृष्ट्या तथात्वम् उक्तम् इति ज्ञेयम् ।[^५४] 

[^५४]:
     थिस् वेर्से अन्द् चोम्मेन्त् अरे नोत् फ़ोउन्द् इन् अल्ल् एदितिओन्स्।


ननु,


> न ते गिरित्राखिल-लोकपाल-  
> विरिञ्च-वैकुण्ठ-सुरेन्द्र-गम्यम् ।   
> ज्योतिः परं यत्र रजस् तमश् च   
> सत्त्वं न यद् ब्रह्म निरस्त-भेदम् ॥ [भा।पु। ८.७.३१] 

इत्य् अत्र तस्य परत्वं श्रूयते एवाष्टमे ? मैवम् । महिम्ना स्तूयमाना हि देवा वीर्येण वर्धन्ते इति वैदिक-न्यायेन तद्-युक्तेः । स हि स्तवः काल-कूट-नाशनार्थ इति । तत्रैव प्रीते हरौ भगवति प्रीयेऽहं सचराचरः [भा।पु। ८.७.४०] इति । तथा नवमे—


> वयं न तात प्रभवाम भूम्नि  
> यस्मिन् परेऽन्येऽप्य् अज-जीव-कोषाः ।  
> भवन्ति काले न भवन्ति हीदृशाः  
> सहस्रशो यत्र वयं भ्रमामः ॥ [भा।पु। ९.४.५६] इति ।

एते वयं यस्य वशे महात्मनः स्थिताः शकुन्ता इव सूत्र-यन्त्रिताः [भा।पु। ५.१७.२३] इति च तद्-वाक्य-विरोधात् ।

अथवा यत् शिवस्य ज्योतिस् तत्र स्थितं परमात्माख्यं चैतन्यं तत्-सम्यग्-ज्ञाने तस्याप्य् अक्षमता युक्तैव । यद् उक्तम्—


> द्यु-पतय एव ते न ययुर् अन्तम् अनन्ततया  
> त्वम् अपि यद्-अन्तराण्ड-निचया ननु सावरणाः । [भा।पु। १०.८७.४१] इति । 

ब्रह्म-संहिता-मते तु भगवद्-अङ्ग-विशेष[^५५] एव सदा-शिवो न त्व् अन्यः । यथा तत्रैव सर्वादि-कारण-गोविन्द-कथने—

[^५५]:
     अंश- (झ)



> नियतिः सा रमा-देवी तत्-प्रिया तद्-वशंवदा ।  
> तल्-लिङ्गे भगवान् शम्भुर् ज्योती-रूपः सनातनः ॥   
> या योनिः सा परा शक्तिर् [ब्रह्म-संहिता ५.७-८] इत्य्-आदि,   
> तस्मिन् आविर्भभूल् लिङ्गे महाविष्णुः इत्य्-आद्य्-अन्तम् ॥

तद् एतद् अभिप्रेत्य सदा-शिवत्वादि-प्रसिद्धिम् अप्य् आक्षिप्याह—


> **अथापि यत्-पद-नखावसृष्टं**   
> **जगद्-विरिञ्चोपहृतार्हणाम्भः ।**  
> **सेशं पुनात्य् अन्यतमो मुकुन्दात्**  
> **को नाम लोके भगवत्-पदार्थः ॥** [भा।पु। १.१८.२१]

स्पष्टम् ॥ १.१८ ॥ श्री-सूतः ॥१७॥

**[१८]**

तस्मान् नाहं न च शिवोऽन्ये च तच्-छक्त्य्-एकांश-भागिनः [ब्र।वै।पु।] इत्य् एवोक्तं साध्व् एव इत्य् आह—**ब्रह्मा भवोऽहम् अपि यस्य कलाः कलायाः** [भा।पु। १०.६८.३७] इति । 

शेषं स्पष्टम् ॥ १०.६८ ॥ श्री-बलदेवः ॥१८॥

**[१९]**

अथ **<u>परमात्म-परिकरेषु जीवः</u>** । तस्य च तटस्थ-लक्षणं क्षेत्रज्ञ एताः [भा।पु। ५.११.१२] इत्य् एवोक्तं[^५६] । स्वरूप-लक्षणं पाद्मोत्तर-खण्डादिकम् अनुसृत्य, श्री-रामानुजाचार्य-मताचार्य-वरेण परम-वृद्ध-श्री-वैष्णव-सम्प्रदाय-गुरुणा[^५७] श्री-जामातृ-मुनिनोपदिष्टम् । तत्र प्रणव-व्याख्याने पाद्मोत्तर-खण्डं, यथा—

[^५६]:
     इत्य् अत्रोक्तं (ह्द्स्)। भ्प् ५.११.१२ इस् क़ुओतेद् अन्द् दिस्चुस्सेद् इन् सेच्तिओन् १।


[^५७]:
     श्री-रामानुजाचार्याद् अतिप्राचीनेन श्री-वैष्णव-सम्प्रदाय-गुरुणा (झ, जादव्पुर)



> ज्ञानाश्रयो ज्ञान-गुणश् चेतनः प्रकृतेः परः ।  
> न जातो निर्विकारश् च एक-रूपः स्वरूप-भाक्[^५८] ॥  
> अणुर् नित्यो व्याप्ति-शीलश् चिद्-आनन्दात्मकस् तथा ।  
> अहम्-अर्थोऽव्ययः क्षेत्री भिन्न-रूपः सनातनः ॥

[^५८]:
     एक-रूप-स्वरूप-भाक्


अदाह्योऽच्छेद्यो ह्य् अक्लेद्यस् त्व् अशोष्योऽक्षर एव च ।


> एवम्-आदि-गुणैर् युक्तः शेष-भूतः परस्य वै ॥  
> म-कारेणोच्यते जीवः क्षेत्र-ज्ञः परवान् सदा ।  
> दास-भूतो हरेर् एव नान्यस्यैव कदाचन ॥ [प।पु। ६.२२६.३४-३७] इति ।

श्री-जामातृ-मुनिनाप्य् उपदिष्टं, यथा—


> आत्मा न देवो न नरो न तिर्यक् स्थावरो न च ।  
> न देहो नेन्द्रियं नैव मनः प्राणो न नापि धीः ॥१॥  
> न जडो न विकारी च ज्ञान-मात्रात्मको न च ।  
> स्वस्मै स्वयं-प्रकाशः स्याद् एक-रूपः स्वरूप-भाक् ॥२॥  
> चेतनो व्याप्ति-शीलश् च चिद्-आनन्दात्मकस् तथा ।  
> अहम्-अर्थः प्रति-क्षेत्रं भिन्नोऽणुर् नित्य-निर्मलः ॥३॥  
> तथा ज्ञातृत्व-कर्तृत्व-भोक्तृत्व-निज-धर्मकः ।  
> परमात्मैक-शेषत्व-स्वभावः सर्वदा स्वतः ॥४॥ इति ।

श्री-रामानुज-भाष्यानुसारेण व्याख्या चेयम् । तत्र देवादित्वं निरस्तम् एवास्ति तत्त्व-सन्दर्भे—[^५९]


[^५९]:
     द्रष्टव्यं तत्त्व-सन्दर्भे ७ (५४)।


> अण्डेषु पेशिषु तरुष्व् अविनिश्चितेषु   
> प्राणो हि जीवम् उपधावति तत्र तत्र ।   
> सन्ने यद् इन्द्रिय-गणेऽहमि च प्रसुप्ते   
> कूटस्थ आशयम् ऋते तद् अनुस्मृतिर् नः ॥ [भा।पु। ११.३.३९] इत्य् अनेन ॥

देहादित्वं निरस्यन्न् आह—


> **विलक्षणः स्थूल-सूक्ष्माद्**   
> **देहाद् आत्मेक्षिता स्व-दृक् ।**  
> **यथाग्निर् दारुणो दाह्याद्**   
> **दाहकोऽन्यः प्रकाशकः ॥** [भा।पु। ११.१०.८] 

विलक्षणत्वे हेतुः—**ईक्षिता** तस्य द्रष्टा, **प्रकाशकश्** च, स्वयं तु **स्व-दृक्** स्व-प्रकाश इति ॥

॥ ११.१० ॥ श्री-भगवान् ॥१९॥

**[२०]**

जडत्वं निरस्यन्न् आह—


> **जाग्रत्-स्वप्न-सुषुप्तं च गुणतो बुद्धि-वृत्तयः ।**  
> **तासां विलक्षणो जीवः साक्षित्वेन विनिश्चितः ॥** [भा।पु। ११.१३.२७]

या तु मयि तुर्ये स्थितो जह्यात् [भा।पु। ११.१३.२८] इत्य्-आदौ परमेश्वरेऽपि तुर्यत्व-प्रसिद्धिः, सान्यथैव । 


> विराट् हिरण्यगर्भश् च कारणं चेत्य् उपाधयः ।   
> ईशस्य यत् त्रिभिर् हीनं तुरीयं तत्-पदं विदुः ॥[^६०] 

[^६०]:
     थिस् वेर्से इस् फ़िर्स्त् क़ुओतेद् इन् श्रीधरऽस् चोम्मेन्तर्य् तो भा।पु। ११.१५.१६ अन्द् लतेर् अत् च्च् १.२.५३।


इत्य्-आद्य्-उक्तेर् वासुदेवस्य चतुर्-व्यूहे तुर्य-कक्षाक्रान्तत्वाद् वा ॥

॥ ११.१३ ॥ श्री-भगवान् ॥२०॥

**[२१]**

विकारित्वं निरस्यन्न् आह—


> **विसर्गाद्याः श्मशानान्ता भावा देहस्य नात्मनः ।**  
> **कलानाम् इव चन्द्रस्य कालेनाव्यक्त-वर्त्मना ॥** [भा।पु। ११.७.४८]

**चन्द्रस्य** जल-मय-मण्डलत्वात् कलानां सूर्य-प्रतिच्छवि-रूप-ज्योतिर्-आत्मत्वात् यथा कलानाम् एव जन्माद्या नाशान्ता भावाः, न तु चन्द्रस्य, तथा **देहस्यैव** ते भावा अव्यक्त-वर्त्मना कालेन भवन्ति, **न** त्व् **आत्मन** इत्य् अर्थः ॥

॥ ११.७ ॥ श्री-दत्तात्रेयो यदुम् ॥२१॥

**[२२]**

ज्ञान-मात्रात्मको न च [§१८] इति किं तर्हि ? ज्ञान-मात्रत्वेऽपि ज्ञान-शक्तित्वं प्रकाशस्य[^६१] प्रकाशन-शक्तित्ववत्, तादृशत्वम् अपि[^६२] 

[^६१]:
     ज्ञान-शक्ति-प्रकाश-वस्तुनः (ग)


[^६२]:
     किं तर्हि ज्ञान-मात्रत्वेऽपि ज्ञातृत्वं प्रकाश-वस्तुनः प्रकाश-मात्रत्वेऽपि प्रकाश-मात्रत्ववत् तादृशत्वम् अपि इति ङ-ज-करलिप्योः पाठान्तरम्।



> नात्मा जजान न मरिष्यति नैधतेऽसौ   
> न क्षीयते सवन-विद् व्यभिचारिणां हि ।   
> सर्वत्र शश्वद् अनपाय्य् उपलब्धि-मात्रं   
> प्राणो यथेन्द्रिय-बलेन विकल्पितं सत् ॥ [भा।पु। ११.३.३८] 

इत्य् अनेन तत्त्व-सन्दर्भ एव दर्शितम्[^६३] । अत्र उपलब्धि-मात्रत्वेऽपि सवनवित्त्वेनोक्तेः[^६४] स्पष्टम् एव तादृश-ज्ञान-शक्तित्वम् । अत एव शुद्धो विचष्टे ह्य् अविशुद्ध-कर्तुः [भा।पु। ५.११.१२] इत्य् उक्तम् । प्रकारान्तरेणापि तद् आह—

[^६३]:
     निरस्तम् (ख)। थिस् इस् थे मैन् वेर्से इन् पर। ६ ओफ़् थे ग्ग्म् एदितिओन् ओफ़् _तत्त्व-सन्दर्भ_, सेच्तिओन् ५४ इन् मोस्त् प्रिन्तेद् एदितिओन्स्। 


[^६४]:
     सवनवित्त्वेनोक्तम् (ज)



> **गुणैर् विचित्राः सृजतीं सरूपाः प्रकृतिं प्रजाः ।**  
> **विलोक्य मुमुहे सद्यः स इह ज्ञान-गूहया ॥** [भा।पु। ३.२६.५]

अत्र **विलोक्य** इत्य् अनेन, **मुमुहे** इत्य् अनेन, **ज्ञान-गूहया** इत्य् अनेन च पराग्-भूतायाः प्रकृतेस् तत्-कृताद् अज्ञानाच् च प्रत्यग्-भूतं यज् ज्ञानं, तत् तस्य स्वरूप-शक्तिर् एव स्याद् इति गम्यते । श्री-गीतोपनिषदश् च तथा—अज्ञानेनावृतं ज्ञानं तेन मुह्यन्ति जन्तवः [गीता ५.१५] इति ॥

॥ ३.२६ ॥ श्री-कपिलदेवः ॥२२॥

**सर्व-संवादिनी**: तत्र जीव-प्रकरणे **ज्ञान-मात्रात्मको न च** इत्य् अस्य व्याख्यायां युक्तिश् च दर्श्यते । अत्र निर्विशेष-वादिन एवं मन्यन्ते—देहादाव् आत्म-शब्द-प्रत्ययौ न गौणौ । गौण्यादि हि स-विशेष-वस्तूपजीव्यम् । यथा—“सिंहो देवदत्तः” इत्य् अत्र क्रौर्य-शौर्यादि-विशेषवान् सिंहः । तस्माद् विशेष-गन्ध-रहितस्यात्मनो भ्रान्त्यैव तच्-छब्द-प्रत्ययाव् इति ।

तद् एवं सति वयं ब्रूमः—निर्विकल्प-प्रत्यये भ्रमाभावाद् भ्रान्तिर् अपि स-विशेषत्वे प्रवर्तते, यथा शौक्लादि-समान-विशेषिणि शुक्ति-रजतादौ, नीलं नभ इत्य् आदौ च सूर्याद्य्-अंशे नभसश् च दृष्ट्याद्य्-अवकाश-प्रद-सूक्ष्म-वितत-समान-देश-स्थिताकारत्व-लक्षणेनैकेन विशेषेण जाताद् भ्रमांशाद् एव नभ इति प्रतीतिर् जायते । ततस् तदीय-नीलादि-प्रतिभासोऽपि नभस्य् एवारोप्यत इति स-विशेषत्वोपजीविन्य् एव भ्रान्तिर् इति, तस्मान् न ज्ञान-मात्रात्मेति । 

किं च, उपलब्धिर् ह्य् अनुभूतिः । अनुभूतित्वं च नाम वर्तमान-दशायां स्व-सत्तयैव स्वाश्रयं प्रति प्रकाशमानत्वं वा भवेत्, स्व-सत्तयैव स्व-विषय-साधनत्वं वा भवेत् [वे।सू। १.१.१, श्री-भाष्य, अनु। ५७] । तत्रोभयथैव तन्-मात्र-वादि-मतेऽपि शक्तिमत्त्वापातः । तथा—विषय-प्रकाशनतयैवोपलब्धेर् एव हि संविदः स्वयं-प्रकाशता साधिता । संविदो विषय-प्रकाशनता-स्वभाव-विरहे सति स्वयं-प्रकाशत्वासिद्धेर् अनुभवान्तराननुभवान्तराननुभाव्यत्वाच् च तुच्छतैव स्यात् । 

स्वाप-मूर्च्छादिषु—सुखम् अहम् अस्वाप्सम् इत्य् आद्य्-अनुभवेन स-शक्तित्वम् एव साधयिष्यामः [भा।दी। ६.१६.५५] ।

यद् अपि नास्या दृशेर् दृशि-रूपाया दृश्यः कश्चिद् अपि धर्मोऽस्ति, दृश्यत्वाद् एव तेषां न दृशि-धर्मत्वम् इति तर्क्यते, तद् अपि स्वाभ्युपगतैः प्रमाण-सिद्धैर् नित्यत्व-स्वयं-प्रकाशत्वादि-धर्मैर् अनेकान्तकम्… तेषाम् अनित्यत्व-जडत्वाद्य्-अभाव-रूपतायाम् अपि तथा-भूतैर् अपि चैतन्य-धर्म-भूतैस् तैर् अनैकान्त्यम् अपरिहार्यम् । संविदि तु स्वरूपातिरेकेण जडत्वादि-प्रत्यनीकत्वम् इत्य् अभाव-रूपो भाव-रूपो वा धर्मो नाभ्युपेतश् चेत्, तत्-तन्-निषेधोक्त्या किम् अपि नोक्तं स्यात् । 

किं च, संवित् सिध्यति वा न वा ? सिध्यतीति चेत्, आयाता स-धर्मतास्याः । नो चेत्, तुच्छतापत्तिर् गगन-कुसुमादिवत् । सिद्धिर् एव संविद् इति चेत्, कस्य कं प्रतीति वक्तव्यम् । यदि न कस्यचित् कञ्चित् प्रति सा, तर्हि न सिद्धिः । सिद्धिर् हि पुत्रत्वम् इव कस्यचित् कञ्चित् प्रति भवति । [श्री-भाष्ये ६२-६३] 

आत्मन इति चेत्, कोऽयम् आत्मा ? ननु संविद् एवेत्य् उक्तम् इति चेत्, संवित्-सिद्ध्योर् भेदावगमात् सा संवित् तदीया शक्तिर् एवेत्य् अवसीयते, न तु स्वरूपम् इति । तद् एवम् आयाता ज्ञान-मात्र-स्वरूपेऽपि स्वभाव-सिद्धा ज्ञातृत्व-नित्यत्वादि-धर्मवत्ता । पराभिध्यानात् [वे।सू। ३.२.५] इत्य् एतत् सूत्रं शङ्कर-मतेऽपि तस्य शक्तिमत्त्वं साधयति । तत् पुनर् ईश्वर-समान-धर्मत्वादिकम् अग्रे लेख्यम् ।

अथैकोनविंशतितम-वाक्य-व्याख्यान्तम् आरभ्य, सप्तत्रिंश-वाक्यावधि-ग्रन्थानुव्याख्या । स्वस्मै स्वयं-प्रकाशः इत्य् अत्रैवम् अपि वक्तव्यम् । अद्वैत-मतेऽप्य् अनुभूतित्वं नाम वर्तमान-दशायां स्व-सत्तयैव स्वाश्रयं प्रति प्रकाशमानत्वं स्व-सत्तयैव स्व-विषय-साधनत्वं वा । ते चानुभाव्यत्वेऽपि स्वानुभव-सिद्धे नापगच्छत इति नानुभूतित्वम् अपगच्छति । ततो जीवस्य परानुमेयत्वे परमात्मनुभाव्यत्वेऽप्य् अनुभूतित्वं नापगच्छति ।

तद् एवं, स्वस्मै प्रकाशत्वे सिद्धे, ज्ञान-मात्रात्मको न च इति पुष्टम् । अत्र विज्ञान-मय-प्रकरणे सुषुप्तिम् अधिकृत्य श्रुतिर् भवति—असुप्तः सुप्तान् अभिचाकशीति [बृ।आ।उ। ४.३.११], अत्रायं पुरुषः स्वयं ज्योतिर् भवति [बृ।आ।उ। ४.३.१४], न हि विज्ञातुर् विज्ञातेर् विपरिलोपो विद्यते [बृ।आ।उ। ४.३.३०] इत्य् आद्या । 

एक-रूपः स्वरूप-भाक् इत्य् अत्र श्रुतिश् च—स यथा सैन्धव-घनोऽनन्तरोऽबाह्यः कृत्स्नो रस-घन एव । एवं वा अरेऽयम् आत्मानन्तरोऽबाह्यः कृत्स्नः प्रज्ञान-घन एव विज्ञान-घनः [बृ।आ।उ। ४.५.१३] इति । 

अहम् अर्थः इति केवलस्य सुखस्यात्मत्वं परिहृतम् । ज्ञान-मात्रत्वेऽपि ज्ञातृत्वं चात्म५ पूर्वं साधितं, तच् चाहम्-भावं विना न सिध्यतीति पूर्व-सिद्ध एवासाव् अनूद्यते स्पष्ठतार्थम् । अहं-प्रत्यय-सिद्धो ह्य् अस्मद्-अर्थः । युष्मत्-प्रत्यय-विषयो युष्मद्-अर्थः । तत्राहं जानामीति सिद्धो ज्ञाता युष्मद्-अर्थ इति वचनं, “जननी मे बन्ध्या” इतिवत् व्याहतार्थं [श्री-भाष्ये १.१.१, अनु। ६५] 

किं च, स्वस्मै स्वयं-प्रकाशः एवाजडत्वाद् आत्मेति प्रतिपादितम् । केवलं ज्ञानं सुखं चान्यस्यैवाहम् अर्थस्य ज्ञातुर् अवभासते—“अहं जानामि, अहं सुखी” इति । तस्मात् स्वात्मानं प्रति स्व-सत्तयैव सिध्यन् न जडोऽहम् अर्थ एवात्मा ।

तद् एवम् अर्थ-रूपे निरुपाधि-प्रिये तस्मिन् ज्ञाने यत् तु जानाम्य् अहम् इति पृथग् ज्ञानं प्रतीयते, तद् अहम् अर्थं प्रभेव दीपं विशिनष्टि । ज्ञान-मात्र आत्मन्य् अहम् अर्थोऽध्यस्यत इति तु न युज्यते । अध्यासकाभावात् अनहङ्कारस्य ज्ञान-मात्रस्य जडस्य चाहङ्कारस्य तत्-कर्तृत्वं न सम्भवतीति । न च तस्मिन्न् अहङ्कारे ज्ञान-च्छायापत्तिः । उभयोर् अप्य् अचाक्षुषत्वात् । न चान्तः-पिण्डे वह्नि-सम्पर्क-कृतौष्ण्यवज् ज्ञान-मात्र-सम्पर्क-कृत-ज्ञातृत्वं तस्मिन्न् अहङ्कारे मन्तव्यम् । औष्ण्यवत् तद् धर्मासम्प्रतिपत्तेः ।

नन्व् असाव् अहङ्कारः स्वात्मानुस्यूत-तज्-ज्ञानम् अभिव्यञ्जयन् ज्ञातृत्व-भावम् आपद्यत इति चेत् ? तद् अप्य् अयुक्तम् । अहङ्कारादि-धर्मिणस् तस्य धर्मत्वानुपपत्तेः। स्वयं ज्योतिष आत्मनो व्यञ्ज्यत्वायोगात्, व्यङ्ग्यत्वे च भवताम् अननुभूतित्व-प्रसङ्गात् । तद्-आयत्त-प्रकाशेनाहङ्कारेण तस्य प्रकाश्यत्वासम्भवाच् च । न च रविकराभिव्यङ्ग्येन हस्तेन च रविकरा अभिव्यज्यन्ते । हस्त-प्रतिहत-गतयो हि ते बाहुल्यात् स्वयम् एव स्फुटतरम् उपलभ्यन्ते । तस्मात् स्वत एव ज्ञातृतया सिध्यन् अहम् अर्थ एव प्रत्यग्-आत्मा, न ज्ञप्ति-मात्रम् ।

एवं, “सुखम् अहम् अस्वाप्सम्” इति सुषुप्त्य्-अनन्तरं परामर्शात् तत्राप्य् अहम्-अर्थता, सुखिता ज्ञातृता च गम्यते । तदानीं तमो-गुणाभिभवान् न स्फुटोऽवबोधः । “एतावन्तं कालं नाहम् अज्ञासिषं” इति तु पराग्-विषयकः प्रतिषेधः । अज्ञान-साक्षिणोऽहम् अर्थस्यानुवृत्तेः । “माम् अहं न ज्ञातवान्” इति परामर्शे च तदानीम् एकोऽहम् अंशः स्वाज्ञान-विषयत्वेन प्रतीयते । अन्यस् तु तत्-साक्षित्वेन । ततः पूर्वं परामर्श-कोटि-प्रविष्टं महत्-तत्त्व-जं देहोऽहम् इत्य् उपाध्यभिमानिनम् अहम् अंशं सुषुप्तौ निलीनं तदानीम् अनुभव-सिद्धस् ततः परोऽहम् अंशः शुद्धात्मा न ज्ञातवान् इत्य् एवं तत्र विवेकः । जाग्रद्-आद्य्-अवस्थयोर् अहम् अर्थस् तद्-युगलस्याविवेकश् च परस्पर-तादात्म्यापत्त्य्-अपेक्षया । ततः पराग्-रूपस्यैवाहङ्कारस्य क्षेत्रान्तः-पातः । अस्यैवाहङ्कारस्याभूत् तद्-भावेष्व् अर्थेषु च्वि-प्रत्ययम् उत्पाद्य व्युत्पत्तिर् द्रष्टव्या [वे।सू। १.१.१, अनु ७५] ।

तस्माद् अहम् अर्थस् तद्-अन्यस् तदा साक्षित्वेनावतिष्ठत एव । तथैव, सुषुप्ताव् आत्मा तत्राज्ञान-साक्षित्वेनास्त इति भवदीया प्रक्रिया । साक्षित्वं च साक्षाज् ज्ञातृत्वम् एव । तथा च भगवान् पाणिनिः—साक्षाद् द्रष्टरि संज्ञायाम् इति । न चायं साक्षी “जानामि” इति प्रतीयमानोऽस्मद्-अर्थ एवेति कुतस् तदानीम् अहम् अर्थो न प्रतीयेत ? मोक्ष-दशायाम् अप्य् अहम्-अर्थो नानुवर्तत इति चेद् अस्मच्-छब्दाभिधेयस्यात्मनो नाश-भयात् । तदा या काचित् संविद् अनुवर्त्स्यति, तत्राप्य् आत्मत्वेनाभिमानाभावाद् अपसर्पेद् एवासौ मोक्ष-प्रस्तावाद् इति मोक्ष-शास्त्र-वैयर्थ्यं स्यात् ।

किं च, स च प्रत्यग्-आत्मा मुक्ताव् अप्य् अहम् इत्य् एव प्रकाशते, स्वस्मै प्रकाशमानत्वात् । यो यः स्वस्मै प्रकाशते, स स सर्वोऽहम् इत्य् एव प्रकाशते, यथा तथावभासमानत्वेनोभय-वादि-सम्मतः संसार्य्-आत्मा । यः पुनर् अहम् इति न चकास्ति, नासौ स्वस्मै प्रकाशते, यथा घटादिः । [वे।सू। १.१.१, अनु ७४]

ततो देहादि-व्यतिरिक्तोऽहम् इत्य् एवात्मनः स्वरूपम् इति तथा ज्ञानं नाज्ञत्वम् उत्पादयति, अपि तु देहाद्य्-अहं-भाव-विरोधित्वान् मोचयत्य् एव । अत एव लब्ध-विज्ञानानाम् अप्य् अहम्-भावः श्रूयते—तद् धैतत् पश्यन्न् ऋषिर् वाम-देवः प्रतिपेदेऽहं मनुर् अभवं सूर्यश् चेति [बृ।आ।उ। १.४.१०], अहम् एव प्रथम-मासं वर्तामि च भविष्यामि [अथर्व-शिराः, ९] इति ।

किं च, सकलेतराज्ञान-विरोधिनः सच्-छब्द-प्रत्यय-मात्र-भाजः पर-ब्रह्मणोऽप्य् अभिमानोऽप्य् एवम् एव । यथा—हन्ताहम् इमास् तिस्रो देवताः [छा।उ। ६.३.२] इति, बहु स्यां प्रजायेय [तै।उ। ६.२] इति, स ऐक्षत लोकान् नु सृजा [ऐ।उ। १.१.१] इति, यस्मात् क्षरम् अतीतोऽहं [गीता १५.१८] इत्य् आदि च बहुतरम् । तस्माद् अहम्-अर्थ एवात्मा प्रतिक्षेत्रं भिन्न इति । 

तत्रान्ये प्रतिक्षेत्रम् अभेदं द्विधा वर्णयन्ति । उपाधि-पार्थक्याद् व्यवहारे पृथग्-अभिमानिनोऽपि तत्-तद्-उपाधेः कल्पितत्वाद् वस्तुतस् त्व् अभिन्ना एवेति केचित् । व्यवहारेऽप्य् एक एव जीवोऽभिमानी स्वप्नवत् तत्-कल्पितास् तद्-अभिमान-शून्यास् त्व् अपर इति केचित् । तत्रोभयम् अपि मूलाज्ञानाश्रय-निरूपणासामर्थ्याद् एव निरस्तम् अस्ति । तथा परिच्छेदाभास-प्रतिबिम्ब-वादेषु संशयस्य दर्शयिष्यमाणत्वान् न प्राग्-उक्तम् अपि मतं बुद्धि-गोचरम् । एको देवः [श्वे।उ। ६.११] इत्य् आदि-वाक्यं तु परमात्म-परम् । अस्यैकत्व-विशेषेण जीवस्य तु बाहुल्यं सूच्यते । एवम् अन्यत्रापि विवेचनीयम् । अग्रे तु जीव-परमात्मनोर् एक-स्वरूपत्वे निषिद्धे स्वयम् एवाभेदः पराहन्येत ।

अथैक-जीव-वादे तु तन्-मत-गुरूणाम्—“त्वम् एव स एको जीवः । परे तु जीवेश्वर-रूपा विकल्पास् तत्-कल्पिताः स्थाणु-पुरुष-कल्पाः” इति । सर्वं प्रत्य् एवं वदतां वञ्चन-कारित्वम् एव लक्ष्यते । स्वस्य चेतनाभिमान-सत्तोपलब्धेर् अन्योऽपि तथा-विधो भवेद् इति सम्भव-प्रमाण-सिद्धश् च जीवान्तरम् । तथान्यत्रापि प्राणिनि स्ववत् तत्-तद्-धर्मोपलब्धेर् अनुमान-सिद्धं च । बाण-कन्यादाव् अनिरुद्धादिवत् स्व-प्रदृष्टानाम् अपि काल्पनिकत्व-व्यभिचारात् तद्-दृष्टानां सर्वेषाम् एवाकाल्पिकत्वेन स्थापयिष्यमाणत्वात्, वैधर्म्याच् च न स्वप्नादिवत् [वे।सू। २.२.२९] इति न्यायाच् च दृष्टान्त-वैकल्यं च, तथा सहस्रधा पृथक् पृथक् सुख-दुःखाभिमानि-जीवानन्त्य-प्रतिपादक-श्रुति-पुराणागम-स्मृति-प्रभृति-शास्त्र-सहस्र-कदर्थना च। 

तच् च शास्त्रम्—ये वैके चास्माल् लोकात् प्रयन्ति, चन्द्रमसम् एव ते सर्वे गच्छन्ति [कौषी।उ। १.२] इत्य् आदि । एवम् अनाद्य्-अविद्या-युक्तस्य जीवस्य स्वतो ज्ञानोत्पत्त्य्-असम्भवात् स्व-तर्काप्रतिष्ठानाद् वेद-गुरूपदेशयोश् च तद्-अज्ञान-मात्र-कल्पितत्वेन स्व-तर्क-वचनान्तरे च पर्यवसानाव् अनिर्मोक्ष-प्रसङ्गश् च जायत इति । तस्मात् प्रतिक्षेत्रं भिन्न एव जीवः । 

तथैव स्व-मुक्तिकं श्री-भगवद्-वाक्यम्—


> अनाद्य्-अविद्या-युक्तस्य पुरुषस्यात्म-वेदनम् ।  
> स्वतो न सम्भवाद् अन्यस् तत्त्व-ज्ञो ज्ञान-दो भवेत् ॥ [भा।पु। ११.२२.१०] इति ।  
> 

नैषा तर्केण मतिर् आपनेया प्रोक्तोऽन्येनैव सुज्ञानाय प्रेष्ठ [क।उ। १.२.९] इति श्रुतेः। 

**[२३]**

शक्त्य्-अन्तरं चाहुः—

**स यद् अजया त्व् अजाम् अनुशयीत गुणांश् च जुषन्** 

**भजति सरूपतां तद् अनु मृत्युम् अपेत-भगः ॥**

[भा।पु। १०.८७.३८] इति ॥


टीका च—**स** तु जीवः **यद्** यस्माद् **अजया** मायया **अजाम्** अविद्याम् **अनुशयीत** आलिङ्ग्येत, ततो **गुणांश्** च देहेन्द्रियादीन् **जुषन्** सेवमानः आत्मतया अध्यस्यन्, **तद्-अनु** तद्-अनन्तरं **स-रूपतां** तद्-धर्म-योगं च जुषन् **अपेत-भगः** पिहितानन्दादि-गुणः सन् **मृत्युं** संसारं **भजति** प्राप्नोति इत्य् एषा ॥

॥ १०.८७ ॥ श्रुतयः ॥२३॥

**[२४]**

तथा—


> **तत्-सङ्ग-भ्रंशितैश्वर्यं**  
> **संसरन्तं कुभार्यवत् ।**  
> **तद्-गतीर् अबुधस्येह**  
> **किम् असत्-कर्मभिर् भवेत् ॥** [भा।पु। ६.५.१५] 

**तस्याः** पुंश्चली-रूपाया मायायाः **सङ्गेन भ्रंशितम् ऐश्वर्यं** किञ्चित् स्वीय-ज्ञानादि-सामर्थ्यं यस्य तम् । तस्या **गतीः** **संसरन्तं** गच्छन्तं जीवं स्व-स्वरूपम् **अबुधस्य** अजानत इत्य् उत्तरेणान्वयः[^६५] ॥

[^६५]:
     इत्य् अर्थः (झ, जदवपुर)


॥ ६.५ ॥ हर्यश्वाः ॥२४॥

**[२५]**

तथा—


> **ईश्वरस्य विमुक्तस्य**  
> **कार्पण्यम् उत बन्धनम्** ॥ [भा।पु। ३.७.९]

**ईश्वरस्य** किञ्चिज्-ज्ञानादि-शक्तिमतः 

॥ ३.७ ॥ मैत्रेयः ॥२५॥

**[२६]**

तथा—


> **विप्रलब्धो महिष्यैवं**  
> **सर्व-प्रकृति-वञ्चितः ।**  
> **नेच्छन्न् अनुकरोत्य् अज्ञः**  
> **क्लैब्यात् क्रीडा-मृगो यथा ॥** [भा।पु। ४.२५.६२]

**महिष्या** पुरञ्जन्या **विप्रलब्धः** पुरञ्जनः **सर्वया प्रकृत्या** ज्ञानादि-रूपया **वञ्चितः** त्याजितः सन् **नेच्छन्** तद्-इच्छयैवेत्य् अर्थः । **अनुकरोति** तद्-धर्मात्मन्य् अध्यस्यति । अत्र जीवस्य शक्तिमत्तायां, पराभिध्यानात् तु तिरोहितं ततो ह्य् अस्य बन्ध-विपर्ययौ [वे।सू। ३.२.५] इत्य् एतत् सूत्रम् अप्य् अनुसन्धेयम् ॥

॥ श्री-नारदः प्राचीनबर्हिषम् **॥२६॥**

**[२७.१]**

पूर्वोक्तम् एवार्थं व्यञ्जयितुं स्वस्मै स्वयं-प्रकाशः [§१८] इत्य् उक्तम् । तथा-भूतत्वं च विलक्षणः [भा।पु। ११.१०.८] इत्य्-आद्य्-उक्त-पद्य एव स्व-दृग् इत्य् अनेन व्यक्तम् अस्ति । 

तत्र _प्रकाशस्_ तावद् गुण-द्रव्य-भेदेन द्विविधः । प्रथमो निजाश्रयस्य स्फूर्ति-रूपः । द्वितीयः स्व-पर-स्फूर्ति-निदानं वस्तु-विशेषः । तत्रात्मनो द्रव्यत्वाद् अयम् एव गृह्यते—यथा दीपश् चक्षुः प्रकाशयन् स्व-पर-स्फूर्तिं[^६६] स्वयम् एव करोति, न तु घटादि-प्रकाशवत् तद्-आदि-सापेक्षः, तस्माद् अयं स्वयं-प्रकाशः । तथापि स्वं प्रति न प्रकाशते, यत एव जड इत्य् उच्यते । आत्मा तु[^६७] स्वं परं च प्रकाशयन् स्वात्मानं प्रति प्रकाशमानत्वात् _स्वस्मै स्वयं-प्रकाशः_, यत एव चिद्-रूप उच्यते ।[^६८] 

[^६६]:
     स्वरूप- (झ, जदव्पुर्)


[^६७]:
     तस्मात् तु (झ, जदव्पुर्)


[^६८]:
     तत्र प्रकाश… चिद्-रूप उच्यते इत्य् अत्र क-ख-ग-ङ-करलिपीनां तथा ज-ग्रन्थस्य च पाठान्तरम्—प्रकाशोऽपि नाम स्वस्य परस्य व्यवहार-योग्यतापादको वस्तु-विशेषः । स च पदार्थान्तरे (घटादौ) दीपादि-भास्यमानत्वाद् अन्याधीन इति न स्वयं-प्रकाशः । अनन्याधीन-प्रकाशता तु स्व-स्वत्तयैव स्वाश्रयं प्रति प्रकाशमानता यथा दीपादौ न हि दीपादेः स्व-बल-निर्भासितत्वेनाप्रकाशत्वम् अन्याधीन-प्रकाशत्वं वा । किन्तु तर्हि दीपः प्रकाश-स्वभावः स्वयम् एव प्रकाशते, अन्यान् अपि प्रकाशयति । एवम् अपि दीपादिः स्वयं यत् प्रकशते, तन् न स्वार्थं किन्तु परार्थम् एव यत एव जडोऽसौ । आत्मा तु स्वयं स्वात्मानम् प्रत्य् अपि प्रकाशमानः स्वस्मै स्वयं प्रकाशः । अत एवास्याजडत्वम् ॥


तद् उक्तम् अन्यैर् अपि । स्वयं-प्रकाशत्वं स्व-व्यवहारे परानपेक्षत्वम्, अवेद्यत्वे सत्य् अपरोक्ष-व्यवहार-योग्यत्वं वेति[^६९] । तत्र पूर्वत्र परानपेक्ष्यत्व-स्वरूप-लक्षणे दीप-साधर्म्य-जडत्व-वारणाय स्वस्मैपदम् अपेक्ष्यम्, उत्तरत्र तु स्पष्टतार्थम्[^७०] । अतः स्व-दृक् स्वस्मै स्वयं-प्रकाश इत्य् अर्थः । 

[^६९]:
     चेति (जदव्पुर्)


[^७०]:
     स्पष्टार्थम् (झ, जदव्पुर्)


**[२७.२]**

न चासौ परमात्म-प्रकाश्यत्वे घटवत् पर-प्रकाश्यः, परमात्मनस् तत्-परम-स्वरूपत्वेन पर-प्रकाश्यत्वाभावात् । एवम् एवाह द्वाभ्याम्—


> **ममाङ्ग माया गुण-मय्य् अनेकधा**   
> **विकल्प-बुद्धीश् च गुणैर् विधत्ते ।**  
> **वैकारिकस् त्रिविधोऽध्यात्मम् एकम्**  
> **अथाधिभूतम् अधिदैवम् अन्यत् ॥**  
> **दृग् रूपम् आर्कं वपुर् अत्र रन्ध्रे**  
> **परस्परं सिध्यति यः स्वतः खे ।**  
> **आत्मा यद् एषाम् अपरो य आद्यः**   
> **स्वयानुभूत्याखिल-सिद्ध-सिद्धिः ॥** [भा।पु। ११.२२.३०-३१]

**विकल्पं** भेदं, तद्-**बुद्धीश्** च । अनेकधात्वं प्रपञ्चयति—**वैकारिक** इति । अनेक-विकारवान् अप्य् असौ स्थूल-दृष्ट्या तावत् **त्रिविधः** । त्रैविध्यम् आह—**अध्यात्मम्** इत्य्-आदिना । तानि क्रमेणाह—**दृग्**-आदि-त्रयेण । **वपुर्** अंशः । **अत्र** **रन्ध्रे** दृग्-गोलके प्रविष्टं तत् त्रयं च **परस्परम्** एव **सिध्यति,** न तु स्वतः । यस् तु **खे** आकाशे अर्को वर्तते, स पुनः **स्वतः** **सिध्यति** । चक्षुर्-विषयत्वेऽपि स्व-विरोधिनः प्रतियोग्य्-अपेक्षाभाव-मात्रेण स्वत इत्य् उक्तम् । एवं यथा मण्डलात्मार्कः स्वतः सिध्यति, तथात्मापीत्य् आह—**यद्** यतः पूर्वोक्त-दृष्टान्त-हेतोर् **आत्मा** **एषाम्** अध्यात्मादीनां **योऽपर आद्यस्** तेषाम् आश्रयः, सोऽपि स्वतः सिध्यति, किन्तु **स्वयानुभूत्या** इति चिद्-रूपत्वाद् विशेषः । न केवलम् एतावत्, अपि तु **अखिलानां** परस्पर-**सिद्धानां सिद्धिर्** यस्मात्, तथा-भूतः सन्न् इति ॥

॥ ११.१२ ॥ श्री-भगवान् ॥२७॥

**[२८]**

यस्मात् स्वरूप-भूतयैव शक्त्या तथा प्रकाशते, तस्माद् _एक-रूप-स्वरूप-भाक्त्वम्_ अपि दीपवद् एव । नात्मा जजान [भा।पु। ११.३.३७][^७१] इत्य् आदाव् उपलब्धि-मात्रम् इत्य् अनेनैवोक्तं मात्र-पदं तद्-धर्माणाम् अपि स्वरूपानतिरिक्तत्वं ध्वनयति । 

[^७१]:
     क़ुओतेद् अबोवे इन् सेच्तिओन् २१।


अथ _चेतनत्वं_ नाम स्वस्य चिद्-रूपत्वेऽप्य् अन्यस्य देहादेश् चेतयितृत्वं दीपादि-प्रकाशस्य प्रकाशयितृत्ववत् । तद् एतद् विलक्षण [भा।पु। ११.१०.८] इत्य् आदाव् एव दृष्टान्तेनोक्तम् । प्रकाशक इति चेतयितृत्वे हेतुः । 

_व्याप्ति-शीलत्वम्_ उदाहरिष्यमाण आत्मा [भा।पु। ७.७.१९, §४६] इत्य्-आदौ श्री-प्रह्लाद-वाक्ये, व्यापक इत्य् अनेनोक्तं व्याप्ति-शीलत्वम् अतिसूक्ष्मतया सर्व-चेतनान्तः-प्रवेश-स्वभावत्वम्, ज्ञान-मात्रात्मको न च [§१८] इत्य् अत्र _चिद्-आनन्दात्मक_ इत्य् अपि हेत्व्-अन्तरम् । तत्र तस्य जड-प्रतियोगित्वेन ज्ञानत्वं, दुःख-प्रतियोगित्वेन तु ज्ञानत्वम् आनन्दत्वं च । ज्ञानत्वं तूदाहृतम् । आनन्दत्वं निरुपाधि-प्रेमास्पदत्वेन साधयति—


> **तस्मात् प्रियतमः स्वात्मा**  
> **सर्वेषाम् एव देहिनाम् ।**  
> **तद्-अर्थम् एव सकलं**  
> **जगच् चैतच् चराचरम् ॥** [भा।पु। १०.१४.५४]

स्पष्टम् ॥ १०.१४ ॥ श्री-शुकः ॥२८॥

**[२९]**

तस्मिंश् चानन्दात्मके ज्ञाने प्रतिबिम्बं[^७२] युष्मद्-अर्थत्वं न भवति, किन्त्व् आत्मत्वाद् अस्मद्-अर्थत्वम् एव । तच् चास्मद्-अर्थत्वम् अहम्-भाव एव । ततोऽहम् इत्य् एतच्- छब्दाभिधेयाकारम् एव ज्ञानं शुद्ध आत्मा प्रकृत्यावेशोऽन्यथा नोपपद्यते । यत एवावेशात् तदीय-सङ्घात एवाहम् इत्य् अहम्-भावान्तरं प्राप्नोति, तद् एतद् अभिप्रेत्य तस्याहम्-अर्थत्वम् आह—

[^७२]:
     प्रतिस्वं (झ, जदवपुर)



> **एवं पराभिध्यानेन**  
> **कर्तृत्वं प्रकृतेः पुमान् ।**  
> **कर्मसु क्रियमाणेषु**  
> **गुणैर् आत्मनि मन्यते ॥** [भा।पु। ३.२६.६]

**पराभिध्यानेन** प्रकृत्य्-आवेशेन प्रकृतिर् एवाहम् इति मननेन **प्रकृतेर् गुणैः** **क्रियमाणेषु कर्मसु** कर्तृत्वम् **आत्मनि मन्यते** । 

अत्र निरहम्-भावस्य पराभिध्यानासम्भवात् परावेश-जाताहङ्कारस्य चावरकत्वाद् अस्त्य् एव तस्मिन्न् अन्योऽहम्-भाव-विशेषः । स च शुद्ध-स्वरूप-मात्र-निष्ठत्वान् न संसार-हेतुर् इति स्पष्टम् । एतद् एवाहङ्कार-द्वयं सन्ने यद् इन्द्रिय-गणेऽहमि च प्रसुप्ते कूटस्थ आशयम् ऋते तद्-अनुस्मृतिर् न [भा।पु। ११.३.३९] इत्य् अत्र दर्शितम्[^७३] । 

[^७३]:
     अबोवे, सेच्तिओन् १९।


उपाध्य्-अभिमानात्मकस्याहङ्कारस्य प्रसुप्तत्वात् _तद्-अनुस्मृतिर् नः_ इत्य् अनेन "सुखम् अहम् अस्वाप्स्वम्" इत्य् आत्मनोऽहतयैव परामर्शाच् च, अत एव "माम् अहं नाज्ञासिषम्" इत्य् अत्र परामर्शेऽपि उपाध्य्-अभिमानिनोऽनुसन्धानाभावः । अन्यस्य त्व् अज्ञान-साक्षित्वेनानुसन्धानम् इति दिक् ।

॥ ३.२६ ॥ श्री-कपिलदेवः ॥२९॥

**[३०]**

तथा—


> **नृत्यतो गायतः पश्यन्**   
> **यथैवानुकरोति तान् ।**  
> **एवं बुद्धि-गुणान् पश्यन्न्**   
> **अनीहोऽप्य् अनुकार्यते ॥** [भा।पु। ११.१२.५३]

पूर्ववत् ॥

॥ ११.१२ ॥ श्री-भगवान् ॥३०॥

**[३१]**

एवम् एव स्वप्न-दृष्टान्तम् अपि घटयन्न् आह—


> **यद् अर्थेन विनामुष्य**  
> **पुंस आत्म-विपर्ययः ।**  
> **प्रतीयत उपद्रष्टुः**  
> **स्व-शिरश् छेदनादिकः ॥** [भा।पु। ३.७.१०]

**उपद्रष्टुर्** **अमुष्य** इति स्वप्न-द्रष्ट्रा अमुना जीवेनेत्य् अर्थः ॥

॥ ३.७ ॥ श्री-मैत्रेयः ॥३१॥

**[३२]**

साधिते च स्वरूप-भूतेऽहम्-भावे प्रतिक्षेत्रं भिन्नत्वम् अपि साधितम् । यत् तु, 


> वस्तुनो यद्य् अनानात्वम्   
> आत्मनः प्रश्न ईदृशः ।   
> कथं घटेत वो विप्रा   
> वक्तुर् वा मे क आश्रयः ॥ [भा।पु। ११.१३.२२]

इत्य्-आदौ ज्ञानि-लौकिक-गुरु-रीतिं[^७४] तदीय-प्राकृत-दृष्टिं वानुसृत्य स्वस्य जीवान्तर-साधारण्य-कल्पना-मये श्री-हंस-देव-वाक्ये जीवात्मनाम् एकत्वम्, तत् खलु अंश-भेदेऽपि ज्ञानेच्छून् प्रति ज्ञानोपयोगित्वेन तम् अविविच्यैव समानाकारत्वेन । भेद-व्यपदेशः यथा तत्रैव—

[^७४]:
     ज्ञानिनो (झ, जदव्पुर्)



> पञ्चात्मकेषु भूतेषु समानेष्व् अपि वस्तुतः ।   
> को भवान् इति वः प्रश्नो वाचारम्भो ह्य् अनर्थकः ॥ [भा।पु। ११.१३.२३] इति ।

तत्राप्य् अंश-भेदोऽस्त्य् एव । अत उक्तं स्वयं भगवता—शुनि चैव श्वपाके च पण्डिताः समदर्शिनः [गीता ५.१८] इति, निर्दोषं हि समं ब्रह्म [गीता ५.१९] इत्य्-आदि च । अत्र ब्रह्मेति जीव-ब्रह्मैवोच्यते । यथा, 


> यथाहम् एतत् सद्-असत् स्व-मायया   
> पश्ये मयि ब्रह्मणि कल्पितं परे [भा।पु। १.५.२७] इति । 

**मयि** ब्रह्मणि देहात्मकं **परे ब्रह्मणि** च जगद्-आत्मकं **सद्-असत्** कार्य-कारण-सङ्घातं **स्व**-विषयक-**मायया** जीव-मायाख्यया देह एवाहं, तथा इन्द्र-चन्द्राद्य्-आत्मकं जगद् एवेश्वर इतीदं **कल्पितम्** एव यया मत्या **पश्ये** पश्यामीत्य् अर्थः । समान-कारणत्वाद् एव पूर्ववद् अन्यत्र च सोऽहं स च त्वम् इति । 

तद् एवं सर्वेषाम् एव जीवानाम् एकाकारत्वे सति,


> यावत् स्याद् गुण-वैषम्यं तावन् नानात्वम् आत्मनः ।   
> नानात्वम् आत्मनो यावत् पारतन्त्र्यं तदैव हि ॥ [भा।पु। ११.१०.३२]

इत्य्-आदिषु देवादि-देह-भेद-कृतागन्तुक-नानात्वं निगद्यते । 


> वेणु-रन्ध्र-विभेदेन  
> भेदः षड्-जादि-संज्ञतः ।  
> अभेद-व्यापिनी वायोस्   
> तथा तस्य महात्मनः ॥ [वि।पु। २.१४.३२] 

इत्य्-आदिकं तु परमात्म-विषयकम् एव । तद् एतत् सर्वम् अभिप्रेत्य जीवानां प्रतिक्षेत्रं भिन्नत्वं स्व-पक्षत्वेन निर्दिशन्ति—**अपरिमिता ध्रुवास् तनु-भृतो यदि सर्व-गताः** [भा।पु। १०.८७.३०] इति ।

अत्र **यदि-**शब्दात् पूर्व-पाठेन **अपरिमितत्वं ध्रुवत्वं** चासन्दिग्धम् इति । तत्र स्व-पक्षत्वं पश्चात्-पाठेन **सर्व-गतत्वं** तु सन्दिग्धम् इति । तत्र पर-पक्षत्वं स्पष्टम् एव । 

अत एव, एको देवः सर्व-भूतेषु गूढः [श्वे।उ। ६.११] इत्य्-आदिकं परमात्म-परं वाक्यं जीवानाम् अनेकत्वं[^७५] बोधयति ॥

[^७५]:
     आनन्दात्मकत्वं (ज)	


॥ १०.८७ ॥ श्रुतयः ॥३२॥

**[३३]**

प्रति-क्षेत्र-भिन्नत्वे हेत्व्-अन्तरम्—_अणुर्_ इति । अणुः परमाणुर् इत्य् अर्थः । परमाणुश् च यस्य दिग्-भेदेऽप्य् अंशो न कल्पयितुं शक्यते, स एवांशस्य परा काष्ठेति तद्-विदः । अणोर् अप्य् अखण्ड-देह-चेतयितृत्वं प्रभाव-विशेष-रूपाद्[^७६] गुणाद् एव भवति । यथा शिर-आदौ धार्यमाणस्य जतु-जटितस्यापि महौषधि-खण्डस्याखण्ड-देह-पुष्टीकरणादि-हेतुः प्रभावः । यथा वायस्कान्तादेर् लौह-चालनादि-हेतुः प्रभाव एव, तद्वत् । तद् एतद् अणुत्वम् आह—

[^७६]:
     विशेषाद् (झ,जदव्पुर्)


**सूक्ष्माणाम् अप्य् अहं जीवः** [भा।पु। ११.१६.११] इति ।

तस्मात् सूक्ष्मता-पराकाष्ठा-प्राप्तो जीव इत्य् अर्थः । दुर्ज्ञेयत्वाद् यत् सूक्ष्मत्वं, तद् अत्र न विवक्षितम्, महतां च महान् अहं सूक्ष्माणाम् अप्य् अहं जीवः [भा।पु। ११.१६.११] इति परस्पर-प्रतियोगित्वेन वाक्य-द्वयस्यानन्तर्योक्तौ स्वारस्य-भङ्गात् । प्रपञ्च-मध्ये हि सर्व-कारणत्वान् महत्-तत्त्वस्य महत्त्वं नाम व्यापकत्वं, न तु पृथिव्य्-आद्य्-अपेक्षया सुज्ञेयत्वं यथा, तद्वत् प्रपञ्चे जीवानाम् अपि सूक्ष्मत्वं परमाणुत्वम् एवेति स्वारस्यम् । श्रुतयश् च—एषोऽणुर् आत्मा चेतसा वेदितव्यो यस्मिन् प्राणः पञ्चधा संविवेश [मु।उ। ३.१.९] इति । 


> बालाग्र-शत-भागस्य शतधा कल्पितस्य च ।  
> भागो जीवः स विज्ञेयः [श्वे।उ। ५.९] इति ।

आराग्र-मात्रो ह्य् अपरोऽपि दृष्टः [श्वे।उ। ५.८] इति च ॥

॥ ११.१६ ॥ श्री-भगवान् ॥३३॥

**सर्व-संवादिनी**: **अणुः** इति । अतः स्वयं निरवयव एव जीव इति । तच् चाणुत्वम् उत्क्रान्ति-गत्य्-आगतीनां [वे।सू। २.३.१९] श्रवणात् तावत् प्रतीयते । स यदास्माच् छरीराद् उत्क्रामति, सहैव तैः सर्वैर् उत्क्रामति [तै।उ। ३.४] इति, ये वैके चास्माल् लोकात् प्रयन्ति, चन्द्रमसम् एव ते सर्वे गच्छन्ति [कौषी।उ। १.२] इति, तस्माल् लोकात् पुनर् ऐत्य् अस्मै लोकाय कर्मणे [बृ।आ।उ। ४.४.६] इति च श्रुतेः । \


परिच्छिनस्यैव तत्-तत्-सम्भवे सति देह-प्रमाणतायां विकारितापत्तेर् अणुत्व एव पर्यवसानात् तद् एव व्यक्तम् ।

अत्रोत्क्रान्तिर् वा विभुत्वेऽप्य् अचलतोऽपि ग्राम-स्वाम्य्-अनिवृत्ति-रूपा व्याख्यायेत । गत्य्-आगती तु स्वात्मनैव सम्भवतः । गमेः कर्तृ-स्थ-क्रियात्वात् । अतो गमेः कर्मण्य् अक्रियात्वाद् अतो गमेर् याथार्थ्ये सति तत्-साहचर्येण सर्वोत्क्रम-साहचर्येण चोत्क्रान्तेर् अपि नान्यथात्वं कल्प्यम् । श्रुति-विरुद्धैव चेयं कल्पना—चक्षुष्टो वा मूर्ध्नो वान्येभ्यो वा शरीर-देशेभ्यः [बृ।आ।उ। ४.४.२] इत्य्-आदौ तत्-तद्-अङ्गावधिक-विश्लेष-निर्देशात् पक्षिवद् उत्पतन-रूपैवोत्क्रान्तिर् इत्य् आपत्तेः । अत एव श्रुत्य्-आदिषु जलूकाद् दृष्टोऽपि घटते ।

ननु, स वा एष महान् अज आत्मा, योऽयं विज्ञान-मयः प्राणेषु [बृ।आ।उ। ४.४.२२] आकाशवत् सर्व-गतश् च नित्यः, सत्यं ज्ञानम् अनन्तं ब्रह्म [तै।उ। २.१.२] इत्य् आदौ व्याप्तिः श्रूयते । न पूर्वत्र अरुन्धती-दर्शनवज् जीवम् अनूद्य ब्रह्मैव निर्दिश्यते, वेदान्तेषु परमात्मधिकारात् । अतः सर्व-गतत्वम् उक्त्वैव सत्यम् इत्य् आदि-प्रसिद्ध-परमात्म-लक्षणम् उक्तम् । महच्-छब्दस् त्व् अग्रे व्याख्यातव्यः । अत्र कुत्रचिद् व्याप्ता ह्य् आत्मान इति बहुत्व-निर्देशाद् इति जीवा न मन्तव्याः । अत्रापि परमात्मधिकारात् । स आत्मेदं सृजति इत्य्-आद्य्-उक्तेः । बहुत्वं त्व् आविर्भावास्पद-भेद-विवक्षया ।

किं च, जीवस्य साक्षाद् अणुत्वम् अपि श्रूयते—एषोऽणुर् आत्मा चेतसा वेदितव्यो यस्मिन् प्राणः पञ्चधा संविवेश [मु।उ। ३.१.९] इति प्राण-सम्बन्धोक्तेः । उम्मानम् अपि दृश्यते— बालाग्र-शत-भागस्य शतधा कल्पितस्य च । भागो जीवः स विज्ञेयः [श्वे।उ। ५.९] इत्य् अत्र, आराग्र-मात्रो ह्य् अपरोऽपि दृष्ट [श्वे।उ। ५.८] इत्य् अत्र च ।

नन्व् अणुत्वे सत्य् एकदेशस्थस्य सकल-देह-गतोपलब्धिर् विरुध्यते ? न, हरि-चन्दन-बिन्दोः सकल-देह-ह्लादनवद् इहाप्य् अविरोधात् । न च हरि-चन्दन-बिन्दोर् एक-देश-स्थत्वं प्रत्यक्ष-सिद्धम्, न त्व् आत्मन इति दृष्टान्त-वैषम्यम् । हृदि ह्य् एष आत्मा [प्र।उ। ३.६], स वा एष आत्मा हृदि [छा।उ। ८.३.३], कतम आत्मेति योऽयं विज्ञान-मयः प्राणेषु हृद्य्-अन्तर्-ज्योतिः पुरुषः [बृ।आ।उ। ४.३.७] इत्य्-आद्य्-उपदेशेभ्यस् तस्यापि तथात्व-सिद्धेः । सिद्धायां चाणुतायाम् इत्थम् अप्य् अविरोधः । चिर्-रूपस्यापि जीवस्य चेतयितृत्व-लक्षण-चिद्-गुण-व्याप्तेर् अणोर् अपि सतो निखिल-देह-व्यापिता स्यात् । लोके दीपादयः प्रकाशा ह्य् एक-देश-स्था अपि सम्यग्-गुहादिकं स्वकीयेन प्रकाशाकारेण गुणेन प्रकाशयन्ति, तद्वत् । न च दीप-प्रभा दीपाद् विशीर्णाः परमाणव एव । परम-रक्तादि-च्छवि-दुकूलादीनां महा-हीरकादि-मणीनां च रक्तादयो गुणा निज-पर्यन्त-भूमिं रञ्जयन्तीति दृश्यते । तत्र गुण-गुणिनोः पृथग्-उपलम्भनाद् दुकूलाद्य्-अनाशात् हीरके तु पराग-क्षरणात्यन्तासम्भवाच् च । सति च पराग्-अक्षरणे वायु-प्रातिकूल्येन मण्य्-आदि प्रभाया एव स्यां दिशि न विसरणं स्यात् । यस्यां तु दिशि तद्-आनुकूल्यम् । तत्र तु विसरण-बाहुल्यं स्याद् इति तद्वद् दीपादीनां गुण एव प्रभा भविष्यति । अत एवाद्रव्यत्वाद् दीपादिवद् असौ वाय्व्-आदिभिर् न विक्षिप्यते । श्री-गीतोपनिषत्स्व् अपि तथा दृष्टान्तितम्—


> यथा प्रकाशयत्य् एकः कृत्स्नं लोकम् इमं रविः ।  
> क्षेत्रं क्षेत्री तथा कृत्स्नं प्रकाशयति भारत ॥ [गीता १३.३३] इति ॥

एवम् एव **अणवश् च** [वे।सू। २.४.८] इति न्याय-सिद्धाणुत्वानां मन-आदीन् इन्द्रियाणां प्रकाशो व्याततो दृश्यते, मनसा मेरुं गच्छति इत्य् आदौ दूर-श्रवण-दर्शनादि-सिद्धौ च । श्रुतिश् च—दिवीव चक्षुर् आततं [ऋ।वे। १.२२.२०] इत्य् आदिका । तद् एवं, अणवश् च इत्य् अत्रैव माध्व-भाष्योदाहृति शाण्डिल्य-श्रुतिः, सा यथा—न ह्य् अणु-चक्षुषः प्रकाशो व्याततोऽणुर् ह्य् एवैष पुरुषः इति ।

अन्यत्र च गुणो गुणि-समीप-देशं व्याप्नोतीति दृश्यते, यथा—पुष्पादौ गन्धः । गन्धस्यापि सहैवाश्रयांशेन विश्लेष इति चेत्, न, मूल-द्रव्योन्मान-हानि-प्रसङ्गात् । परमाणूनाम् एव विश्लेषान् नाल्प-काले न मान-हानिर् इति चेत् ? तेषाम् अतीन्द्रियत्वेन तद्-गुण-ग्रहणायोगात् स्फुट-गन्धस् तु कस्तूर्य्-आदिष्व् इति । एवं काय-व्यूह-गन्ध-दृष्टान्तो ज्ञेयः । पृथिवी-गन्धस्य पृथिवी-व्यतिरिक्तं जलादाव् इव जीव-गुणस्य देहान्तर-वृन्देऽपि व्याप्तिः सम्भवति दृष्टान्ते, तद्-गन्धस्य नेता वायुर् दार्ष्टान्तिके त्व् ईश्वर एवेति । तथैव माध्व-भाष्य-प्रमाणित-शाण्डिल्य-श्रुतिः—अथैक एव स गन्धवद् व्यतिरिच्यते, तथैकी-भवत्य् अथ बह्वी भवति । तं यथेश्वरः प्रकुरुते, तथा तथा भवति, सोऽचिन्त्यः परमो गरीयान् इति । 

तस्माज् जीवः स्व-गुणेनैव व्याप्नोतीति । तथा, हृदयायतनत्वम् अणु-परिमाणत्वं चात्मनोऽभिधाय तस्यैव आ लोमेभ्य आ नखाग्रेभ्यः [छा।उ। ८.८.१] इति चैतन्येन गुणेन[^७७] समस्त-शरीर-व्यापित्वं[^७८] दर्शयति [वे।सू। २.३.२७, शङ्कर] ।

[^७७]:
     चेतना-गुणेन


[^७८]:
     सर्व-


एवं प्रज्ञया शरीरं समारुह्य [कौ।उ। ३.६] इति चात्म-प्रज्ञयोः कर्तृ-करण-भावेन पृथग्-उपदेशाद् गुणेनैवास्य सर्व-शरीर-व्यापित्वं गम्यते [वे।सू। २.३.२८, शङ्कर] । 

अत्र यदि प्रज्ञा-शब्दं बुद्धौ वर्तयेत्, तथापि तस्या अणुत्वाभ्युपगमात् तया शरीर-व्याप्तिर् अशक्त्या । प्रज्ञा-रूपेऽपि जीवे प्रज्ञया इति, भेद-व्यपदेशः शिलापुत्र-शरीरवत्[^७९] इत्य् अत्र तु श्रुत्य्-अर्थः क्लिष्टः स्यात् । तद्-एक-मात्रेऽपि शक्ति-स्थापना तु मुहुर् एव दर्शिता । तस्माद् अणुर् एव जीव इति प्राप्ते पुनर् एव ते हेतवः प्रत्यवस्थाप्यन्ते ।

[^७९]:
     व्यपदेश-मात्रं वा—शिलापुत्रकस्य शरीरम् इत्य्-आदिवत् इत्य् एवं मूले दृश्यते।


ननूत्क्रान्त्य्-आदयो ह्य् अत्रोपाध्य्-उत्क्रान्त्य्-आदिभिर् एव व्यपदिश्यन्ते ? न, उत्क्रम-वाक्ये, सहैवैतैः [कौ।उ। ३.४] इति सह-शब्द-श्रवणात् । सह-शब्दौ हि प्रधानाप्रधानयोः समानाम् एव क्रियां बोधयति । ततश् च गत्य्-आगत्य् अपि तथैव भवतः । अचलने प्रमाणान्तराभावात् तद्-उत्क्रान्ति-श्रवणाद् एव च घटाकाशवद् अबुध-दृष्ट्य्-अभिप्रायम् इति न च वक्तव्यम् । श्री-गीतोपनिषत्सु दृष्टान्त-विशेषाद् ग्रह्य्-उपादानाच् च तस्यैव चलनाग्रणीत्वं बोधयन्ति—


> शरीरं यद् अवाप्नोति यच् चाप्य् उत्क्रामतीश्वरः ।  
> गृहीत्वैतानि संयाति वायुर् गन्धान् इवाशयात् ॥ [गीता १५.८] इति ॥

एवम् एव च सूत्रम् उपोद्बलयति—तद्-अन्तर-प्रतिपत्तौ रंहति सम्परिष्वक्तः प्रश्न-निरूपणाभ्यां [वे।सू। ३.१.१] इति । प्राणस् तु तद्-रथ-स्थानीयः । यथोक्तं श्रुत्या—कस्मिन् नु अहम् उत्क्रान्त उत्क्रान्तो भविष्यामि ? कस्मिन् वा प्रतिष्ठिते प्रतिष्ठास्यामीति [प्र।उ। ६.३] इति । अतः स्वयं तत्र स्थित एव तृण-जलौकावच् चलति, न तु पक्ष्य्-आदिवद् अङ्गं विक्षिपन्न् एव । अतः लेलायतीव [बृ।आ।उ। ४.३.७] इति श्रुताव् इव शब्द-प्रयोगः । तथापि तस्यैव तत्राग्रणीत्वं रथिवत् । तच् चोक्तं श्रुत्या—तम् उत्क्रामन्तं प्राणोऽनूत्क्रामति । सर्वे प्राणा अनूत्क्रामन्ति [बृ।आ।उ। ४.४.२] इति ।

ननु एषोऽणुर् आत्मा [मु।उ। ३.१.१] इत्य् आदौ परमात्म एव प्रकरणम्, ततोऽणुत्वं च दुर्ज्ञेयत्वेनैव वक्तव्यं ? न, प्राण-लिङ्गेन प्रकरण-बाधात् । श्रुति-लिङ्ग-वाक्य-स्थान-प्रकरण-समाख्यानां पारदौर्बल्यम् अर्थ-विप्रकर्षात् [पू।मी। ३.३.१४] इति । गोप-वन-श्रुताव् अपि स्पष्टम् एवाहैतत्—अणुर् ह्य् एष आत्मायं वा एते सिनीतः पुण्यं वापुण्यं च [२.३.१८-माध्व-भाष्ये धृतायां] इति ।

ननु बालाग्र-शत-भागस्य [श्वे।उ। ५.९] इत्य्-आद्य्-अन्ते, स चानन्त्याय कल्पते इति श्रवणाद् औपाधिकम् एवाणुत्वम्, पारमार्थिकं तु विभुत्वम् इत्य् अवगम्यते ? न, आनन्त्य-शब्दस्य मोक्षे ऋउढत्वात् । अन्तो मरणं, तद्-राहित्यम् आनन्त्यम् इत्य् अर्थः । ब्रह्म-प्रविष्टस्य तत्-तादात्म्यापत्त्या विश्वद्रीचीन-तच्-छक्ति-स्पर्शाद् वानन्त्य-व्यपदेशः । सालोक्ये तु तद्-अनुग्रहात् तत्-स्पर्श इति । तद् उक्तं श्री-भगवता श्रीमद्-उद्धवं प्रति—


> जीवो जीवेन निर्मुक्तो गुणैश् चाशय-सम्भवैः ।  
> मयैव ब्रह्मणा पूर्णो न बहिर् नान्तरश् चरेत् ॥ [भा।पु। ११.२५.३६] इति ॥४॥

श्रुत्य्-अन्तरे तु सूक्ष्म-रूपेणोपाधि-गुणेन तद्-रूपेणैव स्व-गुणेन चाणुत्वम् उक्तम्—बुद्धेर् गुणेनात्म-गुणेन चैव, आराग्र-मात्रो ह्य् अवरोऽपि दृष्टः [श्वे।उ। ५.८] इति ।

नन्व् अणोश् चन्दन-दृष्टान्तेन व्यापकता न घटते, चन्दनस्य सूक्ष्मावयव-विसर्पणेन सकल-देहाह्लादयितृत्व-सम्भवात् । तद् युक्तम्—अदृष्ट-कल्पनापत्तेः । तर्हि कथम् इति चेत् ? अचिन्त्यो हि मणि-मन्त्र-महौषधीनां प्रभाव इति लोक-प्रसिद्धिर् एव भविष्यति । क्वचिज् जतु-जटित-महौषध्य्-आदि-द्रव्येण हस्तादि-बद्धेनापि तत्-तत्-प्रभावो दृश्यते । स्पर्श-मणिनैक-देश-स्पर्शोऽपि लोह-लौष्ट्रस्य सुवर्णता च । स्वीकृतं चैतत् पञ्चम-वेदेन [२.३.१३-माध्व-भाष्य-धृत-ब्रह्माण्ड-पुराणे]—


> अणु-मात्रोऽप्य् अयय्ं जीवः स्व-देहं व्याप्य तिष्ठति ।  
> यथावाप्य शरीराणि हरि-चन्दन-विप्रुषः ॥ इति ॥ 

अत्र प्रभावातिशय-बोधनायैव हि हरि-चन्दन-शब्दः प्रयुक्तः ।

ननु चेतना-गुण-व्याप्ति-सिद्धान्ते गुणस्य गुणि-देशत्वाद् गुणिनम् अनाश्रितस्य गुणत्वम् एव हीयते । नागुणस्य तद्-अतिरिक्त-व्यापिताया दुकूलादौ दर्शितत्वात् । अतिरिच्य स्थितस्यापि गुणस्य तम् आश्रित्यैवावस्थिति-प्रतिपत्तेः । अत एव गन्धस्यापि न स्वाश्रयत्व-व्यभिचारः । तत एव तत्-प्रवाहात् । अत एवोक्तं श्री-कृष्ण-द्वैपायनेन [वे।सू। २.३.२९-शङ्कर-धृतः]—


> उपलभ्याप्सु चेद् गन्धं केचिद् ब्रूयुर् अनैपुणाः ।   
> पृथिव्याम् एव तं विद्याद् अपो वायुं च संश्रितम् ॥ इति ॥६॥

तस्माद् अणुर् एव जीवः, चेतना-गुणेन तु स्व-शरीर-व्यापीति । अत्राशङ्कते—स वा एष महान् अज आत्मा योऽयं विज्ञान-मयः प्राणेषु [बृ।आ।उ। ४.४.२२] इत्य् अत्र महच्-छब्दान् न सम्भवत्य् अणुत्वम् इति ? उच्यते—युक्ति-सम्बद्धेनाणुत्व-श्रवणेन महच्-छब्दस्य विभुतायां प्रसिद्धाव् अर्थान्तरोपस्थिताव् अणुर् अप्य् उत्कर्ष-गुणेन सारत्वाद् एव महान् इति व्यपदिश्यते, महा-रत्नवत् । यथैव प्राज्ञः परमात्म विभुर् अपि दुर्ज्ञेयता-गुणेनैव, अणोर् अणीयान् [क।उ। १.२.२०] इत्य् उच्यते । 

तद् एवं तद्-गुण-सारत्वात् तु तद्-व्यपदेशः प्राज्ञवत् [वे।सू। २.३.२९] इत्य् अपि व्याख्यातम् । अपरम् इदम् एव व्याचष्टे—स-चेतना-लक्षणो यो गुणो महौषध्य्-आदिवद् अचिन्त्य-प्रभावः, स एव सारो व्यभिचार-रहितो यत्र, तथाभूतत्वात् सर्व-शरीर-व्यापितादि-निर्देशः सम्भवति । यथैव प्राज्ञस्य श्रुताव् अचिन्त्य-शक्तित्वं दृश्यते, तथैवास्यानुरूपस्याद् इत्य् अस्मिन् व्याख्याने महच्-छब्दस्योत्कृष्टता-मात्रं वाच्यं स्वयं ऊह्यम् । हरि-चन्दन-दृष्टान्तेन तादृग् अर्थो न सूत्रे तस्मिन्न् अभिव्यक्त इति पुनः सूत्रं चेदम् इत्य् अपि ज्ञेयम् ।

किं च, तेषां जीव-गुणानां वह्नेर् औष्ण्यादिवद् अनाद्य्-अनन्त-कालावस्थाप्यात्म-समान-कालम् एव व्याप्य भवन-शीलत्वान् न कदाचिद् व्यभिचाराशङ्का । तथा च दर्शयति श्रुतिः—न हि विज्ञातुर् विज्ञातेर् विपरिलोपो विद्यते [बृ।आ।उ। ४.३.३०] इत्य् आद्या । मोक्षे तु तेषाम् अभिव्यक्तिर् जायते, यौवने पुं-स्त्री-भाव-विशेषवत् । तद् उक्तं पुंस्त्वादिवत् त्व् अस्य सतोऽभिव्यक्ति-योगात् [वे।सू। २.३.३१] इत्य् अत्र शङ्कर-शारीरकेऽपि—तत् पुनर् ईश्वर-समान-धर्मत्वं तिरोहितं सत् परमेश्वरम् अभिध्यायतस् तिमिर-तिरस्कृतेव दृक्-शक्तिः औषध-वीर्याद् ईश्वर-प्रसादात् आविर्भवति । श्रुतिश् च—


> ज्ञात्वा देवं सर्व-पाशापहानिः   
> क्षीणैः क्लेशैर् जन्म-मृत्यु-प्रहाणिः ।   
> तस्याभिध्यानात् तृतीयं देह-भेदे   
> विश्वैश्वर्यं केवल आप्त-कामः ॥ [श्वे।उ। १.११] इत्य् एवम्-आद्या ॥७॥  
> बलम् आनन्दम् ओजश् च सहो ज्ञानम् अनाकुलम् ।  
> स्वरूपान्य् एव जीवस्य व्यज्यन्ते परमाद् विभोः ॥८॥ इति ।

मध्व-भाष्ये दृष्टा गोप-वन-श्रुतिश् च । यदि च तेषां जीवेऽनभिव्यक्त्य्-अभिव्यक्ति-व्यवस्था न कार्या, तदा तेषां नित्यम् एव तस्मिन्न् उपलब्धिः स्यान् नित्यम् एव वा न स्याद् इति दोष आपतेत् । अन्येषां प्राकृतानां देहादि-वस्तूनां तत्र तत्र प्रवृत्तौ जडत्वात् प्रतिबन्ध एव वा स्यात् । जीव-स्वरूप गुणामनने सति प्रवृत्ति-हेत्व्-अभावात् । तस्मात् स्वेन जीवोऽणुः, स्व-गुणेन तु देह-व्यापीति स्थितम् ।

अत्र श्री-रामानुज-पादास् तु स्वयम् एवं व्याचक्षते—यथैकम् एव तेजो-द्रव्यं प्रभा-प्रभवद्-रूपेणावतिष्ठते, तथैवम् एव चैतन्यं तत्-तद्-रूपेणातिष्ठते । यद्यपि प्रभा द्रव्य-गुण-भूता, तथापि तेजो-द्रव्यम् एव, न शौक्ल्यादिवद् गुणः । स्वाश्रयाद् अन्यत्रापि वर्तमानत्वाद् रूपवत्त्वाच् च शौक्ल्यादि-वैधर्मात् प्रकाशवत्त्वाच् च तेजो-द्रव्यम् एव, नार्थान्तरम् । प्रकाशवत्त्वं च—स्व-स्वरूपस्यान्येषां प्रकाशकत्वात् । अस्यास् (प्रभायाः) तु गुणत्व-व्यवहारो नित्य-तद्-आश्रयत्व-तच्-छेषत्व-निबन्धनः । न चाश्रयावयवा एव विशीर्णाः प्रचरन्तः प्रभेत्य् उच्यते, मणि-द्युमणि-प्रभृतीनां विनाश-प्रसङ्गात् ।

तस्माद् यथा दीपादेर् अव्याभिचारि-प्रभा गुणवत्त्वाद् गुणित्व-व्यपदेशस् तथा जीवस्यापि तादृशत्वं युक्तमतः स्वयम् अणोर् जीवस्य तेन गुणेनैव विभुत्वम् । स च चैतन्य-गुणः स्वयम् अविच्छिन्न एव सङ्कोच-विकाशाव् अविद्या-कर्म-संज्ञाख्यया शक्त्या भजतीति । 

अत्राद्वैत-वादिनाम् अपि परिच्छेदो वा प्रतिबिम्बो वाभासो वा जीवः स्यात्—त्रिधाप्य् अविभुर् इत्य् एवायाति । तत्र च बुद्धि-लक्षण-तद्-उपाधेः सूक्ष्मत्वाङ्गीकारात् सूक्ष्मत्वम् अपि सूची-रन्धाकाशवत्, बालुका-कण-प्रतिफलित-सूर्य-तेजोवत्, तद्-आभासवच् च । यत्र यत्रैवोपाधयश् चलन्ति, तत्र तत्रैव परिच्छिन्नत्वेनैवोदयन्ते तानीतीत्थम् एव स्वयं तदावार्येणेन्द्रियाणां विभुत्व-वादो दूषितः । सर्व-गतानाम् अपि वृत्ति-लाभः शरीर-देशे स्याद् इति चेत्, न, वृत्ति-मात्रस्य करणत्वोपपत्तेः । यद् एव हि उपलब्धि-साधनम्—वृत्तिः अन्यद् वा—तस्यैव नः करणत्वम्, संज्ञा-मात्रे विवादः इति करणानां व्यापित्व-कल्पना निरर्थिका [वे।सू। २.४.७ शङ्कर] इत्य् अनेन ।

किं च, स्वयं तेनैव च यस्मिन् द्यौः पृथिवी चान्तरिक्षं [मु।उ। २.२.५] इत्य् आदि-श्रुतौ, द्यु-भ्व्-आद्य्-आयतन- [वे।सू। १.३.१] न्यायेन ब्रह्मैवाङ्गीकुर्वता तद्-आयतनत्वाभावान् न जीवस् तत् प्रतिपाद्य इति, प्राणभृच् च [वे।सू। १.३.४] इत्य् अत्र सूत्रे स्वीकृतम्—न चोपाधि-परिच्छिन्नस्याविभोः प्राण-भृतो द्यु-भ्व्-आद्य्-आयतनत्वम् अपि सम्यक् सम्भवति इति स्वयं लिखितं च । अन्यथा, तत्-सिद्धान्तो हीयते । असन्ततेश् चाव्यतिकरः [वे।सू। २.३.४८] इत्य् अत्रापि लिखितम्—उपाध्य्-असन्तानाच् च नास्ति जीव-सन्तानः इति । तस्माद् उभय-वादि-मतेऽप्य् अविभुर् जीव इति । 

एवम् एव, पृथग्-उपदेशात् [वे।सू। २.३.२८] इत्य् अत्र माध्व-भाष्योदाहृता सोपपत्तिक-कौशिक-श्रुतिः—


> भिन्नोऽचिन्त्यः परमो जीव-सङ्घात्  
> पूर्णः परो जीव-सङ्घो ह्य् अपूर्णः ।  
> यतोऽप्य् असौ नित्य-मुक्तोऽप्य् अहंश् च  
> बन्धान् मोक्षं तत एवाभिवाञ्छेत् ॥ इति ॥

तस्माद् अणुर् एव जीवः । तथा ज्ञातृत्वेत्य् अतः पूर्व-युक्त्या ज्ञातृत्वादयस् तस्यैव धर्मा इत्य् अर्थः । तत्र नित्यत्वं चात्मनो नात्मा श्रुतेः [वे।सू। २.३.१७] इति व्यपदेशेन ज्ञानाश्रयत्वं च स्वाभाविकम् एवेति । श्रुतयश् च—विज्ञातारम् अरे केन विजानीयात् [बृ।आ।उ। २.४.१४], न हि विज्ञातुर् विज्ञातेर् विपरिलोपो विद्यते [बृ।आ।उ। ४.३.३०], जानात्य् एवायं पुरुषः [रामानुज, वे।सू। १.१.१, अनु ६६], न पश्यो मृत्युं पश्यति, न रोगं नोत दुःखतां [छा।उ। ७.२६.२], स उत्तमः पुरुषः, नोपजनं स्मरतीदं शरीरं [छा।उ। ८.१२.३], एवम् एवास्य परिद्रष्टुर् इमाः षोडश कलाः पुरुषायणाः पुरुषं प्राप्यास् तं गच्छन्ति [प्र।उ। ६.५] इत्य् आद्याः ।

तद् एवं तस्य स्वाभाविके ज्ञातृत्वे सिद्धे, यद् अविद्यया देहोऽहम् इत्य् आदिकं ज्ञातृत्वं, तद् अपि तस्यैव, किन्तु अविद्या-सम्बन्धात् तस्य तत् स्वाभाविकं न भवति, अपि तु विक्रियात्मकम् एव । एतद् अपेक्ष्यैव श्रुतौ—ध्यायतीव लेलायतीव [बृ।आ।उ। ४.३.७] इत्य् अत्र “इव”-शब्द-प्रयोगः कृतः । अतस् तत्-तद्-देहाद्य्-उपाधि स्वास्थ्य-तारतम्यात् तस्य ज्ञातृत्वस्य प्रकाश-तारतम्यं भवतीति ज्ञेयम् । शुद्धस्य ज्ञातृत्वं तूदाहृतम् एव ।

तद् एवं ज्ञातृत्वे सिद्धे, कतृत्वम् अपि तद्वद् एवेति कर्तृत्वम् आह—तच् च कर्तृत्वम् । अचेतनस्य स्वतः कर्तृत्वासम्भवात्, तथा चैतन्य-सामानाधिकर्ण्येनैव तत्-प्रतीतेः—तस्यैव तद्-धर्मः । क्वचित् त्व् अचेतनस्य यद् दृश्यते, तद् अपि जीव-भाव-वशाद् अन्तर्यामि-सम्बन्धाच् च । यथा स्तन्य-क्षरणादि, यथा च—एतस्य वा अक्षरस्य प्रशासने, गार्गि, प्राच्योऽन्या नद्यः स्यन्दन्ते श्वेतेभ्यः पर्वतेभ्यः प्रतीच्योऽन्या यां यां च दिशम् अनु [बृ।आ।उ। ३.८.९] इत्य् आदौ, न ऋते त्वत् क्रियते किं चनारे [ऋ।वे। १०.११२.९] इत्य् आदौ च ।

तस्माच् चैतन्य-रूपस्य जीवस्यैव कर्तृत्वं धर्मः । एतद् एव—कर्ता शास्त्रार्थवत्त्वात् [वे।सू। २.३.३१] इत्य् आरभ्य समाध्य्-अभावात् [वे।सू। २.३.३७] इत्य् एतत्-पर्यन्तं सूत्र-कारेणैव योजितम् । श्रुतिश् च—विज्ञानं यज्ञं तनुते कर्माणि तनुतेऽपि च [तै।उ। २.५.१] इति । न चेदं बुद्ध्य्-अर्थम्—एष हि द्रष्ट स्प्रष्टा श्रोता घ्राता रसयिता मन्ता बोद्धा कर्ता विज्ञानात्मा पुरुषः [प्र।उ। ४.९] इति श्रुत्य्-अन्तरम् । यो विज्ञाने तिष्ठन् [बृ।आ।उ। ३.७.२२] इत्य् अन्तर्यामि-श्रुतौ तस्य विज्ञानतयातिप्रसिद्धेश् च । अत एव—तद् एषां प्राणानां विज्ञानेन विज्ञानम् आदाय [बृ।आ।उ। २.१.१७] इत्य् अत्र, प्राणान् गृहीत्वा [बृ।आ।उ। २.१.१८] इत्य् अत्र च प्राण-ग्रहण-विज्ञानाद् आनयोः कर्तृत्वं तस्य लौहाकर्षक-मणिवत् केवलस्यैव गम्यते । अन्य-ग्रहणादौ प्राणादि-करणम्, प्राणादि-ग्रहणादौ तु नान्यद् अस्तीति ।

**[३४]**

तथा—


> **अपरिमिता ध्रुवास् तनु-भृतो यदि सर्व-गतास्**   
> **तर्हि न शास्यतेति नियमो ध्रुव नेतरथा ।**  
> **अजनि च यन्-मयं तद् अविमुच्य नियन्तृ भवेत्**   
> **समम् अनुजानतां यद् अमतं मत-दुष्टतया ॥** [भा।पु। १०.८७.३०]

अयम् अर्थः—परमात्मनोऽंशत्वं तस्माज् जायमानत्वं च जीवस्य श्रूयते । तत्र ममैवांशो जीव-लोके [गीता १५.७] इत्य्-आदि-सिद्धेऽंशत्वे तावत् तस्य विभुत्वम् उक्तम् इत्य् आहुः—**अपरिमिताः,** वस्तुत एवानन्त-सङ्ख्या नित्याश् च ये **तनु-भृतो** जीवाः, ते यदि **सर्व-गता** विभवः स्युः, **तर्हि** तेषां व्याप्यत्वाभावेन समत्वात् **शास्यतेति नियमो न** स्यात् । ईश्वरो नियन्ता जीवो नियम्य इति वेद-कृत-नियमो न घटत इत्य् अर्थः । हे **ध्रुव** ! **इतरथा** जीवस्याणुत्वेन व्याप्य-भावे तु सति, **न** तन्-नियम इति न, अपि तु स घटत एवेत्य् अर्थः । 

अथ यतो वा इमानि भूतानि जायन्ते [तै।उ। ३.१] इति जायमानत्वावस्थायाम् अपि व्याप्य-व्यापकत्वेनैव नियम्य-नियन्तृत्वं भवति । सर्वत्रैव कार्य-कारणयोस् तथा-भाव-दर्शनाद् इत्य् आहुः—**अजनि** इति । **यन्-मयं** यद्-उपादानकं यद् अजनि जायत इत्य् अर्थः, **तद्** उपादानं कर्तृ तस्य जायमानस्य यन् **नियन्तृ भवेत्,** **तद् अविमुच्य** किञ्चिद् अप्य् अनुक्त्वा व्याप्यैवेत्य् अर्थः । 

किं च, यद्-उपादान-रूपं परमात्माख्यं तत्त्वं केनाप्य् अपरेण **समं** समानम् इत्य् **अनुजानतां** यः कश्चित् तथा वदति तत्रानुज्ञाम् अपि ददताम् **अमतं,** ज्ञातं न भवतीत्य् अर्थः । तत्र हेतुः—**मत-दुष्टतया** तस्य मतस्याशुद्धत्वेन, तत्राशुद्धत्वं श्रुत्वा च विरोधात् । श्रुतिश् च, असमो वा एष परो न हि कश्चिद् एव दृश्यते, सर्वे त्व् एते न वा जायन्ते च म्रियते, सर्वे ह्य् अपूर्णाश् च भवन्ति इति चतुर्वेद-शिखायाम् । न तत्-समश् चाभ्यधिकश् च दृश्यते [श्वे।उ। ६.८] इति । अथ कस्माद् उच्यते ब्रह्मा बृंहति बृंहयति च [अ।शि।उ। ३.५] इति चान्यत्र । बृहत्त्वाद् बृंहणत्वाच् च यद् ब्रह्म परमं विदुः [वि।पु। १.१२.५७] इति श्री-विष्णु-पुराणे । 

अतः परमात्मन एव सर्व-व्यापकत्वम्, एको देवः सर्व-भूतेषु गूढः सर्व-व्यापी सर्व-भूतान्तरात्मा [श्वे।उ। ६.११] इत्य्-आदौ । तस्माद् अणुर् एव जीव इति । 

यत् तु श्री-भगवद्-गीतासु नित्यः सर्व-गतः स्थाणुः [गीता २.२४] इत्य्-आदिना जीव-निरूपणं, तत्र सर्व-गतः श्री-भगवान् एव, तत्-स्थस् तद्-आश्रितश् चासाव् अणुश् च इति सर्व-गतः स्थाणुर् जीवः प्रोक्तः ॥

॥ १०.८७ ॥ श्रुतयः ॥३४॥

**सर्व-संवादिनी**: तद् एतच् छुद्धस्यैव कर्तृत्वं धर्मत्वं योजयितुं पुनः, यथा च तक्षोभयथा [वे।सू। २.३.३८] इति सूत्रयित्वा स च जीवः करण-योगेन स्व-शक्त्या च कर्ता भवतीत्य् अङ्गीकृतम् । तक्षा यथा तक्षणे वास्यादि-करणेन वास्यादि-धारणे तु स्व-शक्तैव कर्ता स्याद् इत्य् उभयथैव कर्ता भवति, तद्वद् इति सूत्रार्थः । कर्ता शास्त्रार्थवत्त्वात् [वे।सू। २.३.३१] इत्य् अतः कर्तेत्य् अनुवर्तमानत्वात् । तत्र जडात्मक-शरीरेन्द्रियाद्य्-आवेशेन तैर् एव करणैर् यत् कर्तृत्वं, तच्-छुद्धाव् एव पुरुषात् प्रवर्तमानम् अपि प्रकृति-वृत्ति-प्राचूर्यात् तत्-तत्-प्रधानत्वेन तत्-करणकत्वम् एवेत्य् उच्यते इत्य् आह—**यत् त्व्** इति । यत् तु प्राण-ग्रहणादि-पूर्वोत्क्रान्त्यादि, तत्र स्व-कारणतैव स्फुटा । यथोदाहृतम्—प्राणो हि जीवम् उपधावति तत्र तत्र [भा।पु। ११.३.३९] इति, एतत् साम गायन्न् आस्ते [तै।उ। ३.१०.५] इति । जक्षन् क्रीडन् रममाण [छा।उ। ८.१२.३] इत्य् आदौ मुक्तानाम् अपि विहार-लक्षण-कर्तृत्व-श्रवणात् । न च कर्तृत्व-मात्रस्य दुःखावहत्वम् एवेति वाच्यम् । किन्तु प्रकृति-सम्बन्धिन एव कर्तृत्वस्य।

तद् एवं शुद्धात् प्रवर्तमानम् अपि तत्-सम्बन्धि-कर्तृत्वं तं शुद्धं न मलिनयति, चिच्-छक्ति-प्राधान्यात् । अत एवास्यैवौदासीन्याद् अकर्तृत्वादि-व्यपदेशश् च क्वचिद् अस्ति । अत एव शुद्धो विचष्टे ह्य् अविशुद्ध-कर्तुः [भा।पु। ५.११.१२] इत्य् उक्तम् । 


> गुणाः सृजन्ति कर्माणि गुणोऽनुसृजते गुणान् ।  
> जीवस् तु गुण-संयुक्तो भुङ्क्ते कर्म-फलान्य् असौ ॥ [भा। ११.१०.३१] इत्य् आदिकं च ।

शुद्धस्यैव कर्तृत्व-शक्तौ च यस्यापि ब्रह्मणि लयस् तस्य ब्रह्मानन्देनावरणात् कर्म-संयोगासंयोगाच् च कर्तृत्व-शक्तेर् अन्तर्-भाव एवेत्य् अभ्युपगन्तव्यं, यस्य च भगवद्-भक्ति-रूप-चिच्-छक्त्याविष्टता, चिच्-छकि-वृत्ति-विशेष-पार्षद-देह-प्राप्तिर् वा, तस्य तत्-सेवा-कर्तृत्वे तु न प्रकृति-प्राधान्यम् । पूर्वत्र ताम् उपमर्द्य चिच्-छक्तेः । प्राधान्यात्, अपरत्र कैवल्याच् च । 

**[३५]**

अथ शुद्ध-स्वरूपत्वान् **नित्य-निर्मलत्वम्** [§१९] उदाहृतम् एव, शुद्धो विचष्टे ह्य् अविशुद्ध-कर्तुः [भा।पु। ५.११.१२,, §१] इत्य् अनेन । 

तथा तेनैव शुद्धस्यापि **ज्ञातृत्वम्** अप्य् उदाहृतम् । 

ज्ञानं च नित्यस्य स्वाभाविक-धर्मत्वान् नित्यम्, अत एव न विक्रियात्मकम् अपि,तथा चैतन्य-सम्बन्धेन देहादेः **कर्तृत्व**-दर्शनात् । क्वचिद् अचेतनस्य कर्तृत्वं च । न ऋते तत् क्रियते किञ्चनारे इत्य्-आदाव् अन्तर्यामि-चैतन्य-सम्बन्धेन भवतीत्य् अङ्गीकाराच् च शुद्धाद् एव कर्तृत्वं प्रवर्तते । तद् उक्तम्—देहेन्द्रिय-प्राण-मनो-धियोऽमी यद्-अंश-विद्धाः प्रचरन्ति कर्मस्व् [भा।पु। ६.१६.२४] इति । तत् तूपाधि-प्राधान्येन प्रवर्तमानम् उपाधि-धर्मत्वेन व्यपदिश्यते । यथा—कार्य-कारण-कर्तृत्वे कारणं प्रकृतिं विदुः [भा।पु। ३.२६.८] इत्य्-आदौ । परमात्म-प्राधान्येन प्रवर्तमानं तु निरुपाधिकम् एवेत्य् आह—


> **सात्त्विकः कारकोऽसङ्गी**  
> **रागान्धो राजसः स्मृतः ।**  
> **तामसः स्मृति-विभ्रष्टो**  
> **निर्गुणो मद्-अपाश्रयः ॥** [भा।पु। ११.२५.२६]

स्पष्टम् ॥ ११.२५ ॥ श्री-भगवान् ॥३५॥

**[३६]**

अथ **भोक्तृत्वं** संवेदन-रूपत्वेन यथा, तथा तत्रैव चिद्-रूपे पर्यवस्यतीत्य् आह—


> **भोक्तृत्वे सुख-दुःखानां**   
> **पुरुषं प्रकृतेः परम् ॥** [भा।पु। ३.२६.८] इति । 

कारणम् विदुः[^८०] इति पूर्वेणैवान्वयः ॥

[^८०]:
     कार्य-कारण-कर्तृत्वे कारणं प्रकृतिं विदुः इति [§३५]।


॥ ३.२६ ॥ श्री-कपिल-देवः ॥३६॥

**[३७]**

अथ **परमात्मैक-शेषत्वेति** व्याख्येयम् । एकः परमात्मनोऽन्यः शेषोऽंशः । स चासौ स च एक-शेषः । परमात्मन एक-शेषः परमात्मैक-शेषः । तस्य भावस् तत्त्वं तद् एव स्वभावः प्रकृतिर् यस्य, स परमात्मैक-शेषत्व-स्वभावः । तथा-भूतश् चायं **सर्वदा** मोक्ष-दशायाम् अपीत्य् अर्थः । एतादृशत्वं चास्य **स्वतः** स्वरूपत एव, न तु परिच्छेदादिना । तदीय-स्वाभाविकाचिन्त्य-शक्त्या स्वाभाविक-तदीय-रश्मि-परमाणु-स्थानीयत्वात् औपाधिकावथायास् त्व् अंशेन प्रकृति-शेषत्वम् अपि भवति इति च स्वत इत्य् अस्य भावः । 

शक्ति-रूपत्वं चास्य तटस्थ-शक्त्य्-आत्मकत्वात्, तथा तदीय-रश्मि-स्थानीयत्वेऽपि नित्य-तद्-आश्रयित्वात्, तद्-व्यतिरेकेण व्यतिरेकात् । हेतुर् जीवोऽस्य सर्गादेः [भा।पु। १२.७.१८] इत्य् अनुसारेण जगत्-सृष्टौ तत्-साधनत्वात् । द्रव्य-स्वरूपत्वेऽपि प्रधान-साम्याच् चावगम्यते । उक्तं च प्रकृति-विशेषत्वेन तस्य शक्तित्वम्—


> विष्णु-शक्तिः परा प्रोक्ता क्षेत्रज्ञाख्या तथा अपरा ।  
> अविद्या कर्म-संज्ञाख्या तृतीया शक्तिर् उच्यते ॥ [वि।पु। ६.७.६१] इति,  
> तया तिरोहितत्वाच् च शक्तिः क्षेत्र-ज्ञ-संज्ञिता ।  
> सर्व-भूतेषु भूपाल तारतम्येन वर्तते ॥ [वि।पु। ६.७.६३] इति च विष्णु-पुराणे ।

भूमिर् आपोऽनलो वायुर् [गीता ७.४] इत्य्-आदौ भिन्ना प्रकृतिर् अष्टधेत्य् अनन्तरम् । 


> अपरेयम् इतस् त्व् अन्यां प्रकृतिं विद्धि मे पराम् ।  
> जीव-भूतां महाबाहो ययेदं धार्यते जगत् ॥ इति श्री-गीतोपनिषत्सु च ।

विष्णु-शक्तिः परा प्रोक्ता इत्य्-आदि विष्णु-पुराण-वचने तु तिसॄणाम् एव पृथक् शक्तित्व-निर्देशात् क्षेत्रज्ञस्याविद्या-कर्म-सम्बन्धेन शक्तित्वम् इति परास्तम्, किन्तु स्वरूपेनैवेत्य् आयातम् । तथा च गीतम्, ममैवांश [गीता १५.७] इति । अत एव अपरेयम् इतस् त्व् अन्याम् [गीता ७.५] इत्य् उक्तम् । क्षेत्रज्ञ एता मनसो विभूतीः [भा।पु। ५.११.१२, §१] इत्य्-आदौ क्षेत्रज्ञ-शब्दश् च शुद्धेऽपि प्रवर्तते, क्षेत्र-शब्दस्योपलक्षण-मात्रत्वात् ।

तद् एवं शक्तित्वेऽप्य् अन्यत्वम् अस्य तटस्थत्वात् । तटस्थत्वं च माया-शक्त्य्-अतीतत्वात्, अस्याविद्या-पराभवादि-रूपेण दोषेण परमात्मनो लेपाभावाच् चोभय-कोटाव् अप्रवेशात्[^८१] । तस्य तच्-छक्तित्वे सत्य् अपि परमात्मनस् तल्-लेपाभावश् च यथा क्वचिद् एक-देश-स्थे रश्मौ छायया तिरस्कृतेऽपि सूर्यस्यातिरस्कारः, तद्वत् । उक्तं च तटस्थत्वं श्री-नारद-पञ्चरात्रे—

[^८१]:
     अप्रविष्टात् (छ, ज)



> यत् तटस्थं तु चिद्-रूपं स्व-संवेद्याद् विनिर्गतम् ।  
> रञ्जितं गुण-रागेण स जीव इति कथ्यते ॥ इत्य्-आदौ ।

अतो विष्णु-पुराणेऽप्य् अन्तराल एव पठितोऽसौ । अन्यत्वं च श्रुतौ, अस्मान् मायी सृजते विश्वम् एतत् तस्मिंश् चान्यो मायया संनिरुद्धः [श्वे।उ। ४.९], तयोर् अन्यः पिप्पलं स्वाद्व् अत्ति [मु।उ। ३.१.१] इत्य्-आदौ । अत एवोक्तं वैष्णवे—


> विभेद-जनकेऽज्ञाने नाशम् आत्यन्तिकं गते ।   
> आत्मनो ब्रह्मणो भेदम् असन्तं कः करिष्यति ॥ [वि।पु। ६.७.९४] इति । 

देवत्व-मनुष्यत्वादि-लक्षणो _वि_शेषतो यो _भेदस्_ तस्य _जनके_ऽप्य् _अज्ञाने नाशं गते_ _ब्रह्मणः_ परमात्मनः सकाशाद् _आत्मनो_ जीवस्य यो भेदः स्वाभाविकस् _तं भेदम् असन्तं कः करिष्यति_ ? अपि तु सन्तं विद्यमानम् एव सर्व एव करिष्यतीत्य् अर्थः । उत्तरत्र पाठे नासन्तम् इत्य् एतस्य विधेयत्वाद् अन्यार्थः कष्ट-सृष्ट एवेति मोक्षदायाम् अपि तद्-अंशत्वाव्यभिचारः स्वाभाविक-शक्तित्वाद् एव । अत एवाविद्या-विमोक्ष-पूर्वक-स्वरूपावस्थिति-लक्षणायां मुक्तौ तल्-लीनस्य तत्-साधर्म्यापत्तिर् भवति, निरञ्जनः परमं साम्यम् उपैति [मु।उ। ३.१.३] इत्य्-आदि-श्रुतिभ्यः, 


> इदं ज्ञानम् उपाश्रित्य मम साधर्म्यम् आगताः।   
> स्वर्गेऽपि नोपजायते प्रलये न व्यथन्ति च ॥ [गीता १४.२] इति श्री-गीतोपनिषद्भ्यश् च । 

अत एव ब्रह्म वेद ब्रह्मैव भवति [मु।उ। ३.२.९] इत्य्-आदिषु च ब्रह्म-तादात्म्यम् एव बोधयति, स्वाभाव्यापत्तिर् उपपत्तेः [वे।सू। ३.१.२३] इतिवत् । 

तद् एवं शक्तित्वे सिद्धे, शक्ति-शक्तिमतोः परस्परानुप्रवेशात् शक्तिमद्-व्यतिरेके शक्ति-व्यतिरेकात् चित्त्वाविशेषाच् च क्वचिद् अभेद-निर्देश एकस्मिन्न् अपि वस्तुनि शक्ति-वैविध्य-दर्शनाद् भेद-निर्देशश् च नासमञ्जसः । 

श्री-रामानुजीयास् तु अधिष्ठानाधिष्ठात्रोर् अपि जीवेशयोर् अभेद-व्यपदेशो व्यक्ति-जात्योर् गवादि-व्यपदेशवद् इति मन्यन्ते । यथा श्री-विष्णु-पुराणे—


> योऽयं तवागतो देव समीपं देवता-गणः ।  
> स त्वम् एव जगत्-स्रष्टा यतः सर्व-गतो भवान् ॥ [वि।पु। १.९.६९] इति ।

श्री-गीतासु च—सर्वं समाप्नोषि ततोऽसि सर्वः [गीता ११.४०] इति । तत्र ज्ञानेच्छून् प्रति शास्त्रम् अभेदम् उपदिशति, भक्तीच्छून् प्रति तु भेदम् एव । क्वचित् तु परमात्म-प्रतिबिम्बत्वं यद् अस्य श्रूयते, यथा—


> यथा पुरुष आत्मानम् एकम् आदर्श-चक्षुषोः ।  
> द्विधा-भूतम् अवेक्षेत तथैवान्तरम् आवयोः ॥ [भा।पु। ४.२८.६३] इति, 

तद् अपि ज्ञानेच्छून् प्रत्य् अभेद-दृष्टि-पोषणार्थम् एवोच्यते, न वास्तव-वृत्त्यैव प्रतिबिम्बत्वेन । अद्वय-वाद-गुरु-मतेऽप्य् अम्बुवद् अग्रहणाद्[^८२] [वे।सू। ३.२.१९] इति न्याय-विरोधात्, वृद्धि-ह्रास-भाक्त्वम् अन्तर्-भावाद् उभय-सामञ्जस्याद् एवम् [वे।सू। ३.२.२०] इति न्यायेन यथा-कथञ्चित् प्रतिबिम्ब-सादृश्य-मात्राङ्गीकाराच् च । तद् एतत् तस्य परमात्मांश-रूपताया नित्यत्वं श्री-गीतोपनिषद्भिर् अपि दर्शितम्, ममैवांशो जीव-लोके जीव-भूतः सनातनः [गीता १५.६] इति । तद् एवम् अंशत्वं तावद् आह तत्र समष्टेः—

[^८२]:
     अम्बुवद् अग्रहणात् तु न तथात्वम् इस् थे फ़ुल्ल् सूत्र।



> **एष ह्य् अशेष-सत्त्वानाम्**  
> **आत्मांशः परमात्मनः ।**  
> **आद्योऽवतारो यत्रासौ**  
> **भूत-ग्रामो विभाव्यते ॥** [भा।पु। ३.६.८]

टीका च—**अशेष-सत्त्वानाम्** प्राणिनाम् **आत्मा** व्यष्टीनां तद्-अंशत्वात् **अंशो** जीवः । अवतारोक्तिस्[^८३] तस्मिन् नारायणाविर्भावाभिप्रायेण इत्य् एषा ॥

[^८३]:
     अवतारतोक्तिस् (झ)


॥ ३.६ ॥ श्री-शुकः ॥ ३७ ॥

**सर्व-संवादिनी**: अतो गुणातीतम् अपि कर्तृत्वम् उक्तम् इत्य् आह—**अथ परमात्मैक-**इति । किम् अपरं वक्तव्यं ? यतो ब्रह्मानन्दम् अतिक्रम्यापि तादृश-कर्तृत्व-सुखं दृश्यते, यथा—या निर्वृतिस् तनु-भृतां [भा।पु। ४.९.१०] इत्य्-आदौ । तद् एतत् प्रकृतिमती तस्यापि कर्तृत्वम् । तत्रैव क्लेश-हानि-पूर्वकं सुखं च तक्ष-दृष्टान्तेनैव सूचितम् । तक्षा हि वास्यादि-योगं विनापि स्वयं गृहे भोजन-पानादि-कर्तृत्वं भजते । क्लेश-हानि-पूर्विकां निर्वृतिं च भजत इति ।

तद् एवं भोक्तृत्वम् अपि सिद्धम् । तच् च प्रकृति-सन्निधानेनापि भगवत्-संवेदन-रूपत्वेन जडात्मक-प्रकृति-विरोधि-रूपत्वान् न तत्-प्राधान्यं भजते । किन्तु चिद्-आत्मक-पुरुष-प्राधान्यम् एव । तद् एतद् आह—अथेति । स्वरूप-संवेदन-सुखादौ तु प्राधान्यं सुतरां सिद्धम् एव—स्वस्मै स्वयं-प्रकाशमानत्वात् । तद् उक्तं—स्व-दृक् [भा।पु। ७.७.१९] इति । तद् एतद् व्याख्यातं ज्ञातृत्वादि-त्रयम्[^८४] । श्रुतिश् च—अथ यो वेदेदं जिघ्राणीति स आत्मा [छा।उ। ८.१२.४], कतम आत्मा ? योऽयं विज्ञान-मयः प्राणेषु हृद्य् अन्तर्-ज्योतिः पुरुषः [बृ।आ।उ। ४.३.७], एष हि द्रष्टा श्रोता रसयिता घ्राता मन्ता बोद्धा कर्ता विज्ञानात्मा पुरुषः [प्र।उ। ४.९] इत्य् आदि ॥ 

[^८४]:
     ज्ञातृत्व-कर्तृत्व-भोक्तृत्वम्


अथ परात्मैक-शेषत्व-भावः इति । एतद् उक्तं भवति—न तावद् वास्तवोपाधि-परिच्छेद-पक्षे तत्-परिच्छिन्नो ब्रह्म-खण्डोऽणु-रूपो जीवः । अच्छेद्यत्वाद् अखण्डत्वाभ्युपगमाच् च ब्रह्मणः आदिमत्तापाताच् च जीवस्य । यत एकस्यैव वस्तुनो द्वैधी-करणं छेदनम् ।

अथाच्छिन्न एवाणु-रूपोपाधि-संयुक्तो ब्रह्म-प्रदेश-विशेष इति चेत् ? तर्हि उपाधौ गच्छत्य् उपाधिना स्व-संयुक्ता ब्रह्म-प्रदेशाकर्षणायोगाद् अनुक्षणम् उपाधि-संयुक्त-ब्रह्म-प्रदेश-भेदात् क्षणे क्षणे बन्ध-मोक्षौ स्याताम् । 

अथोपाधि-संयुक्तं ब्रह्म-स्वरूपम् एव जीवः ? तर्ह्य् अनुपहित-ब्रह्म-व्यपदेशासिद्धिः स्यात् । जीवस्यैकत्वं च—य आत्मनि तिष्ठन् [श।प।ब्रा। १४.५.३०] इत्य् आदि-श्रुति-विरोधः । शब्द-विशेषात् [वे।सू। १.२.५] इत्य् आदि-न्याय-विरोधश् च सर्वत्र ॥

अथ ब्रह्माधिष्थानम् उपाधिर् एव जीवः ? तद् एवं तर्हि मोक्षे जीव-नाशः स्यात् । तस्मान् नासौ पक्षः । तद् एवम् अविद्या-कल्पितोपाधि-परिच्छेदे तु न दोषाः कल्प्यन्ते, किन्तु जीव-भाव-कल्पना-हेतोस् तस्या मूलाविद्यायाः । न च जीव एवाश्रयः, स्वाश्रयादि-दोषात् । ऐश्वर्यं च तयैव कल्पितम् इति न चेश्वरः । ततः शुद्धं चैतन्यम् एवावशिष्टम् इति । तत्रैवाविद्यायाः कल्पनीयत्वम् । तच् चाघटमानं चिद्-एकस् तस्य कथं देवदत्तस्येवाज्ञानं सम्भवेत् ? यस्याज्ञानं स एवाज्ञानाश्रयस् तद्-उपरक्तश् च भवतीति शुद्धसाप्य् अज्ञाने चानिर्मोक्ष-प्रसङ्गः ।

किं च, ईश्वरावस्थायाम् एतद् अज्ञानं न विद्यते । तैर् एव—ईक्षतेर् नाशब्दं [वे।सू। १.१.५] इत्य् अत्र ज्ञान-प्रतिबन्धवान् जीवः, ईश्वरस् त्व् अप्रतिबन्ध-स्वरूप-भूत-ज्ञानः [शङ्कर] इति सिद्धान्तितम् । यः सर्वज्ञः इत्य् आदि-श्रुतिश् च । अत एवाज्ञान-कल्पितोपाधौ प्रतिबिम्बो जीव आभासो वेत्य् अपि पूर्ववत् । किं च, तेषां (केवलाद्वैत-वादिनां मत-त्रय-विवेचनम् इदम्)—तत्र (१) प्रथम-मते—तावद् अविद्या नाम जीवाश्रया, जीवस्य नानात्वान् नाना । ततश् चाविद्या-तदात्व-सम्बन्ध-जीव-तद्-विभागानाम् अनादित्वात् तद्-अज्ञान-विषयी-भूतं ब्रह्म शुक्ति-रजतवज् जगद्-रूपेण विवर्तते । 

तत्रापरावाहतुः—तथा चाज्ञान-विषयी-भूतं—ब्रह्मैवेश्वरः इत्य् अन्तर्यामि-श्रुति-विरोधात् यद् अज्ञान-कृतम् । तत् तेनैव गृहयत इति प्रतिजीवं जगत्-कल्पना-भयाच् चन सम्यग् अवगम्यते । न च मायावच् छिन्न-चैतन्यम् ईश्वरस् तद्-आश्रयो मायेति वाच्यम् । तस्यान्तर्यामित्वे द्विगुणीकृत्य वृत्ति-विरोधाव् इति । 

अत्र जीवत्वं चाविद्या-कृतम् एवेत्य् अविद्यादीनाम् अनादित्वेऽप्य् अविद्याया जीवाश्रयत्वायोग एव । रजत-शुक्त्य्-आदे रज्जु-सर्पादेर् वाज्ञानाश्रयत्वायोगात् । अन्यस्यैव तद्-योगाच् च । बीज-वृक्षादिवद् अज्ञान-परम्परया जीवत्व-परम्परा-जन्मनि च जीवस्याद्य्-अन्तवत्त्वं च प्रतिजन्मैव तत् पार्थक्यं च प्रसज्येत । 

अथ (२) द्वितीय-मते—चैतन्यस्याविद्या-प्रतिबिम्ब ईश्वरश् चैतन्याभासो जीवः । स च मिथ्येति रज्जुः सर्प इतिवद् बाधायां सामानाधिकरण्यम् । निषेध-प्रधाना एव श्रुतयः शुद्ध-समर्पिका इति तासाम् एव महा-वाक्यत्वम् । सुषुप्तौ सर्वम् एव विलीयते । उत्थितो जीवः पुनः सम्प्रतिपद्यत इत्य् अज्ञात-सत्त्वानङ्गीकारेण दृष्टिर् अप्य् एषा चेश्वर-प्रतिपादनेऽप्य् अविरुद्धा । ईश्वरेण ज्ञात-संस्कारानुवर्तनात् । 

अत्र चापरावाहतुः—जीव-नाशस्य मोक्षत्व-भिया न सम्यग् अपेक्ष्यते तद् इति । अत्र च नित्यत्वम् एव वेत्तृ-सम्बन्धिन्या अविद्याया आश्रय-निरूपणाशक्त्यत्वात् तद्-अवस्थम् एव । ईश्वर-कर्तृत्व-सार्वज्ञ्यादि-सङ्घ-वादस् तु वेदान्तेषु प्रलाप एव स्यात् । तद्-अग्रे विवेचनीयम्।

तथा (३) तृतीय-मते—सत्त्व-रजस्-तमस्-त्रिगुणात्मिकाविद्या ब्रह्माश्रया च । सैव लाघवाद् आवरण-विक्षेप-शक्तिभ्याम् अविद्या मायेति गीयते । आवरण-शक्त्यां चैतन्यस्य प्रतिबिम्बो जीवः । विक्षेप-शक्त्यां प्रतिबिम्ब ईश्वरः । उपाधि-निष्ठत्वेन बिम्बाभिन्नत्वेन च प्रतीयमानो बिम्ब एव प्रतिबिम्बः । प्रतिबिम्ब-पक्षपातित्वाद् उपाधेर् इतीश्वरोऽहं जगत् करोमीति जीवोऽयम् अहं न जानामीत्य् अध्यवस्यति । न च शुद्धे स्व-प्रकाशे ब्रह्मण्य् अविद्या-सम्बन्ध-विरोधः । अविरोधे वा सानन्याश्रयैव, नाशकान्तराभावाद् इति वाच्यम् । मध्यन्दिन-वर्तिनि सवितर्य् उलूक-कल्पितान्धकारवत् स्व-पर-निर्वाहकत्वेनाविरोधात् । तथा साक्षिणो घातकत्वाभावात्, प्रत्युत भासकत्वात् प्रमाण-वृत्तेश् च द्योतकत्वाद् ईश्वरस्य वशे वर्तमानाया अविद्याया अनादि-जीवादृष्ट-वशात् सत्त्व-रजस्-तमसां प्रत्येकाधिक्ये स्थिति-सर्ग-लय-कर्तृत्वम् इति ।

अत्रापर आहुः—इदम् अप्य् अयुक्तम् इति । अनादित एवानन्याश्रयत्वेन तयैव जीवादि-द्वैतं कल्पितम् इति कल्पकान्तराभावेन च तस्यास् तत्-स्वाभाविकत्वेन लब्धायाः कदाचिद् अप्य् अग्नेर् औष्ण्यवद् अत्याव्यतया सम्प्रतिपत्ति-भङ्गाद् ब्रह्मणः स्वतः-शक्तिमत्त्वाभावेन तद्-इतर-वस्त्व्-अन्तरस्याभावेन शक्तेः शक्तिमद् अविनाभावेन च, स्वाभाविकत्वारोपितत्व-तटस्थत्वानाम् एकतरस्याप्य् असम्भाविततया तस्याः षष्ठ-बुद्धीन्द्रियादिवद् अत्यन्ताभाव-प्रसङ्गात् । अद्वयस्य शुद्धस्यैव सतः प्रतिबिम्बत्वापत्ति-स्वीकारे तस्य च कल्पना-कर्तृत्वाद्य्-अभावे कल्पनापि तस्याव्यवहित-च्छटा-सम्बन्धस्याभावेन प्रतिबिम्बत्वायोगात् । अत एव सिद्ध एव ब्रह्मण् अविद्या-सम्बन्धे तत्-प्रतिबिम्बो जीवः सिद्ध्यति । सिद्ध एव जीवे च तत्-कल्पितो ब्रह्मण्य् अविद्या-सम्बन्धः सिध्यतीति परस्पराश्रय-प्रसङ्गात् । तथा ब्रह्मष् तत्-सम्बन्धं कल्पयतो ब्रह्म-स्वरूपस्यैव जीवस्यान्धकार-कल्पकोलूक-दृष्टिवद् अविद्यान्तरे लब्धे तेनैव जीवत्वेश्वरत्वादि-विवर्ते सिद्धे पुनर् अपि जीवादि-लक्षण-बिब्मत्वापाद-कोपोऽप्य् अन्तर-कल्पनाया वैयर्थ्यात् । ज्ञानवत्य् एवाज्ञानं दृष्टं सम्भावितं च । ज्ञान-मात्रे तु नेति—तद् अत्यन्त-विरोधात् । न च मरु-मरीचिकायां कल्पित-जलवत् कल्पना-मयोपाधि-सम्बन्धे प्रतिबिम्बादर्शनात् । अत्र हस्त-परिमित-मात्रं किष्कु-परिमितं (एक-हस्तात् प्रादेशाद् दूर-वर्तीति वा) नभ इति नभसोऽप्य् एक-देश-लक्षणावयव-स्वीकारेण सूर्यादि-रश्मि-तादात्म्यापन्नतया तद्-अव्यवहित-च्छटा-सम्बन्धे च तस्य प्रतिबिम्बता भानं नात्यसम्भवम् इति निरवयवस्य नीरूपस्य च ब्रह्मणस् तु प्रतिबिम्बासम्भवात् । उपाधेश् च नैरूप्येण तद्-अत्यन्तासम्भवात् । देह-तादात्म्यापन्नस्य चैतन्यस्य देह-प्रतिबिम्बत्वानुपलम्भाच् च । 

अन्यत्र सुखादेः प्रतिबिम्बस्य च दृश्यत्वे द्रस्टान्यो भवति । अत्र तु प्रतिबिम्बस्य जीवस्येश्वरस्य च प्रतिबिम्बतां प्राप्तस्य वा द्रष्टा कः स्यात् ? इत्य्-आद्य्-अनुपपत्तेः । प्रतिबिम्बे वस्तुनि निजोपाधेः कल्पनाय नाशनाय चालं-भावादर्शनेन जीव-कर्तृक-प्रामाण्य-ज्ञानेनापि तद्-उपाधि-लक्षणाविद्याया नाशनानुपपन्नत्वात् । तिष्ठतु तावत् तत्-पदार्थोपाधेर् नाशन-वार्ता । पृथग्-अधिष्ठानतया प्रत्यक्षत एव भेदोपलम्भनेन प्रतिबिम्ब-क्षोभे बिम्बाक्षोभ-दर्शनेन विपरीततयोदयेन तस्माद् आभास-ज्योतिर्-उदयास् तम् अदृश्यद्भिर् अपि दृश्यत इति । केवल-स्वच्छ-वस्तु-संयुक्त-दृष्टि-प्रतिगमनोपलब्ध-तद्-वस्तु-मात्रत्व-योगेन च प्रतिबिम्बस्य बिम्बत्वाभावे तन्-नाशस्यैवात्राप्य् अभासवन् मोक्षता-प्रसङ्गात्, तथेश्वरस्य नित्य-विद्या-मयत्वेन जीवस्यानादित एव न जानामीत्य् अभिमानवत्त्वेन ब्रह्मणि विक्षेप-रूपाविद्यांश-सम्बन्ध-कल्पनायाम् अप्य् अयुक्तेर् ईश्वराकार-प्रतिबिम्बानुपपन्नत्वात्, जीवेश्वरयोः पृथक् पृथक् निजोपाधाव् ईश्वरस्य सर्वान्तरत्व-श्रुति-विरोधात् । क्षीर-नीरवत् [महा-भाष्ये १.२.३२] परस्पर-मिश्री-भूते च तद्-उपाधि-द्वये प्रतिबिम्बैकत्वस्यैव सम्भवात् । ईश्वरस्य माया-प्रतिबिब्माकारत्वे शक्त्य्-अन्तराभावे च वशीकृत-मायात्वाभावेनैश्वर्यासिद्धत्वात्, प्रत्युत जल-चन्द्रादिवद् उपाधि-चेष्टानुगतत्वेन तद्-वश्यत्वापाताच् च । किं बहुना ? श्रुति-पुराणादि-प्रसिद्धस्य परमेश्वर-स्वरूपैश्वर्यस्यापि मायिक-मात्र-स्वीकारे तन्-निन्दा-जनित-दुर्वार-निर्वचनीय-महा-पातक-कोटि-प्रसङ्गाच् चेति ।

अत एव शङ्कर-शारीरकेऽपि, अम्बुवद् अग्रहणात् तु न तथात्वं [वे।सू। ३.२.१९] इत्य् अनेन न्यायेन प्रतिबिम्बत्वं विरुध्य, वृद्धि-ह्रास-भाक्त्वम् अन्तर्भावाद् उभय-सामञ्जस्याद् एवं [वे।सू। ३.२.२०] इति न्यायेन प्रतिबिम्ब-सादृश्यम् एव स्थाप्यते । तच् च प्रतिबिम्बत्वम् एवाभासीकरोति । अतः, आभास एव च [वे।सू। २.३.५०] इत्य् अत्रापि तद्वद् एव मन्तव्यम् । प्रतिबिम्बाभासस् तु तत्-तुल्यः, न तु वस्तुतः प्रतिबिम्ब एवेत्य् अर्थः । तस्मात् तत्-तद्-असद्-भावाद् ब्रह्मणो भिन्नान्य् एव जीव-चैतन्यानीत्य् आयातम् । अतो—नेतरोऽनुपपत्तेः [वे।सू। १.१.१६] इति, भेद-व्यपदेशाच् च [वे।सू। १.१.१६] इतीमे सूत्रे कल्पना-मय-भेद-व्याख्यया न सङ्गच्छते । वास्तव-भेदे तु, स तपोऽतप्यत, स तपस् तप्त्वा इदं सर्वम् असृजत यद् इदं किं च [तै।उ। २.६.२] इत्य्-आदेः । रसो वै सः, रसं ह्य् एवायं लब्ध्वानन्दी भवति [तै।उ। २.६.२] इत्य् आदेश् च विषय-वाक्यस्य पीडनं न स्यात् । तपोऽतप्यत इति तपः, बहु स्याम् इत्य्-आदि ज्ञानं प्राकाश्यद् इत्य् अर्थः । नान्योऽतोऽस्ति द्रष्टा [बृ।आ।उ। ३.७.२३] इत्य्-आदि-श्रुतिस् तु पूर्ववत् सम्भावितं तद्-ऊर्ध्वम् अन्यं द्रष्टारं निषेधति । स कारणं करणाधिपाधिपो न चास्य कश्चिज् जनिता न चाधिपः [श्वे।उ। ६.९] इतिवद् ईश्वराद् अन्यं प्रकृति-सृष्ट्य्-अर्थेक्षण-कर्तारं वा निषेधति । तद् उक्तंअं शङ्कर-शारीरकेऽपि । यत् त्व् ईक्षण-श्रवणम् अप्-तेजसोस् तत् परमेश्वरावेश-वशाद् एव द्रष्टव्यम् । नान्योऽतोऽस्ति द्रष्टा [बृ।आ।उ। ३.७.२३] इतीक्षित्र्-अन्तर-प्रतिषेधात्, प्रकृतत्वाच् च । स्वत ईक्षितुः, तद् ऐक्षत [छा।उ। ६.२.३] इत्य् अत्रेति । एवं विवक्षित-गुणोपपत्तेश् च [वे।सू। १.२.२] इति, अनुपपत्तेस् तु न शारीरः [वे।सू। १.२.३] इत्य् अनयोः पारमर्थिक एव जीवाद् अधिकः परमेश्वर विवक्षितो गुण-समुदाय उपपद्यते । जीवे तु नोपपद्यते । 

किं च, जीव एव स्वाज्ञानेन स्वात्मा जगत् कल्पयतीति तेषां सिद्धान्तः । जगत्-कल्पनान्यथानुपपत्त्या च सत्य-सङ्कल्पत्वादयो गुणाः स्वीकृताः । ततो जीव एव ते गुणा उपपद्यन्ते । नान्यस्मिंस् तत्-कल्पितैः । न वा निर्गुणे ब्रह्मणीति सूत्र-द्वयम् इदम् असङ्गतं स्यात् । सम्भोग-प्राप्तिर् इति चेन्, न, वैशेष्यात् [वे।सू। १.२.८] इत्य् अत्रापि पूर्ववत् । किं च, सम्भोग-शब्दस्य सहभोग एवार्थः । संवादादिवन् नान्यः । ततश् च सहार्थत्वेन जीवेश्वरयोर् भेदम् अङ्गीकृत्यैव सूत्रितम् । न त्व् ऐक्यम् । अत एव वैशेष्यात् इति प्रस्तुतयोर् जीव-परयोर् एव वैशेष्यम् अङ्गीकृतम् । न त्व् एकस्यैवात्मनोऽवस्था-भेदेन । एवं, गुहां प्रविष्टाव् आत्मानौ हि तद्-दर्शनात् [वे।सू। १.२.१२] इत्य् अनेन, तत् सृष्ट्वा तद् एवानुप्राविशत् [तै।उ। २.६.२] इत्य् अत्र । अनेन जीवेनात्मनानुप्रविश्येत्य् अत्र परमात्मन एवोपाधि-प्रविष्टस्य सतः शरीरत्वम् इति व्याख्या प्रत्याख्याता । उभय-रूपत्वेनैव प्रवेशाङ्गीकारात् । श्रुतिश् च—


> ऋतं पिबन्तौ सुकृतस्य लोके   
> गुहां प्रविष्टौ परमे परार्धे ।  
> छायातपौ ब्रह्म-विदो वदन्ति  
> पञ्चाग्नेयो ये च त्रिणाचिकेताः ॥ [क।उ। १.३.१] इति ॥  
> द्वा सुपर्णा सयुजा सखाया  
> समानं वृक्षं परिषस्वजाते ।  
> तयोर् अन्यः पिप्पलं स्वाद्व् अत्त्य्  
> अनश्नन्न् अन्योऽभिचाकशीति ॥ [ऋग्-वेद १.१६३.२०, मु।उ। ३.१.१] इति च ।

ननु पैङ्गी-रहस्य-ब्राह्मणे—तयोर् अन्यः पिप्पलं स्वाद्व् अत्ति [मु।उ। ३.१.१] इति सत्त्वम्, अनश्नन्न् अन्योऽभिचकशीति इति च, अनश्नन् योऽभिपश्यति ज्ञस् ताव् एतौ सत्त्व-क्षेत्रज्ञौ इति । ताभ्यां शब्दाभ्याम् अन्तः-करण-जीवाव् एव व्याख्यातौ । अत एव तत्रैव तद् एतत् सत्त्वं येन स्वप्नं पश्यत्य् अथ योऽयं शारीर उपद्रष्टा, स क्षेत्रज्ञस् ताव् एतौ सत्त्व-क्षेत्रज्ञौ इत्य् उक्तं ? मैवम् । तत्रापि सत्त्व-शब्देन जीव एव, क्षेत्रज्ञ-शब्देन परमात्मैव चेति व्याख्या सङ्गता । स्वाद्व् अत्तीति चेतन्त्वोक्ति-पीडापत्तेः । कर्म-फलानशनस्य क्षेत्रज्ञेष्व् असम्भवात् । सत्त्वादि-शब्दाभ्यां जीवाद्योः प्रसिद्धेश् च । जीवस्य च सत्त्व-शब्दाभिधेयत्वे कारणम् । तद् एतत् सत्त्वम् इत्य् आदि-सत्त्वम् आधिष्ठानत्वात्, सोऽपि सत्त्वम् उच्यत इत्य् अर्थः । तथा पृथिव्य्-आदि-लक्षण-शरीरान्तर्यामित्वात् परमात्मनि शारीर उच्यत इति । योऽयं शारीरः [बृ।आ।उ। ३.९.१०] इत्य् उक्तम् । परमात्मनि ह्य् एवोपद्रष्टृ-शब्द-प्रसिद्धेः, उपद्रष्टानुमन्ता च भर्ता भोक्ता महेश्वरः [गीता १३.२२] इत्य् आदौ । व्याख्यान्तरे—स्थित्य्-अदनाभ्यां च [वे।सू। १.३.७] इति सूत्रं च जीव-परमात्म-गतम्—द्वा सुपर्णा [मु।उ। ३.१.१] इत्य्-आद्य्-उक्त-स्थित्यादि-द्वय-विवेचनं विरुध्यते । वक्ष्यति चोत्तर-ग्रन्थे— प्रकाशादिवन् नैवं परः [वे।सू। २.३.४६] इत्य्-अनन्तरं, स्मरन्ति च [वे।सू। २.३.४७] इत्य् अत्र, तयोर् अन्यः पिप्पलम् इत्य् अनयैव श्रुत्या जीवस्य कर्म-फल-प्रतिपादनं शङ्कर-शारीरकेऽपीति । तस्माद् अनेन जीवेनात्मनानुप्रविश्येति, सहार्थे एव तृतीया । आत्म-शब्द-प्रयोगश् च शारीरस्याप्य् आत्मत्व-प्रसिद्धेः । क्षरात्मानाव् ईशते देव एकः [श्वे।उ। १.१०] इत्य् आदौ । तत्रापि भेद-विवक्षयैवानेनेत्य् उक्तम् । अथवा अत्रात्म-शब्देनात्मांश एव वाच्यः ।

एवं च, शारीरश् चोभयेऽपि हि भेदेनैनम् अधीयते [वे।सू। १.२.२०] इत्य् अत्र च पूर्ववद् भेद एव । तत्र च, यो विज्ञाने तिष्ठन् [बृ।आ।उ। ३.७.२२] इति काण्वाः । य आत्मनि तिष्ठन् [श।ब्रा। १४.६.७.३०] इत्य् अत्र, माध्यन्दिनाश् चान्तर्यामिणो भेदेनैनं शारीरं पृथिव्य्-आदिवद् अधिष्ठानत्वेन नियम्यत्वेन चाधीयते इत्य् अधिकम् । 

एवं विशेषण-भेद-व्यपदेशाभ्यां च नेतरौ [वे।सू। १.२.२२] इत्य् आदिषु, जगद्-वाचित्वात् [वे।सू। १.४.१७] इत्य् आदिषु, पराभिध्यानात् तु तिरोहितं ततो ह्य् अस्य बन्ध-विपर्ययौ [वे।सू। ३.२.५] इत्य् आदिषु च ज्ञेयम् । शास्त्र-दृष्ट्या तूपदेशो वाम-देववत् [वे।सू। १.४.१७] इत्य् अत्र त्व् एवं व्याख्येयम् । प्राणो वा ह्य् अहम् अस्मि पुरुषः इत्य् आदिकं यत् स्वस्य परमेश्वरत्वम् इवोपदिष्टम् इन्द्रेण, तत् तु, तत् त्वम् असि [छा।उ। ६.८.७] इत्य्-आद्य्-अभेद-प्रतिपादक-शास्त्र-दृष्ट्या सम्भवति, चिद्-आकार-साम्येनैक्यात्, क्वचिद् अधिष्ठानाधिष्ठात्रोर् एक-शब्द-प्रत्ययाभ्यां वा शरीर-शरीरिणोर् वा, यथैव वामदेव उवाच—अहं मनुर् अभवं सूर्यश् च [बृ।आ।उ। १.४.१०] इत्य् आदि ।

उत्तराच् चेद् आविर्भूत-स्वरूपस् तु [बृ।आ।उ। १.३.१९] इति ह्य् अत्रापीय व्याख्या—पूर्वं दहर-शब्देन परमेश्वर एव निर्णीतः । जीवस् तु प्रत्याख्यातः । अपहत-पाप्मत्वादि-धर्मैस् तत्रोत्तर-ग्रन्थे जीवेऽपि ते धर्माः श्रूयन्ते । तत इदम् उच्यते—आविर्भूत-स्वरूपस् तु जीवस् तत्रोच्यते । मुक्तौ परमेश्वर-प्रसादेन तत्-साधारण्य-प्रायाविर्भावात् तस्य । परमं साम्यम् उपैति [मु।उ। ३.१.३] इति श्रुतेः ।

ननु तथापि दहर-वाक्ये परमेश्वरो वा मुक्त-जीवो वाभिधीयत इति सन्देहः । उभयाभिधेयत्वे च वाक्य-भेद इत्य् आशङ्क्य सूत्रान्तरं—अन्यार्थश् च परामर्शः [वे।सू १.३.२०] इति । परमेश्वर-स्वरूप-दर्शनार्थम् एव तटस्थ-लक्षणेन जीव-स्वरूपं पुनः पुनः परामृश्यते । तत्र क्वचिद् ऐक्येनाभिधानं साधर्म्यांश-ज्ञानार्थम् एवेति भावः । अत एव, स तत्र पर्येति जक्षत् क्रीडन् रममाणः [छा।उ। ८.१२.३] इत्य् अपि मुक्तावस्थायाम् उक्तम् । जीव-परयोर् भेदस् तूक्त एव तत्र—एष सम्प्रसादोऽस्माच् छरीरात् समुत्थाय परं ज्योतिर् उपसम्पद्य स्वेन रूपेणाभिनिष्पद्यते, स उत्तम-पुरुषः [छा।उ। ८.१२.३] इति ।

अत एवाविर्भूत-स्वरूप इति बहु-व्रीहिणा जीव एवाभिहितः । अत्र मूल-पूर्व-गत्य्-आश्रयणम् अपि कष्टम् एव । तथा मैत्रेयी-ब्राह्मणेऽपि यद् इदं—न वा अरे सर्वस्य कामाय सर्वं प्रियं भवति, आत्मनस् तु कामाय सर्वं प्रियं भवति । आत्मा वा अरे द्रष्टव्यः [बृ।आ।उ। २.४.५] इत्य् आदिना जीवस्यैव द्रष्टव्यत्वादिकं निर्दिशत् तस्यैव परमात्मत्वं दर्शयतीति प्रतीयते ? तन् न, परम-पुरुषाविर्भूति-भूतस्य प्राप्तुर् आत्मनः स्वरूप-याथार्थ्य-विज्ञानम् अपवर्ग-साधन-भूत-परम-पुरुष-वेदनोपयोगितयानूद्य पुनः, आत्मा वा [बृ।आ।उ। २.४.५] इत्य् आदिना परमात्मैवामृतत्वोपायाद् द्रष्टव्यतयोपदिश्यते । एवं वा अरेऽस्य महतो भूतस्य निःश्वसितम्, एतद् यद् ऋग्-वेदो यजुर्-वेदः [बृ।आ।उ। २.४.१०] इत्य् आदिकं हि तस्यैव लिङ्गम् इति ।

एतद् अभिप्रेत्यैव श्री-श्रुतुकेन स्वयं व्याख्यातम्—तस्मात् प्रियतमः स्वात्मा [भा।पु। १०.१४.५२] इत्य् उक्त्वा, कृष्णम् एनम् अवेहि त्वम् आत्मानम् अखिलात्मनां [भा।पु। १०.१४.५५] इत्य् आदिना ततोऽपितस्य प्रियतमत्वम् इति । तस्मात् परमेश्वर-स्वरूपाद् भिन्न-स्वरूप एवात्मा । 

ननु भिन्नत्वे सति, यावद् विकारं तु विभागो लोकवत् [वे।सू। २.३.७] इति न्यायेन विकारत्व-प्राप्तिः स्याद् आत्मनः ? न, वैधर्म्यान्तरात् । तच् च वैधर्म्यं प्रमाणानपेक्ष-सिद्धत्वम् । आत्मा हि प्रमाणादि-विकार-व्यवहाराश्रयत्वात् प्राग् एव तद्-व्यवहारात् सिध्यति । अतो विभाग-युक्ति-लब्ध-न्यायस्य नात्रावतारः । नित्यत्व-श्रुतिश् चास्माकम् अत्रास्ति । यथा वैकुण्ठादि-वस्तूनाम् अपि सैव नित्यत्वं शास्तीति । नात्माश्रुतेर् नित्यत्वाच् च ताभ्यः [वे।सू। २.३.१७] इति न्यायान्तरं च तं न्यायम् अपसारयति । 

तद् एवम्-आदि-श्रुति-न्यायाभ्युपगमाद् भिन्न एव जीवः । तत्र को मोहः कः शोक एकत्वम् अपश्यतः [ई।उ। ७] इत्य्-आद्याः श्रुतयस् तु परमात्मैक्यापेक्षा एव । यथा, बहवः पुरुषा लोके साङ्ख्य-योग-विचारणे [म।भा। १२.३५०.२] इति परमतम् । स्व-मते पारम्परिक-जीव-भेदे साक्षितयोपन्यस्य पुनस् तद्-विलक्षणं परमात्म-विषयं स्व-मतातिशयम् आह—


> बहूनां पुरुषाणां हि यथैका योनिर् उच्यते ।  
> तथा तं पुरुषं विश्वम् आख्यामि गुणतोऽधिकम् ॥ [म।भा। १२.३५०.३] इत्य् उपक्रम्य,  
> ममान्तर् आत्मा तव च ये चान्ये देह-संज्ञिताः ।  
> सर्वेषां साक्षि-भूतोऽसौ न ग्राह्यः केनचित् क्वचित् ॥  
> विश्व-मूर्धा विश्व-भुजो विश्व-पादाक्षि नासिकः ।  
> एकश् चरति क्षेत्रेषु स्वैरचारी यथा-सुखम् ॥ [म।भा। १२.३५०.४-५] इति ।

न च भेदे सर्व-ज्ञान-प्रतिज्ञा हीयते, सर्व-शक्तिमयत्वाद् ब्रह्मणः । तस्माद् अस्ति जीव-परयोर् भेदः ।

तद् एवं भेद-ज्ञानेनैव मुक्तिः श्रूयते—भोक्ता भोग्यं प्रेरितारं च मत्वा सर्वं प्रोक्तं त्रिविधं ब्रह्म मे तत् [श्वे।उ। १.१२] इति, पृथग् आत्मानं प्रेरितारं च मत्वा जुष्टस् ततस् तेनामृतत्वम् एति [श्वे।उ। १.६] इति, जुष्टं यदा पश्यत्य् अन्यम् ईशम् अस्य महिमानम् इति वीत-शोकः [मु।उ। ३.१.२] इत्य्-आदिषु मुक्ताव् अपि भेद एवोपलभ्यते । यथा व्याख्यातं, तद् अनन्यत्वम् आरम्भण-शब्दादिभ्यः [वे।सू। २.१.१४] इत्य् अत्र माध्व-भाष्ये—

कर्माणि विज्ञानमयश् चात्मा परेऽव्यये सर्व एकीभवति [मु।उ। ३.२.७] इति, ब्रह्मविद् ब्रह्मैव भवति [मु।उ। ३.२.९] इति च मुक्त-जीवस्य परापत्तिर् उच्यतेऽतस् तयोर् अविभागः । अतः पूर्वम् अपि स एव, न ह्य् अन्यस्यान्यत्वं युज्यत इति चेत् ? न, स्याल् लोकवत् । यथा लोके उदकम् उदकान्तरेणैकीभूतम् इति व्यवह्रियमाणम् अपि भिन्न-वस्तुत्वात् तद्-अन्तर्भूतम् एव भवति, न तु तद् एव भवतीत्य् एवं स्याद् अत्रापि । तथा च श्रुतिः—


> यथोदकं शुद्धे शुद्धम् आसिक्तं तादृग् एव भवति ।  
> एवं मुनेर् विजानत आत्मा भवति गौतम ॥ [क।उ। २.१.१५] इति ।

स्कान्दे च—


> उदके तूदकं सिक्तं मिश्रम् एव यथा भवेत् ।  
> तद् वै तद् एव भवति यतो बुद्धिः प्रवर्तते ॥  
> एवम् एवं हि जीवोऽपि तादात्म्यं परमात्मना ।  
> प्राप्तोऽपि नासौ भवति स्वातन्त्र्यादि-विशेषणात् ॥  
> ब्रह्मेशानादिभिर् देवैर् यत् प्राप्तुं नैव शक्यते ।  
> तद् यत् स्वभाव-कैवल्यं स भवान् केवलो हरे ॥ इति । 

श्री-रामानुज-भाष्येऽपि—नापि साधनानुष्ठानेन निर्मुक्ताविद्यस्य परेण स्वरूपैक्य-सम्भवः । अविद्याश्रयत्व-योग्यस्य तद्-अर्हत्वासम्भवात् इति युक्तिश् च दर्शिता । मुक्तस्य तु तद्-धर्मापत्तिर् इति श्री-भगवद्-गीता-सूक्तम्—


> इदं ज्ञानम् उपाश्रित्य मम साधर्म्यम् आगताः ।  
> सर्गेऽपि नोपजायन्ते प्रलये न व्यथन्ति च ॥ [गीता १४.२] इति ।

श्री-विष्णु-पुराणे च—


> तद्-भाव-भावम् आपन्नस् तदासौ परमात्मना ।  
> भवत्य् अभेदी भेदश् च तस्याज्ञान-वृतो भवेत् ॥ [वि।पु। ६.७.९३] इति ।

अत्र _तद्-भावो_ ब्रह्म-स्वभावः, न तु ब्रह्मत्वम् । द्वितीय-भाव-शब्दानन्वयात् ॥

ततस् तस्यैव भावोऽपहत-पाप्मत्वादि-रूपः स्वभावो यस्येति बहु-व्रीहो तद्-भाव-भावं ब्रह्म-स्वभावकत्वम् इत्य् अर्थः । ततस् तेन स्वभावेनैव परमात्मना सहाभेदी तुल्यो भवतीति विवक्षितम् । यतस् तत्-स्वभाव-विरोधी देव-मनुष्यत्वादि-लक्षणो भेदस् तस्याज्ञान-कृत एवेति । अत एव आविर्भूत-स्वरूपस् तु [वे।सू। १.३.१९] इत्य् अत्रापि—एवम् एवैष सम्प्रसादोऽस्माच् छरीरात् समुत्थाय परं ज्योतिर् उपसम्पद्य स्वेन रूपेणाभिनिष्पद्यते [बृ।आ।उ। ८.१२.३] इति दर्शितम् । तदा विद्वान् पुण्य-पापे विधूय निरञ्जनः परमं साम्यम् उपैति [मु।उ। ३.१.३] इत्य् आदि च श्रुत्य्-अन्तरम् । पुनश् च श्री-विष्णु-पुराणे—


> आत्म-भावं नयत्येन तद् ब्रह्म-ध्यायिनं मुने ।  
> विकार्यम् आत्मनः शक्त्या लोहम् आकर्षको यथा ॥ [वि।पु। ६.७.३०] 

इत्य् अत्र भेद एवाभिप्रेतः । यत आत्म-भावम् आत्मन्य् अस्तित्व-संयोगं नयति, ब्रह्म-ध्यायिनं प्रतीति शक्त्येति चाभिधीयते । इत्य् एवम् एवाकर्ष-दृष्टान्तो घटते, न त्व् ऐक्येन । तद् एवं भेद-वाक्येषु सत्सु स-युक्ति-वाक्याविरुद्धेषु भेद-वादेषु ब्रह्म-वादः । ब्रह्मविद् ब्रह्मैव भवति [मु।उ। ३.२.९] इत्य् अत्रापि ब्रह्म-तादात्म्यम् एव बोधयति—स्वाभाव्यापत्तिर् उपपत्तेर् इतिवत् । तत्रापि हि जीवानाम् आकाशत्वादि-प्राप्ति-शब्दा अनुपपत्तेर् आकाशादि-धर्मं तद्-अत्यन्ताश्लेषयोर् आपत्तिम् एव बोधयन्ति, मुक्तोपसृप्य-व्यपदेशात् [वे।सू। १.३.२] इत्य् अपि मुक्तानाम् एव सताम् उपसृप्यं ब्रह्म यदि स्यात् तदैवाक्लेशेन सङ्गच्छते—मुक्तानां परमा गतिः इत्य् आदि-वाक्यं च तथैव । अत एव तैत्तिरीयोपनिषदि च भेदे एव मुक्ताव् आम्नायते—रसो वै सः । रसं ह्य् एवायं लब्ध्वानन्दी भवति [तै।उ। २.७] इति ।

तस्मात् सर्वथा भेद एव जीव-परयोः । तथा च श्रुतिः—अस्मान् मायी सृजते विश्वमे एतत् तस्मिंश् चान्यो मायया सन्निरुद्धः [श्वे।उ। ४.९] इति । ज्ञाज्ञौ द्वाव् अजाव् ईशानीशौ [श्वे।उ। १.९] इति, नित्यो नित्यानां चेतनश् चेतनानाम् एको बहूनां यो विदधाति कामान् [श्वे।उ। ६.१३] इति, तयोर् अन्यः पिप्पलं स्वाद्व् अत्ति [मु।उ। ३.१.१] इति, अजो ह्य् एको जुषमाणोऽनुशेते जहात्य् एनां भुक्त-भोगाम् अजोऽन्यः [श्वे।उ। ४.५] इत्य्-आद्या । गीतोपनिषच् च—अहंकार इतीयं मे भिन्ना प्रकृतिर् अष्टधा । अपरेयम् इतस् त्व् अन्यां प्रकृतिं विद्धि मे पराम् । जीव-भूतां [गीता ७.४-५] इति, मम योनिर् महद् ब्रह्म तस्मिन् गर्भं दधाम्य् अहं [गीता १४.३] इति, ईश्वरः सर्व-भूतानां हृद्-देशेऽर्जुन तिष्ठति [गीता १८.६१] इति च । 

विशेषणाच् च [वे।सू। १.२.१२] इत्य् अत्र माध्व-भाष्ये श्रुति-स्मृती, यथा—सत्य आत्मा सत्यो जीवः सत्यं भिदा सत्यं भिदा सत्यं भिदा मैवारुण्यो मैवारुण्यः [पैङ्गी-श्रुतिः] इति, आत्मा हि परम-स्वतन्त्रोऽधिक-गुणो जीवोऽल्प-शक्तिर् अस्वतन्त्रोऽवरः [भाल्लवेय-श्रुतिः] इति । 


> यथेश्वरस्य जीवस्य भेदो सत्यो विनिश्चयात् ।  
> एवम् एव हि मे वाचं कर्तुम् इहार्हसि ॥ इति च ।

तद् एवम् अभेद-वाक्यं द्वयोश् चिद्-रूपत्वादिनैवैकाकारत्वं बोधयत्य् उपासना-विशेषार्थं, न तु वस्त्व् ऐक्यम् ।

तद् इत्थं निर्देशेऽपि हेतुं वदन् प्रकरणम् आरभते—तद् एवं शक्तित्वे सिद्धे शक्ति-शक्तिमतोः इति सप्तत्रिंश-वाक्याभासादिनान्ये आहुः—यथा यमुना-निर्झरम् उद्दिश्य, त्वं कृष्ण-पत्न्य् असि, तत्-पत्नी सैषा, सूर्य-मण्डलम् उद्दिश्य च संज्ञा-पतिर् असि, तत्-पतिर् अयम् इत्य् अधिष्ठात्र्-अधिष्ठेययोर् अभिन्नाभिमानिनोर् लोक-वेदेष्व् एक-शब्द-प्रत्ययनाभ्यां प्रयोग-सहस्राणि दृश्यन्ते, तद्-अधिष्ठातारम् उद्देष्टुम्, तथा—तत् त्वम् असि [छा।उ। ६.८.७] इत्य्-आद्य् अपि पृथिवी-जीव-प्रभृतीनां तद्-अधिष्ठानतया प्रसिद्धिस् तु बृहती । यः पृथिव्यां तिष्ठन् [बृ।आ।उ। ३.७.३], य आत्मनि तिष्ठन् [श।ब्रा। १४.६.७.३०] इत्य् आदिदिषु । ततोऽपि न वस्त्व्-ऐक्यम् इति स्थितम् ।

श्री-रामानुजीयास् त्व् एवम् आचक्षते—तत् त्वम् अस्य् आदि-वाक्येषु सामानाधिकरण्यं न निर्विशेष-वस्त्व्-ऐक्य-परम्, तत्-त्वं-पदयोः स-विशेष-ब्रह्माभिधायित्वात् । सामानाधिकरण्यस्य प्रकार-द्वय-परित्यागे प्रवृत्ति-निमित्त-भेदासम्भवेन सामानाधिकरण्यम् एव त्यक्तं स्यात् । द्वयोः पदयोर् लक्षणा च । सोऽयं देवदत्तः इत्य् अत्रापि न लक्षणा । भूतं वर्तमान-काल-सम्बन्धतयैक्य-प्रतीत्य्-अविरोधात् । देश-भेद-विरोधश् च काल-भेदेन परिहृतः । तद् ऐक्षत बहु स्यां [तै।उ। ६.२.३] इत्य् उपक्रम-विरोधश् च । एक-विज्ञानेन सर्व-विज्ञान-परिज्ञानं च न घटते । ज्ञान-स्वरूपस्य निरस्त-निखिल-दोषस्य सर्वज्ञस्य समस्त-कल्याण-गुणात्मकस्याज्ञान-तत्-कार्यानन्तापुरुषार्थाश्रयत्वं च सम्भवति । बाधार्थत्वे च सामानाधिकरण्यस्य तत्-त्वं-पदयोर् अधिष्ठान-लक्षणा निवृत्ति-लक्षणा चेति लक्षणादयस् त एव दोषाः । [वे।सू। १.१.१ श्रीभाष्ये १११-तम-अनुच्छेदः]

इयांस् तु विशेषः । नेदं रजतम् इतिवद् अप्रतिपन्नस्यैव बाधस्यागत्या परिकल्पनम् । तत्-पदेनाधिष्ठानातिरेकि-धर्मानुपस्थापनेन बाधानुपपत्तिश् च । अधिष्ठानं तु प्राक्-तिरोहित-स्वरूपं तत्-पदेनोपस्थाप्यते इति चेत् ? न, प्राग्-अधिष्ठानाप्रकाशे तद्-आश्रय-भ्रम-बाधयोर् असम्भवात् । भ्रमाश्रयम् अधिष्ठानम् अतिरोहितम् इति चेत् ? तद् एवाधिष्ठान-स्वरूपं भ्रम-विरोधीति तत्-प्रकाशे सुतरां न तद्-आश्रय-भ्रम-बाधौ । अतोऽधिष्ठानातिरेक-पारमार्थिक-धर्म-तत्-तिरोधानान् अभ्युपगमे भ्रान्ति-बाधौ दुरुपपादौ । अधिष्ठाने हि पुरुष-मात्राकारे प्रतीयमाने तद्-अतिरेकिणि पारमार्थिके राजत्वे तिरोहिते सत्य् एव बाधत्व-भ्रमः । राजत्वोपदेशेन च तन्-निवृत्तिर् भवति, नाधिष्ठान-मात्रोपदेशेन तस्य प्रकाशमानत्वेनानुपदेश्यत्वात्, भ्रमानुपमर्दित्वाच् च। तस्मान् नाभेद-वादः सङ्गच्छते ॥

[औपचारिक]-भेदाभेद-वादे तु—ब्रह्मण्य् एवोपाधि-संसर्गात् तत्-प्रयुक्ता जीव-गत-दोषा ब्रह्मण्य् एव प्रादुःस्युर् इति निरस्त-निखिल-दोष-कल्याण-गुणात्मक-ब्रह्मात्म-भावोपदेशा हि विरोधाद् एव परित्यक्ताः स्युः । 

स्वाभाविक-भेदाभेद-वादेऽपि—ब्रह्मः स्वत एव जीव-भावाभ्युपगमाद् गुणवद् दोषाश् च स्वाभाविका भवेयुर् इति निर्दोष-ब्रह्म-तादात्म्योपदेशो विरुद्ध एव । 

केवल-भेद-वादिनां चात्यन्त-भिन्नयोः केनापि प्रकारेणैक्यासम्भवाद् एव ब्रह्मात्म-भावोपदेशा न सम्भवन्तीति सर्व-वेदान्त-परित्यागः स्यात् । 

निखिलोपनिषत्-प्रसिद्धं कृत्स्नस्य ब्रह्म-शरीर-भावम् आतिष्ठमानैः कृत्स्नस्य ब्रह्मात्म-भावोपदेशाः सर्वे सम्यग् उपपादिता भवन्ति । जाति-गुणयोर् इव द्रव्याणाम् अपि शरीर-भावेन विशेषणत्वेन, गौर् अश्वो मनुष्यो देवो जातः पुरुषः कर्मभिः इति सामानाधिकरण्यं लोक-वेदयोर् मुख्यम् एव दृष्ट-चरम् । जाति-गुणयोर् अपि द्रव्य-प्रकारत्वम् एव षण्डो गौः, शुक्लः पटः इति सामानाधिकरण्य-निबन्धनम् । मनुष्यत्वादि-विशिष्ट-पिण्डानाम् अप्य् आत्मनः प्रकारतयैव पदार्थत्वात्, मनुष्यः पुरुषः षण्डो योषिद् आत्मा जातः इति सामानाधिकरण्यं सर्वत्रानुगतम् इति प्रकारत्वम् एव सामानाधिकरण्य-निबन्धनम् । न परस्पर-व्यावृत्त्या जात्य्-आदयः । स्व-निष्ठानाम् एव हि द्रव्याणां कदाचित् क्वचिद् द्रव्य-विशेषणत्वे मत्व्-अर्थीय-प्रत्ययो दृष्टः । दण्डी कुण्डली इति । न पृथक्-प्रतिपत्ति-स्थित्य्-अनर्हाणां द्रव्याणाम् । तेषां विशेषणत्वं सामानाधिकरण्यावसेयम् एव ।

ननु नियमेन गोत्वादिवद् आत्माश्रयतथैवात्मना सह मनुष्यादि-शरीरं दृश्यत इत्य् अतो मनुष्य आत्मेति सामानाधिकरण्यं लाक्षणिकम् एव ? न, मनुष्यादि-शरीराणाम् अप्य् आत्मैकाश्रयत्वम् । तद्-एक-प्रयोजनत्वं, तत्-प्रकारत्वं च जात्य्-आदि-तुल्यम् । तत्रात्मैकाश्रयत्वम् आत्म-वियोगे शरीर-विनाशाद् अवगम्यते । आत्मैक-प्रयोजनत्वं च । तत्-कर्म-फल-भोगार्थतयैव सद्-भावात् । तत्-प्रकारत्वम् अपि—देवो मनुष्यः इत्य् आत्म-विशेषणतयैव प्रतीतेः । 

एतद् एव हि गव्-आदि-शब्दानां व्यक्ति-पर्यन्तत्वे हेतुः । एतत्-स्वभाव-विरहाद् एव दण्ड-कुण्डलादीनां विशेषणत्वे, दण्डी कुण्डली इति मत्व्-अर्थीय-प्रत्ययः । [वे।सू। १.१.१ श्री-भाष्ये ११२-११३-तम-अनुच्छेदः] इति ॥

न च शरीरं चाक्षुषम् इत्य् आत्म-प्रकारकत्वं जाति-व्यक्त्य्-आदिवत् तस्य न सम्भवतीति वाच्यम् । तद्-एकाश्रयत्वादि-भावाद् एव । यथा चक्षुषा पृथिव्यादेः स्वाभाविकम् अपि गन्धादिकं सामर्थ्याभावाद् एव न गृह्यते, तथात्मापि । नैतावता शरीरस्य तत्-प्रकारत्व-स्वभाव-विरहः ।

ननु च शाब्देऽपि व्यवहारे शरीर-शब्देन शरीर-मात्रं गृह्यत इति नात्म-पर्यन्तता शरीर-शब्दस्य ? मैवम् । आत्म-प्रकार-भूतस्यैव शरीरस्य पदार्थ-विवेक-प्रदर्शनाय निरूपणान् निष्कर्षक-शब्दोऽयम् । यथा, गोत्वं शुक्लत्वम् आकृतिर् गुणः इत्य् आदि-शब्दाः । अतो गवादि-शब्दवद् देव-मनुष्यादि-शब्दा आत्म-पर्यन्ताः । एवं देव-मनुष्यादि-पिण्ड-विशिष्टानां जीवानां परमात्म-शरीरतया तत्-प्रकारत्वाज् जीवात्म-वाचिनः शब्दाः परमात्म-पर्यन्ताः ।

चिद्-अचिद्-वस्तु-शरीरत्वं च ब्रह्मणो—यस्य पृथिवी शरीरं, यस्यात्मा शरीरं [बृ।आ।उ। ३.७.३-४] इत्य् आदिषु श्रुति-शतेषु प्रसिद्धम् । सत्य् अपि तच्-छरीरत्वे विद्या-शक्तिमयत्वात् परमात्मनस् तद्-धर्म-स्पृष्टत्वं तु न स्यात् । तद् एवं तत् त्वम् असि [छा।उ। ६.८.७] इत्य् अत्र, जीव-शरीरक-जगत्-कारण-ब्रह्म-परत्वे मुख्य-वृत्तं पद-द्वयम् । प्रकार-द्वय-विशिष्टैक-वस्तु-प्रतिपादनेन सामानाधिकरण्यं च सिद्धं [वे।सू। १.१.१ श्रीभाष्ये १११-तम-अनुच्छेदः] तत्-तद्-विशेषण-विशिष्टतयैव सामानाधिकरण्यं च [ज्योतिष्टोम-यज्ञ-मन्त्र-वर्णे] अरुणयैकहायन्या पिङ्गाक्ष्या गवा सोपं क्रीणाति इत्य् आदौ अङ्गीकृतम् । लोके च नीलम् उत्पलम् आनय इत्य् आदौ दृश्यते । तद् एवं च—निरस्त-निखिल-दोषस्य समस्त-कल्याण-गुणात्मकस्य ब्रह्मणो जीवान्त्र्यामित्वम् अप्य् ऐश्वर्यम् अपरं प्रतिपादितं भवति । उपक्रमानुकूलता च । एक-विज्ञानेन सर्व-विज्ञान-प्रतिज्ञोपपत्तिश् च । सूक्ष्म-चिद्-अचिद्-वस्तु-शरीर्रस्यैव ब्रह्मणः स्थूल-चिद्-अचिद्-वस्तु-शरीर्रत्वेन कार्यत्वात् ।

कार्य-कारणयोर् अनन्यत्वात् स्थूल-चिद् अप्य् अत्रात्मिकावस्थो जीवः । तथा—तम् ईश्वराणां परमं महेश्वरं [श्वे।उ। ६.८], परास्य शक्तिर् विविधैव श्रूयते [श्वे।उ। ६.८], अपहत-पाप्मा सत्य-कामः [छा।उ। ८.१.५] इत्य्-आद्य् अविरोधश् च ।

तत् त्वम् असि इत्य् अत्रोद्देश्योपादेय विभागः कथम् इति चेत् ? नात्र किञ्चिद् उद्दिश्य किम् अपि विधीयते—ऐतदात्म्यम् इदं सर्वं [छा।उ। ६.८.७] इत्य् अनेनैव प्राप्तत्वात् । अप्राप्ते हि शास्त्रम् अर्थवत् [पू।मी। ६.२.१८] इदं सर्वं जीव-जगन् निर्दिश्य ऐतदात्म्यम् इति, तस्यैव आत्मेति तत्र प्रतिपादम् । तत्र हेतुर् उक्तः—सन्-मूलाः सौम्येमाः सर्वा प्रजाः सदायतनाः सत् प्रतिष्ठाः इति । सर्वं खल्व् इदं ब्रह्म तज् जलान् [छा।उ। ३.१४.१] इति शान्तः इतिवत् । तथा श्रुत्य्-अन्तरापि च ब्रह्मणस् तद्-व्यतिरिक्तस्य चिद्-अचिद्-वस्तुनश् च शरीर्रात्म-भावम् एव तादात्म्यं वदन्ति—अन्तः-प्रविष्टः शास्ता जनानां सर्वात्मा [तै।आ। ३.११], यः पृथिव्यां तिष्ठन् [बृ।आ।उ। ३.७.४] इत्य् आदिकं, य आत्मनि तिष्ठन् [श।प।ब्रा। १४.६.७.३०] इत्य् आदिकं चारभ्य, यस्य मृत्युः शरीर्रं, यं मृत्युर् न वेद, एष सर्व-भूतान्तरात्मापहत-पाप्मा दिव्यो देव एको नारायणः [सुबाल।उ। ७] इति । तत् सृष्ट्वा तद् एवानुप्राविशत्, तद् अनुप्रविश्य सच् च त्यच् चाभवत् [तै।उ। २.६.२] इत्य्-आदीनि ।

अत एव, आत्मेति तूपगच्छन्ति ग्राहयन्ति च [वे।सू। ४.१.३] इति सूत्रकारः । आत्मेत्य् एव गृह्णीयात् इति च वाक्य-कारः । अत्रापि, अनेन जीवेनात्मनानुप्रविश्य नाम-रूपे व्याकरवाणि [छा।उ। ६.३.२] इति ब्रह्मात्मक जीवानुप्रवेशेनैव सर्वेषां वस्तुत्वं शब्द-वाच्यत्वं च प्रतिपादितम् । तद् अनुप्रविश्य सच् च त्यच् चाभवत् [तै।उ। २.६.२] इत्य् अनेनैकार्थ्याज् जीवस्यापि ब्रह्मात्मकत्वं ब्रह्मानुप्रवेशाद् एवेत्य् अवगम्यते । तस्माद् ब्रह्म-व्यतिरिक्तस्य कृत्स्नस्य तच्-छरीरत्वेनैव वस्तुत्वात् तस्य प्रतिपादकः शब्दस् तत्-पर्यन्तम् एव स्वार्थम् अभिदधाति । अतः सर्व-शब्दानां लोक-व्युत्पत्त्य्-अवगत-तत्-पदार्थ-विशिष्ट-ब्रह्माभिधायित्वं सिद्धम् इति । ऐतदात्म्यम् इदं सर्वम् इति प्रतिज्ञातार्थस्य तत् त्वम् असि इति सामानाधिकरण्येनाविशेष उपसंहारः । मध्यम-पुरुषस् तु युष्मच्-छब्द-योगेन स्याद् एवेति ।

**[३८]**

अथ व्यष्टेः—


> **एकस्यैव ममांशस्य**  
> **जीवस्यैव महा-मते ।**  
> **बन्धोऽस्याविद्ययानादेर्**  
> **विद्यया च तथेतरः ॥** [भा।पु। ११.११.४]

**इतरो** मोक्षः । अत्र रश्मि-परमाणु-स्थानीयो व्यष्टिः । तत्र सर्वाभिमानी कश्चित् समष्टिर् इति ज्ञेयम् ।

॥ ११.११ ॥ श्री-भगवान् ॥३८॥

**[३९]**

तत्र शक्तित्वेनैवांशत्वं व्यञ्जयन्ति—


> **स्व-कृत-पुरेऽप्य् अमीष्व् अबहिर्-अन्तर्-असंवरणं**   
> **तव पुरुषं वदन्त्य् अखिल-शक्ति-धृतोऽंश-कृतम् ।**   
> [भा।पु। १०.८७.२०] इति ।


**अबहिर्-अन्तर्-असंवरणं** बहिर् बहिर्-अङ्गाणि कारणानि कार्याणि अन्तर् अन्तर्-अङ्गानि, तैर् असंवरणं कार्य-कारणैर् असंस्पृष्टम् । **अंश-कृतम्** अंशम् इत्य् अर्थः । **अखिल-शक्ति-धृतः** सर्व-शक्ति-धरस्येति विशेषणं जीव-शक्ति-विशिष्टस्यैव तव जीवोऽंशो न तु शुद्धस्येति गमयित्वा जीवस्य तच्-छक्ति-रूपत्वेनैवांशत्वम् इत्य् अनेनैवांशत्वम् इत्य् एतद् व्यञ्जयन्ति । अथ तटस्थत्वं च स यद् अजया त्यजाम् अनुशयीत [भा।पु। १०.८७.३८, §२३] इत्य्-आदौ व्यक्तम् अस्ति, उभय-कोटाव् अप्रविष्टत्वाद् एव ।

॥ १०.८७ ॥ श्रुतयः श्री-भगवन्तम् ॥३९॥

**[४०]**

अथ ज्ञानेच्छुं प्रति जीवेशयोर् अभेदम् आह—


> **अहं भवान् न चान्यस् त्वं**  
> **त्वम् एवाहं विचक्ष्व भोः ।**  
> **न नौ पश्यन्ति कवयश्**  
> **छिद्रं जातु मनाग् अपि ॥** [भा।पु। ४.२८.६२]

स्पष्टं ॥ ४.२८ ॥ श्री-परमात्मा पुरञ्जनम् ॥ ४० ॥

**[४१]**

तत्र पूर्वोक्त-रीत्या प्रथमं तावत् सर्वेषाम् एव तत्त्वानां परस्परानुप्रवेश-

विवक्षयैक्यं प्रतीयते इत्य् एवं शक्तिमति परमात्मनि जीवाख्य-शक्त्य्-अनुप्रवेश-विवक्षैव[^८५] तयोर् ऐक्य-पक्षे हेतुर् इत्य् अभिप्रैति श्री-भगवान्—

[^८५]:
     विवक्षयैव (ज)



> **परस्परानुप्रवेशात्**  
> **तत्त्वानां पुरुषर्षभम् ।**  
> **पौर्वापर्य-प्रसङ्ख्यानं**  
> **यथा वक्तुर् विवक्षितम् ॥** [भा।पु। ११.२२.७]

टीका च—अन्योन्यस्मिन्न् **अनुप्रवेशाद्** **वक्तुर् यथा विवक्षितं**, तथा पूर्वा अल्प-सङ्ख्या अपरा अधिक-सङ्ख्या, तयोर् भावः **पौर्वापर्यं**, तेन **प्रसङ्ख्यानं** गणनम् इत्य् एषा ॥

॥ ११.२२ ॥ श्री-भगवान् ॥ ४१ ॥

**[४२]**

अथाव्यतिरेकेण[^८६] चिद्-रूपत्वाविशेषेणापि[^८७] तयोर् ऐक्यम् उपदिशति—

[^८६]:
     अथ व्यतिरेकेण (ग)


[^८७]:
     चिद्-रूपत्वाद् विशेषणानि (छ)



> **पुरुषेश्वरयोर् अत्र न वैलक्षण्यम् अण्व् अपि ।**  
> **तद्-अन्य-कल्पनापार्था ज्ञानं च प्रकृतेर् गुणः ॥** [भा।पु। ११.२२.११] इति । 

टीका च—कथं तर्हि पञ्चविंशति-पक्षः ? तत्राह—पुरुष- इति । **वैलक्षण्यं** विसदृशत्वं नास्ति, द्वयोर् अपि चिद्-रूपत्वात् । अतस् तयोर् अत्यन्तम् **अन्य**त्व**-कल्पनापार्था** इत्य् एषा । अत्र सदृशत्वानन्यत्वाभ्यां तयोः शक्ति-शक्तिमत्त्वं दर्शितम् । तेनाव्यतिरेकोऽपि[^८८] ॥

[^८८]:
     तेन व्यतिरेकोऽपि (ज)


॥ ११.२२ ॥ श्री-भगवान् ॥४२॥

**[४३]**

अथ भक्तीच्छुं प्रति तयोर् भेदम् उपदिशति—


> **यदा रहितम् आत्मानं**  
> **भूतेन्द्रिय-गुणाशयैः ।**  
> **स्वरूपेण मयोपेतं**  
> **पश्यन् स्वाराज्यम् ऋच्छति** ॥ [भा।पु। ३.९.३३] 

**आत्मानं** जीवं **स्वरूपेण** तस्या जीव-शक्तेर् आश्रय-भूतेन शक्तिमता **मया उपेतं** युक्तम् । **स्वाराज्यं** सार्ष्ट्य्-आदिकम् ॥

॥ ३.९ ॥ गर्भोदशायी ब्रह्माणम् ॥४३॥

**[४४]**

तत्र भेदे हेतुम् आह—


> **अनाद्य्-अविद्या-युक्तस्य**   
> **पुरुषस्यात्म-वेदनम् ।**  
> **स्वतो न सम्भवाद् अन्यस्**  
> **तत्त्वज्ञो ज्ञानदो भवेत् ॥** [भा।पु। ११.२२.१०]

टीका च—**स्वतो न** सम्भवति, अन्यतस् तु **सम्भवात्** । स्वतः सर्वज्ञः परमेश्वरोऽन्यो भवेद् इति षड्-विंशति-तत्त्व-पक्षाभिप्रायः इत्य् एषा ।

**ज्ञानदत्वम्** अत्र ज्ञानाज् ज्ञातुश् च वैलक्षण्यम् ईश्वरस्य बोधयत्य् एवेति भावः । एवं, त्वत्तो ज्ञानं हि जीवानां प्रमोषस् तेऽत्र शक्तितः [भा।पु। ११.२२.२८] इत्य् उद्धव-वाक्यं चाग्रे ।

अत्र यदि जीवाज्ञान-कल्पितम् एव तस्य परमेश्वरत्वं स्यात्, तर्हि स्थाणु-पुरुषवत् तस्य ज्ञान-दत्वम् अपि न स्याद् इत्य् अतः सत्य एव जीवेश्वर-भेद इत्य् एवं श्रीमद्-ईश्वरेणैव स्वयं स्वस्य पारमर्थिकेश्वराभिमानित्वेनैवास्तित्वं मूढान् प्रति बोधितम् इति स्पष्टम्। भेद-वादिनश् चात्रैव प्रकरणे, यथा विविक्तं यद् वक्त्रं गृह्णीमो युक्ति-सम्भवात् [भा।पु। ११.२२.९] इत्य् अत्र परम-विवेकजस् तु भेद एवेति । तथा, मायां मदीयाम् उद्गृह्य वदतां किं नु दुर्घटम् [भा।पु। ११.२२.४] इति च मन्यते ।

ननु,


> श्रुतिः प्रत्यक्षम् ऐतिह्यम् अनुमानं चतुष्टयम् ।  
> प्रमाणेष्व् अनवस्थानाद् विकल्पात् स विरज्यते ॥ [भा।पु। ११.१९.१७] 

इत्य् अत्र भेद-मात्रं निषिध्यते, विकल्प-शब्दस्य संशयार्थत्वात् । संशयं परित्यज्य वस्तुन्य् एव निष्ठाम् करोतीत्य् अर्थः । अत एव, 


> कर्मणां परिणामित्वाद् आ विरिञ्च्याद् अमङ्गलम् ।   
> विपश्चिन् नश्वरं पश्येद् अदृष्टम् अपि दृष्टवत् ॥ [भा।पु। ११.१९.१८]

इत्य् अत्रास्योत्तर-श्लोकेऽपि विरिञ्चम् एवावधिं कृत्वा नश्वरत्व-दृष्टिर् उक्ता,[^८९] न तु वैकुण्ठादिकम् अपीति ॥

[^८९]:
     उपदिष्टा (ग)


॥ ११.२२ ॥ श्री-भगवान् ॥४४॥

**[४५]**

अन्यत्रापि श्री-जामातृ-मुनिभिर् उपदिष्टस्य जीव-लक्षणस्यैवोपजीव्यत्वेन तं लक्षयति त्रिभिः—


> **अहं ममाभिमानोत्थैः**  
> **काम-लोभादिभिर् मलैः ।**  
> **वीतं यदा मनः शुद्धम्**  
> **अदुःखम् असुखं समम् ॥** [भा।पु। ३.२५.१६]  
> **तदा पुरुष आत्मानं**  
> **केवलं प्रकृतेः परम् ।**  
> **निरन्तरं स्वयं-ज्योतिर्**  
> **अणिमानम् अखण्डितम् ॥** [भा।पु। ३.२५.१७]  
> **ज्ञान-वैराग्य-युक्तेन**  
> **भक्ति-युक्तेन चात्मना ।**  
> **परिपश्यत्य् उदासीनं**  
> **प्रकृतिं च हतौजसम्****[^९०] ॥** [भा।पु। ३.२५.१८]

[^९०]:
     महौजसं (ग, छ)


स्पष्टैव योजना । तत्र **अहम्** इति पद्येन स आत्मा नित्य-निर्मल इति । **आत्मानम्** इत्य् अनेनैव अहम्-अर्थ इति, अन्यथा ह्य् आत्मत्व-प्रतीत्य्-अभावः स्यात् । **केवलम्** इत्य् अनेन एक-रूप-स्वरूप-भाक् इति । **प्रकृतेः परम्** इत्य् अनेन विकार-रहितः [न विकारि] । **भक्ति-युक्तेन** इत्य् अनेन परमात्म-प्रसादाधीन-तत्-प्रकाशत्वात् । **निरन्तरम्** इत्य् अनेन नित्यत्वात् परमात्मैक-शेषत्वम् इति । **स्वयं-ज्योतिर्** इत्य् अनेन स्वस्मै स्वयं-प्रकाश इति ज्ञान-मात्रात्मको न च इति च । **अणिमानम्** इत्य् अनेनाणुर् एवेति प्रति-क्षेत्रं भिन्न इति च । **अखण्डितम्** इत्य् अनेन विच्छिन्न-ज्ञानादि-शक्तित्वात् ज्ञातृत्व-कर्तृत्व-भोक्तृत्व-निज-धर्मक इति व्यञ्जितम् ॥ 

॥ ३.२५ ॥ श्री-कपिलदेवः ॥४५॥

**[४६]**

तथेदम् अपि प्राक्तन-लक्षणाविरुद्धम्—


> **आत्मा नित्योऽव्ययः शुद्ध**  
> **एकः क्षेत्र-ज्ञ आश्रयः ।**  
> **अविक्रियः स्व-दृग् हेतुर्**  
> **व्यापकोऽसङ्ग्य् अनावृतः ॥** [भा।पु। ७.७.१९]  
> **एतैर् द्वादशभिर् विद्वान्**  
> **आत्मनो लक्षणैः परैः ।**  
> **अहं ममेत्य् असद्-भावं**  
> **देहादौ मोहजं त्यजेत् ॥** [भा।पु। ७.७.२०]

**अव्ययः** अपक्षय-शून्यः । **एकः,** न तु देहेन्द्रियादि-सङ्घात-रूपः । **क्षेत्रज्ञो** ज्ञातृत्वादि-धर्मकः । इन्द्रियादीनाम् **आश्रयः** । स्वाभाविक-ज्ञातृत्वाद् एव्**आविक्रियः** । **स्व-दृक्** स्वस्मै स्वयं-प्रकाशः । **हेतुः** सर्गादि-निमित्तम्, यद् उक्तं श्री-सूतेन—हेतुर् जीवोऽस्य सर्गादेर् अविद्या-कर्म-कारकः [भा।पु। १२.७.१८] इति । 

**व्यापको** व्याप्ति-शीलः । **असङ्गी अनावृतश्** च स्वतः-प्रकाश-रूपत्वात् । **अहं-ममेत्य् असद्-भावं** **देहादौ मोहजं त्यजेद्** इति देहाद्य्-अधिकरणकस्य मोहजस्यैव त्यागो, न तु स्वरूप-भूतस्येत्य् अहम्-अर्थ इति व्यज्यते । 

तद् एवं जीवस् तद्-अंशत्वात् सूक्ष्म-ज्योती-रूप इत्य् एके । तथैव हि कौस्तुभांशत्वेन व्यञ्जितम् । तथा च स्कान्द-प्रभास-खण्डे जीव-निरूपणे—


> न तस्य रूपं वर्णा वा प्रमाणं दृश्यते क्वचित् ।  
> न शक्यं कथितुं वापि सूक्ष्मश् चानन्त-विग्रहः ॥  
> बालाग्र-शत-भागस्य शतधा कल्पितस्य च ।  
> तस्मात् सूक्ष्मतरो देवः स चानन्त्याय कल्प्यते ॥  
> आदित्य-वर्णं सूक्ष्माभम् अब्-बिन्दुम् इव पुष्करे ।  
> नक्षत्रम् इव पश्यन्ति योगिनो ज्ञान-चक्षुषा ॥ इति ॥

॥ ७.९ ॥ श्री-प्रह्लादोऽसुर-बालकान् ॥४६॥

**[४७]**

तद् एवम् अनन्ता एव जीवाख्यास् तटस्थाः शक्तयः । तत्र तासां वर्ग-द्वयम् । एको वर्गोऽनादित एव भगवद्-उन्मुखः, अन्यस् त्व् अनादित एव भगवत्-पराङ्मुखः, स्वभावतस् तदीय-ज्ञान-भावात्, तदीय-ज्ञानाभावाच् च । अत्र प्रथमोऽन्तरङ्गा-शक्ति-विलासानुगृहीतो नित्य-भगवत्-परिकर-रूपो गरुडादिकः । यथोक्तं पाद्मोत्तर-खण्डे त्रिपाद्-विभूतेर् लोकास् त्व् इत्य्-आदौ भगवत्-सन्दर्भोदाहृते (§६७)[^९१] । अस्य च तटस्थत्वं जीवत्व-प्रसिद्धेर् ईश्वरत्व-कोटाव् अप्रवेशात् । 

[^९१]:
     _त्रिपाद्-विभूतेर् लोकास् तु असङ्ख्याः परिकीर्तिताः _
    _शुद्ध-सत्त्व-मयाः सर्वे ब्रह्मानन्द-सुखाह्वयाः_
    _सर्वे नित्या निर्विकारा हेय-राग-विवर्जिताः _
    _सर्वे हिरण्मयाः शुद्धाः कोटि-सूर्य-सम-प्रभाः _
    _सर्वे वेदमया दिव्याः काम-क्रोधादि-वर्जिताः _
    _नारायण-पदाम्भोज-भक्त्य्-एक-रस-सेविनः_
    _निरन्तरं साम-गान-परिपूर्ण-सुखं श्रिताः _
    _सर्वे पञ्चोपनिषत्-स्व-रूपया वेद-वर्चसः_


अपरस्य तत्-पराङ्मुखत्व-दोषेण लब्ध-च्छिद्रया मायया परिभूतः संसारी । यथोक्तं हंस-गुह्य-स्तवे—सर्वं पुमान् वेद गुणांश् च तज्-ज्ञो न वेद सर्वज्ञम् अनन्तम् ईडे [भा।पु। ६.४.२५] इति । एकादशे च—भयं द्वितीयाभिनिवेशतः स्यात् [भा।पु। ११.२.३७] इति । यथोक्तं च वैष्णवे—


> तया तिरोहितत्वाच् च शक्तिः क्षेत्र-ज्ञ-संज्ञिता ।  
> सर्व-भूतेषु भूपाल तारतम्येन वर्तते ॥ [वि।पु। ६.७.६३] इति ।

तद्-वर्ग-द्वयम् एवोक्तं श्री-विदुरेणापि—


> तत्त्वानां भगवंस् तेषां कतिधा प्रति-सङ्क्रमः ।  
> तत्रेमं क उपासीरन् क उ स्विद् अनुशेरते ॥ [भा।पु। ३.७.३७] इत्य् अनेन ।

तत्र परमेश्वर-पराङ्मुखानां शुद्धानाम् अपि तच्-छक्ति-विशिष्टात् परमेश्वरात् सोपाधिकं जन्म भवति । तच् च जन्म निजोपाधि-जन्मना निज-ज्नमाभिमान-हेतुकाध्यात्मिकावस्थात्व-प्राप्तिर्[^९२] एव । तद् एतद् आहुः—

[^९२]:
     हेतुकाध्यात्मिकावस्था- (झ, जदव्पुर)



> **न घटत उद्भवः प्रकृति-पुरुषयोर् अजयोर्**  
> **उभय-युजा भवन्त्य् असुभृतो जल-बुद्बुदवत् । \
त्वयि न इमे ततो विविध-नाम-गुणैः परमे**


> **सरित इवार्णवे मधुनि लिख्युर् अशेष-रसाः ॥** [भा।पु। १०.८७.३१]

**प्रकृतेस्** त्रैगुण्यं, **पुरुषः** शुद्धो जीवः, तयोर् द्वयोर् अप्य् **अजत्वाद्** **उद्भवो न घटते ।** ये च **असु-भृत** आध्यात्मिक-रूपाः सोपाधयो जीवा जायन्ते, तत्-तद्-**उभय**-शक्ति-**युजा** परमात्मनैव कारणेन जायन्ते । प्रकृति-विकार-प्रलयेण सुप्त-वासनत्वात् शुद्धास् ताः परमात्मनि लीना जीवाख्याः शक्तयः सृष्टि-काले विकारिणीं प्रकृतिम् आसृज्य क्षुभित-वासनाः सत्यः सोपाधिकावस्थां प्राप्नुवन्त्य एव व्युच्चरन्तीत्य् अर्थः । 

एतद् अभिप्रेत्यैव भगवान् एक आसेदम् [भा।पु। ३.५.२३] इत्य्-आदि तृतीय-स्कन्ध-प्रकरणे—


> काल-वृत्त्या तु मायायां गुण-मय्याम् अधोक्षजः ।  
> पुरुषेणात्म-भूतेन वीर्यम् आधत्त वीर्यवान् ॥ [भा।पु। ३.५.२६] 

इत्य् अनेन वीर्य-शब्दोक्तस्य जीवस्य[^९३] प्रकृताव् आधानम् उक्तम् । एवं श्री-गीतोपनिषत्स्व् अपि मम योनिर् महद् ब्रह्म तस्मिन् गर्भं दधाम्य् अहम् [गीता १४.३] इत्य् अत्रोक्तम् । टीका-कारैश्[^९४] च ब्रह्म-शब्देन प्रकृतिर् व्याख्याता, गर्भ-शब्देन जीव इति। पुनर् एष एव तृतीये—

[^९३]:
     बीजस्य (ग)


[^९४]:
     **मम** मदीयं **कृत्स्नस्य जगतो** योनि-भूतं **महद् ब्रह्म** यत् **तस्मिन् गर्भं दधाम्य् अहम्** । भूमिर् आपोऽनलो वायुः खं मनो बुद्धिर् एव च । अहंकार इतीयं मे भिन्ना प्रकृतिर् अष्टधा ॥ अपरेयम् [७.४-५] इति निर्दिष्ट-चेतना प्रकृतिर् महद्-अहंकारादि-विकाराणां कारणतया _महद् ब्रह्म_ इत्य् उच्यते । श्रुतव् अपि क्वचित् प्रकृतिर् अपि ब्रह्म इति निर्दिश्यते । यः सर्वज्ञः सर्व-वित्, यस्य ज्ञान-मयं तपः, तस्माद् एतद् ब्रह्म नाम-रूपम् अन्नं च जायते [मु।उ। १.१.९] इति । इतस् त्व् अन्यां प्रकृतिं विद्धि मे पराम् । जीव-भूताम् [७.५] इति चेतन-पुज-रूपा या प्रकृतिर् निर्दिष्ट, सा इह सकल-प्राणि-बीजतया _गर्भ_-शब्देनोच्यते । तस्मिन् अचेतने योनि-भूते महति ब्रह्मणि चेतन-पुञ्ज-रूपं गर्भं दधामि । अचेतन-प्रकृत्या भोग-क्षेत्र-भूतया भोक्तृ-वर्ग-पुञ्ज-भूतां चेतन-प्रकृतिं संयोजयामीत्य् अर्थः । **ततस्** तस्मात् प्रकृति-द्वय-संयोगान् मत्-संकल्प-कृतात् **सर्व-भूतानां** ब्रह्मादि-स्तम्ब-पर्यन्तानां **सम्भवो** **भवति** ॥१४.३॥ इति रामानुजः।



> दैवात् क्षुभित-धर्मिण्यां स्वस्यां योनौ परः पुमान् ।  
> आधत्त वीर्यं सासूत महत् तत्त्वं हिरण्मयम् ॥ [भा।पु। ३.२६.१९]

इत्य् अत्र वीर्यं चिच्-छक्तिम् इति टीकायां व्याख्यातम्, अतः शक्तित्वम् अस्य टीका-सम्मतम् । 

**ततो**ऽकस्माद् उद्भव-मात्रांशे दृष्टान्तः—**जल-बुद्बुदवद्** इति । अतः पुनर् अपि प्रलय-समये **इमे** सोपाधिका जीवास् **त्वयि** बिम्ब-स्थानीय-मूल-चिद्-रूपे रश्मि-स्थानीय-चिद्-एक-लक्षण-शुद्ध-जीव-शक्तिमये । तत एव स्वम् अपीतो भवति [छा।उ। ६.८.१][^९५] इत्य्-आदि श्रुतौ _स्व_-शब्दाभिधेये **परमे** परमात्मनि **विविध-नाम-गुणैर्** विविधाभिर् देवादि-संज्ञाभिर् विविधैः शुभाशुभ-गुणैश् च सह लिल्युर् लीयन्ते । 

[^९५]:
     उद्दालको हारुणिः श्वेतकेतुं पुत्रम् उवाच स्वप्नान्तं मे सोम्य विजानीहीति यत्रैतत् पुरुषः स्वपिति नाम सता सोम्य तदा सम्पन्नो भवति, स्वम् अपीतो भवति, तस्माद् एनं स्वपितीत्य् आचक्षते, स्वं ह्य् अपीतो भवति ॥६.८.१॥


पूर्ववत् प्रलयेऽपि दृष्टान्तः—**सरित इवार्णव** इति **अशेष-रसा इव मधुनि** इति च । अत्र देव-मनुष्यादि-नाम-रूप-परित्यागेन तस्मिन् लीनेऽपि स्वरूप-भेदोऽस्त्य् एव, तत्-तद्-अंश-सद्-भावाद् इत्य् अभिप्रायः । अत्र श्रुतयः, हन्तेमास् तिस्रो देवता अनेन जीवेनात्मनानुप्रविश्य नाम-रूपे व्याकरवाणीति [छा।उ। ६.३.२] इति, अजाम् एकाम् [श्वे।उ। ४.५] इत्य्-आदि ।


> यथा नद्यः स्यन्दमानाः समुद्रे  
> ऽस्तं गच्छन्ति नाम-रूपे विहाय ।  
> तथा विद्वान् नाम-रूपाद् विमुक्तः   
> परात् परं पुरुषम् उपैति दिव्यम् ॥ [मु।उ। ३.२.८] इति ।

यथा सौम्येमा मधु मधु-कृतो निस्तिष्ठन्ति, नाना-रूपाणां[^९६] वृक्षाणां रसान् समवहारम् एकतां रसं गमयन्ति, ते यथा विवेकं न लभन्तेऽमुष्याहं वृक्षस्य रसोऽस्म्य् अमुष्याहं वृक्षस्य रसोऽस्मीति, एवम् एव खलु सौम्येमाः सर्वाः प्रजाः सति सम्पद्य न विदुः, सति सम्पद्यामहे [छा।उ। ६.९.१-२] इति ॥३१॥

[^९६]:
     नानात्ययानां इति मूल-पाठे।


॥ १०.८७ ॥ श्रुतयः श्री-भगवन्तम् ॥४७॥

**[४८]**

तद् एवं परमात्मनस् तटस्थाख्या शक्तिर् विवृता । अन्तराङ्गाख्या तु पूर्ववद् एव ज्ञेया । **<u>अथ बहिरङ्गाख्या विव्रियते</u> ।**


> **एषा माया भगवतः**  
> **सृष्टि-स्थित्य्-अन्त-कारिणी**  
> **त्रि-वर्णा वर्णितास्माभिः**  
> **किं भूयः श्रोतुम् इच्छसि ॥** [भा।पु। ११.३.१६]

**भगवतः** स्वरूप-भूतैश्वर्यादेः । परमात्मन **एषा** तटस्थ-लक्षणेन पूर्वोक्ता जगत्-**सृष्ट्य्**-आदि-**कारिणी** **माया**ख्या शक्तिः । **त्रयो वर्णा** यस्याः सा । तथा चाथर्वणिकाः पठन्ति—सितासिता च रक्ता[^९७] च सर्व-काम-दुघा विभोः [चुल्लिकोपनिषत्] इति । उक्तं च, दैवी ह्य् एषा गुणमयी मम माया दुरत्यया [गीता ७.१४] इत्य् अत्र _गुण-मयि_ इति ॥

[^९७]:
     कृष्णा इति पुरी-संस्करणे पाठः। 


॥ ११.३ ॥ अन्तरीक्षो विदेहम् ॥४८॥

**[४९]**

तस्या मायायाश् चांश-द्वयम् । तत्र गुण-रूपस्य मायाख्यस्य निमित्तांशस्य द्रव-रूपस्य प्रधानाख्यस्योपादानांशस्य च परस्परं भेदम् आह चतुर्भिः—


> **अथ ते सम्प्रवक्ष्यामि**  
> **साङ्ख्यं पूर्व-विनिश्चितम् ।**  
> **यद् विज्ञाय पुमान् सद्यो**  
> **जह्याद् वैकल्पिकं भ्रमम् ॥** [भा।पु। ११.२४.१]

टीका च—अद्वितीयात् परमात्मनो मायया प्रकृति-पुरुष-द्वारा सर्वं द्वैतम् उदेति, पुनस् तत्रैव लीयते इत्य् अनुसन्दधानस्य पुरुषस्य द्वन्द्व-भ्रमो निवर्तते इति वक्तुं साङ्ख्यं प्रस्तौति—अथेति । इत्य् एषा । अत्र प्रधान-पर्यायः _प्रकृति_-शब्धः ॥४९॥

**[५०]**


> **आसीज् ज्ञानम् अथो अर्थ**  
> **एकम् एवाविकल्पितम् ।**  
> **यदा विवेक-निपुणा**   
> **आदौ कृत-युगे युगे ॥** [भा।पु। ११.२४.२]

टीका च—**अथो-**शब्दः कार्त्स्न्ये । **ज्ञानं** द्रष्टृ, तेन दृश्य-रूपः कृत्स्नोऽप्य् **अर्थश्** च विकल्प-शून्यम् **एकम् एव,** ब्रह्मण्य् एव लीनम् आसीद् इत्य् अर्थः । इत्य् एषा । 

तृतीय-स्कन्धे च—भगवान् एक आसेदम् अग्र आत्मात्मनां विभुः [भा।पु। ३.५.२३, §४७] इत्य्-आदौ यद् भगवत्त्वेन शब्द्यते, तद् एवात्र ब्रह्मत्वेन शब्द्यते इति वदन्ति [भा।पु। १.२.११] इत्य्-आदिवद् उभयत्रैकम् एव वस्तु प्रतिपाद्यम् । अन्ते तु, एष साङ्ख्य-विधिः प्रोक्तः इत्य्-आदौ परावर-दृशा मया [भा।पु। ११.२४.२९][^९८] इत्य्-अन्तेन भगवद्-रूपेणाप्य् अवस्थितिः स्पष्टैव ।

[^९८]:
     एष साङ्ख्य-विधिः प्रोक्तः संशय-ग्रन्थि-भेदनः ।
    प्रतिलोमानुलोमाभ्यां परावर-दृशा मया ॥


कदा ? इत्य् अपेक्षायाम् आह—**यदा आदौ कृत-युगे विवेक-निपुणा** जना भवन्ति, तस्मिन्न् **अयुगे** तत्-पूर्वस्मिन् प्रलय-समय इत्य् अर्थः ॥५०॥

**[५१]**


> **तन्-माया-फल-रूपेण**  
> **केवलं निर्विकल्पितम् ।**  
> **वाङ्-मनो-गोचरं सत्यं**  
> **द्विधा समभवद् बृहत् ॥** [भा।पु। ११.२४.३]

टीका च—तद् **बृहद्** ब्रह्म **वाङ्-मनोऽगोचरं** यथा भवति, तथा **माया** दृश्यं, **फलं** तत्-प्रकाशस् तद्-**रूपेण** माया-रूपेण विलास-रूपेण वा **द्विधाभूत्** ॥ इत्य् एषा । 

अत्र _माया दृश्यम्_ इति, _फलं तत्-प्रकाश_ इति छेदः । तेन ब्रह्मणा यद् दृश्यं वस्तु, तन् माया । तस्य ब्रह्मणो यः प्रकाश-विशेषः, स फलम् इत्य् अर्थः ॥५१॥

**[५२]**


> **तयोर् एकतरो ह्य् अर्थः**  
> **प्रकृतिः सोभयात्मिका ।**  
> **ज्ञानं त्व् अन्यतमो भावः**   
> **पुरुषः सोऽभिधीयते ॥** [भा।पु। ११.२४.४]

टीका च—**तयोर्** द्विधा-भूतयोर् अंशयोर् मध्ये **उभयात्मिका** कार्य-कारण-रूपिणी । इत्य् एषा । 

एवं श्री-विष्णु-पुराणे—विष्णोः स्वरूपात् परतो हि तेऽन्ये रूपे प्रधानं पुरुषश् च विप्र [वि।पु। १.२.२४] इत्य् अत्र तेषाम् एव टीका च—_परतो_ निरुपाधेर् _विष्णोः_ _स्वरूपात्_ _ते_ प्राग्-उक्ते _प्रधानं पुरुषश् च_ इति द्वे _रूपे अन्ये_ माया-कृते इति ॥

॥ ११.२४ ॥ श्री-भगवान् **॥५२॥**

**[५३]**

अन्यत्र तयोर् उपादान-निमित्त-रूपयोर् अंशयोर् वृत्ति-भेदेन भेदान् अप्य् आह—


> **कालो दैवं कर्म जीवः स्वभावो**  
> **द्रव्यं क्षेत्रं प्राण आत्मा विकारः ।**  
> **तत्-सङ्घातो बीजरोह-प्रवाहस्**   
> **तन्-मायैषा तन् निषेधं प्रपद्ये** ॥ [भा।पु। १०.६३.२६]

टीका च—**कालः** क्षोभकः । **कर्म** निमित्तम् । तद् एव फलाभिमुखम् अभिव्यक्तं **दैवम्** । **स्वभावस्** तत्-संस्कारः । **जीवस्** तद्वान् । **द्रव्यं** भूत-सूक्ष्माणि । **क्षेत्रं** प्रकृतिः । **प्राणः** सूत्रम् । **आत्मा** अहङ्कारः । **विकार** एकादशेन्द्रियाणि महा-भूतानि चेति षोडशकः । तत्-सङ्घातो देहः । तस्य च **बीज-रोहवत् प्रवाहः**, रोहोऽङ्कुरः, देहाद् बीज-रूपं कर्म, ततोऽङ्कुर-रूपो देहः, ततः पुनर् एवम् इति प्रवाहः । **तत्** त्वां **निषेधा**वधि-भूतं **प्रपद्ये** भजे इति । इत्य् एषा । 

अत्र **काल-दैव-कर्म-स्वभावा** निमित्तांशाः, अन्ये उपादानांशाः । **तद्वान्** जीवस् तूभयात्मकः, तथोपादान-वर्गे निमित्त-शक्त्य्-अंशोऽप्य् अनुवर्तते । यथा जीवोपाधि-लक्षणेऽहम्-आख्ये तत्त्वे तदीयाहम्-भावः स ह्य् अविद्या-परिणाम इत्य्-आदि । यथोक्तं तृतीयस्य षष्ठे—


> आत्मानं चास्य निर्भिन्नम्   
> अभिमानोऽविशत् पदम् ।  
> कर्मणांशेन येनासौ   
> कर्तव्यं प्रतिपद्यते ॥ [भा।पु। ३.६.२५] इति ।

अत्र _आत्मानम्_ अहङ्कारम्, _अभिमानो_ रुद्रः, _कर्मणा_ अहं-वृत्त्या इति टीका च । अत्र च यन् _निर्भिन्नं_, तद् अधिष्ठानं वाग्-आदीन्द्रियं तृतीयान्तम् अध्यात्मम् इति प्रकरण-निर्णयष् टीकायाम् एव कृतोऽस्ति ।

कर्मणो बीज-रूपत्वं कारणता-मात्र-विवक्षया । तद् एवम् अत्रापि मूल-मायायाः सर्वोपादानांश-मूल-भूतं क्षेत्र-शब्दोक्तं प्रधानम् अप्य् अंश-रूपम् इत्य् अधिगतम् । जीवस् तद्वान् इत्य् अनेन शुद्ध-जीवस्य मायातीतत्वं बोधयति ॥

॥ १०.६२ ॥ ज्वरः श्री-भगवन्तम् ॥५३॥

**[५४]**

अथ निमित्त-रूपांशस्य प्रथमे द्वे वृत्ती आह—


> **विद्याविद्ये मम तनू**   
> **विद्ध्य् उद्धव शरीरिणाम् ।**  
> **बन्ध-मोक्ष-करी आद्ये**   
> **मायया मे विनिर्मिते ॥** [भा।पु। ११.११.३]

टीका च—तन्येते बन्ध-मोक्षाव् आवाभ्याम् इति **तनू** शक्ती **मे मायया विनिर्मिते** । माया-वृत्ति-रूपत्वाद् **बन्ध-मोक्ष-करी** इत्य् एक-वचनं द्वि-वचनार्थे । ननु तत्-कार्यत्वे बन्ध-मोक्षयोर् अनादित्व-नित्यत्वे न स्याताम् ? तत्राह—**आद्ये** अनादी । ततो यावद् अविद्यां प्रेरयामि, तावद् बन्धः । यदा विद्यां ददामि तदा मोक्षः स्फुरतीत्य् अर्थः । इत्य् एषा ।

अत्र माया-वृत्तित्वाद् इति वस्तुतो माया-वृत्ती एव ते । विनिर्मितत्वं त्व् अपरानन्त-वृत्तिकया तया प्रकाशमानत्वाद् एवोच्यते । यतोऽनादी इत्य् अर्थः । तथा स्फुरतीत्य् अस्य मोक्ष इत्य् अनेनैवान्वयः । जीवस्य स्वतो मुक्तत्वम् एव । बन्धस् त्व् अविद्या-मात्रेण प्रतीतः । विद्योदये तु तत् प्रकाशते मात्रम् । ततो नित्य एव मोक्ष इति भावः । 

न च वाच्यम्, **एषा माया** [भा।पु। ११.३.१६] इत्य्-आदौ सामान्य-लक्षणे मोक्ष-प्रदत्वं तस्या नोक्तम् इत्य् असम्यक्त्वम् इति, अन्त-कारित्वेनात्यन्तिक-प्रलय-रूपस्य[^९९] मोक्षस्याप्य् उपलक्षितत्वात् । अत्र विद्याख्या वृत्तिर् इयं स्वरूप-शक्ति-वृत्ति-विशेष-विद्या-प्रकाशे द्वारम् एव, न तु स्वयम् एव सेति ज्ञेयम् ।

[^९९]:
     अत्यन्त- (झ)


अथाविद्याख्यस्य भागस्य द्वे वृत्ती—आवरणात्मिका विक्षेपात्मिका च । तत्र पूर्वा जीव एव तिष्ठन्ती तदीयं स्वाभाविकं ज्ञानम् आवृण्वाना, उत्तरा च तं तद्-अन्यथा-ज्ञानेन सञ्जयन्ती वर्तत इति ॥ 

॥ ११.११ ॥ श्री-भगवान् ॥५४॥

**[५५]**

अत्र निमित्तांशस् त्व् एवं विवेचनीयः । यथा निमित्तांश-रूपया मायाख्ययैव प्रसिद्धा शक्तिस् त्रिधा दृश्यते, ज्ञानेच्छा-क्रिया-रूपत्वेन । तत्र तस्याः परमेश्वर-ज्ञान-रूपत्वं यथा तृतीये—


> सा वा एतस्य संद्रष्टुः शक्तिः सद्-असद्-आत्मिका ।  
> माया नाम महा-भाग ययेदं निर्ममे विभुः ॥ [भा।पु। ३.५.२५] इति । 

अस्य टीकायाम्—**सा वै** दृअष्टृ-दृश्यानुसन्धान-रूपा, **सद्** दृश्यम्, **असद्** अदृश्यम् आत्मा स्वरूपम् । सद्-असतोर् आत्मा यस्यास् तद्-उभयानुसन्धान-रूपत्वाद् इति । 

तद्-इच्छा-रूपत्वं यथा तत्रैव । आत्मेच्छानुगताव् आत्मा [भा।पु। ३.५.२३] इत्य् अस्य टीकायाम् आत्मेच्छा माया तस्यानुगतौ लये सति इति । 

तत्-क्रिया-रूपत्वं चैकादशे, एषा माया भगवत [भा।पु। ११.३.१६][^१००] इत्य् उदाहृत-वचने [§४८] एव द्रष्टव्यम् । यदि परमेश्वरस्य साक्षाज् ज्ञानादिकं न माया किन्तु स्वरूप-शक्तिर् एव, तथापि तज् ज्ञानादिकं प्राकृते कार्ये न तद्-अर्थं प्रवर्तते, किन्तु भक्तार्थम् एव प्रवर्तमानम् अनुषङ्गेनैव प्रवर्तत इत्य् अग्रे [§xx] विवेचनीयत्वात्, तत् प्रवृत्त्य्-आभास-संवलितं यन् माया-वृत्ति-रूपं ज्ञानादिकम् अन्यत्, तद् एव तज्-ज्ञानादि-शब्देनोच्यते । 

[^१००]:
     एषा माया भगवतः सृष्टि-स्थित्य्-अन्त-कारिणी ।
    त्रि-वर्णा वर्णितास्माभिः किं भूयः श्रोतुम् इच्छसि ॥


तथा-भूतं च तज्-ज्ञानादिकं द्विविधम्—स्वभाव-सिद्धत्वात् केवल-परमेश्वर-निष्ठं, तद्-दत्तत्वात् जीव-निष्ठं च । तत्र प्रथमं द्रष्टृ-दृश्यानुसन्धान-सिसृक्षा-कालादि-रूपं, द्वितीयं विद्याविद्या-भोगेच्छा-कर्मादि-रूपम् इति । 

अथोपादानांशस्य प्रधानस्य लक्षणम्—


> **यत् तत् त्रि-गुणम् अव्यक्तं**  
> **नित्यं सद्-असद्-आत्मकम् ।**  
> **प्रधानं प्रकृतिं प्राहुर्**  
> **अविशेषं विशेषवत् ॥** [भा।पु। ३.२६.१०]

**यत्** खलु **त्रि-गुणं** सत्त्वादि-गुण-त्रय-समाहारः, **तद्** एव **अव्यक्तं** प्रधानं प्रकृतिं च प्राहुः । तत्राव्यक्त-संज्ञत्वे हेतुः—**अविशेषं,** गुण-त्रय-साम्य-रूपत्वाद् अनभिव्यक्त-विशेषम्, अत एवाव्याकृत-संज्ञं चेति गमितम् । प्रधान-संज्ञत्वे हेतुः—**विशेषवत्,** स्वांश-कार्य-रूपाणां[^१०१] महद्-आदि-विशेषाणाम् आश्रय-रूपतया तेभ्यः श्रेष्ठम् । प्रकृति-संज्ञत्वे हेतुः—**सद्-असद्-आत्मकं,** सद्-असत्सु कार्य-कारण-रूपेषु महद्-आदिषु कारणत्वाद् अनुगत आत्मा स्वरूपं यस्य तत् । तथा **नित्यं,** प्रलये कारण-मात्रात्मनावस्थित-सर्वांशत्वेन सृष्टि-स्थित्योश् चापञ्चीकृतांशत्वेनाविकृतं[^१०२] स्वरूपं यस्य तादृशम् इति ब्रह्मत्वं महद्-आदि-रूपत्वं च व्यावृत्तम्, ब्रह्मणो निर्गुणत्वात् महद्-आदीनां चाव्यक्तापेक्षया कार्य-रूपत्वात् । 

[^१०१]:
     स्व- (झ)


[^१०२]:
     च पञ्ची- (झ)


एवं च श्री-विष्णु-पुराणे—


> अव्यक्तं कारणं यत् तत् प्रधानम् ऋषि-सत्तमैः ।  
> प्रोच्यते प्रकृतिः सूक्ष्मा नित्यं सद्-असद्-आत्मकम् ॥  
> अक्षय्यं नान्यद् आधारम् अमेयम् अजरं ध्रुवम् ।  
> शब्द-स्पर्श-विहीनं तद् रूपादिभिर् असंहितम् ॥  
> त्रिगुणं तज् जगद्-योनिर् अनादि-प्रभवाप्ययम् ।  
> तेनाग्रे सर्वम् एवासीद् व्याप्तं वै प्रलयाद् अनु ॥ [वि।पु। १.२.१९-२१] इत्य्-आदि ।

इदम् एव प्रधानम् अनादेर् जगतः सूक्ष्मावस्था-रूपम् अव्याकृताव्यक्ताद्य्-अभिधं वेदान्तिभिर् अपि परमेश्वराधीनतया मन्यते, तद्-अधीनत्वाद् अर्थवद् [वे।सू। १.४.३] इत्य्-आदि-न्यायेषु । निषिध्यते तु साङ्ख्यवत् स्वतन्त्रतया आनुमानिकम् अप्य् एकेषाम् इति चेन् न शरीर-रूपक-विन्यस्त-गृहीतेर् दर्शयति च [वे।सू। १.४.१] इत्य्-आदि-न्यायेषु श्वेताश्वतरोपनिषदि प्रधान-शब्दश् च श्रूयते, प्रधान-क्षेत्रज्ञ-पतिर् गुणेशः संसार-बन्ध-स्थिति-मोक्ष-हेतुः [श्वे।उ। ६.१६] इत्य्-आदौ ।

॥३.२६॥ श्री-कपिलदेवः ॥५५॥

**[५६]**

तद् एवं सन्दर्भ-द्वये शक्ति-त्रय-विवृतिः कृता । तत्र नामाभिन्नता-जनित-भ्रान्ति-हानाय सङ्ग्रह-श्लोकाः—


> **माया स्याद् अन्तरङ्गा या****[^१०३] बहिरङ्गा च सा स्मृता ।**  
> **प्रधानेऽपि क्वचिद् दृष्टा तद्-वृत्तिर् मोहिनी च सा ॥**  
> **आद्ये त्रये स्यात् प्रकृतिश् चिच्-छक्तिस् त्व् अन्तरङ्गिका ।**  
> **शुद्ध-जीवेऽपि ते दृष्टे तथेश-ज्ञान-वीर्ययोः ॥**  
> **चिन्-माया-शक्ति-वृत्त्योस् तु विद्या-शक्तिर् उदीर्यते ।**  
> **चिच्-छक्ति-वृत्तौ मायायां योग-माया समा स्मृता ॥**  
> **प्रधानाव्याकृताव्यक्तं त्रैगुण्ये प्रकृतौ परम् ।**  
> **न मायायां न चिच्-छक्ताव् इत्य्-आद्य् ऊह्यं विवेकिभिः ॥** इति ।

[^१०३]:
     **अन्तरङ्गायां (ख, जदव्पुर्)**


अथ माया-कार्यं जगल् लक्ष्यते—


> **ततस् तेनानुविद्धेभ्यो**  
> **युक्तेभ्योऽण्डम् अचेतनम् ।**  
> **उत्थितं पुरुषो यस्माद्**  
> **उदतिष्ठद् असौ विराट् ॥** [भा।पु। ३.२६.५१]  
> **एतद् अण्डं विशेषाख्यं**  
> **क्रम-वृद्धैर् दशोत्तरैः ।**  
> **तोयादिभिः परिवृतं**  
> **प्रधानेनावृतैर् बहिः**  
> **यत्र लोक-वितानोऽयं**  
> **रूपं भगवतो हरेः ॥** [भा।पु। ३.२६.५२]

**तेन** ईश्वरेण **अनुविद्धेभ्यः** क्षुभितेभ्यो महद्-आदिभ्योऽ**ण्डम् अचेतनम् उत्थितम्** । **यस्माद्** अण्डाद् **असौ विराट् पुरुषस्** **तूदतिष्ठत्** । **भगवतः** पुरुषस्य ॥

॥ ३.२६ ॥ श्री-कपिलदेवः ॥५६॥

**[५७]**

तद् एवं _भगवतो रूपम्_ इत्य् उक्तेस् तस्यापि प्राग्वद् अप्राकृतत्वम् आपतति, तन्-निषेधायाह—


> **अमुनी भगवद्-रूपे**  
> **मया ते ह्य् अनुवर्णिते ।**  
> **उभे अपि न गृह्णन्ति**  
> **माया-सृष्टे विपश्चितः ॥** [भा।पु। २.१०.३५]

**अमुनी** अमू उपासनार्थं भगवत्य् आरोपिते जगद्-आत्मके स्थूल-सूक्ष्माख्ये विराट्-हिरण्य-गर्भापर-पर्याये समष्टि-शरीरे ये **मया** तुभ्यम् **अनुवर्णिते ते उभे अपि विपश्चितो न गृह्णन्ति**, वस्तुतया नोपासते, किं तर्हि तदीय-बहिरङ्गाधिष्ठानतयैव ? इत्य् अर्थः[^१०४] । तद् उक्तं वैष्णवे—

[^१०४]:
     अधिष्ठानतयैव गृह्यत इत्य् अर्थः (ग)।



> यद् एतद् दृश्यते मूर्तम् एतज् ज्ञानात्मनस् तव ।   
> भ्रान्ति-ज्ञानेन पश्यन्ति जगद्-रूपम् अयोगिनः ॥ [वि।पु। १.४.३९] इति । 

_एतन् मूर्तं जगद् भ्रान्ति-ज्ञानेन_ एव _तव रूपं_ जानन्तीत्य् अर्थः । श्रुतिश् च—नेदं यद् इदम् उपासते [केन।उ। १.४] इति, यद् इदं जगद् उपासते प्राणिनः, नेदं ब्रह्म इति श्री-रामानुज-भाष्यम् । अत एव न गृह्णन्तीत्य् अत्र हेतुः—**माया-सृष्टे,** न तु स्वरूप-शक्ति-प्रादुर्भाविते । अनेन चतुर्भुजादि-लक्षणस्य साक्षाद्-रूपस्य मायातीतत्वम् अपि व्यक्तम् । अत्रास्य जगतो मायामयस्य पुरुष-रूपत्वे पुरुष-गुणावताराणां विष्ण्व्-आदीनां सत्त्वादि-मयास् तद्-अंशा रूपाणीति ज्ञेयम् । तान्य् अपेक्ष्य चोक्तं मार्कण्डेये—


> विष्णुः शरीर-ग्रहणम् अहम् ईशान एव च ।  
> कारितास् ते यतोऽतस् त्वां कः स्तोतुं शक्तिमान् भवेत् ॥ इति ।

_शरीर_-शब्दस्य तत्-तन्-निज-शरीर-वाचित्वे तु तद्-ग्रहणात् पूर्वं विष्ण्व्-आदि-भेदासम्भवात् तन्-निर्देशानुपपत्तेः ॥

॥ २.१० ॥ श्री-शुकः ॥ ५७ ॥

**[५८.१]**

पूर्वं माया-सृष्टे [भा।पु। २.१०.३५, §५७] इत्य् उक्तम् । तत्र माया-शब्दस्य नाज्ञानार्थत्वम् । तद्-वादे हि सर्वम् एव जीवादि-द्वैतम् अज्ञानेनैव स्व-स्वरूपे ब्रह्मणि कल्प्यते इति मतम् । निरहङ्कारस्य केनचिद् धर्मान्तरेणापि रहितस्य सर्व-विलक्षणस्य चिन्-मात्रस्य ब्रह्मणस् तु नाज्ञानाश्रयत्वं, न चाज्ञान-विषयत्वं, न च ब्रह्म-हेतुत्वं सम्भवतीति । परमालौकिक-वस्तुत्वाद् अचिन्त्य-शक्तित्वं तु सम्भवेत् । यत् खलु चिन्तामण्य्-आदाव् अपि दृश्यते, यया शक्त्या त्रिदोषघ्नौषधिवत् परस्पर-विरोधिनाम् अपि गुणानां धारिण्या तस्य निरवयवत्वादिके सत्य् अपि सावयवत्वादिकम् अङ्गीकृतम् । 

तत्र शब्दश् चास्ति प्रमाणम्—विचित्र-शक्तिः पुरुषः पुराणः, न चान्येषां शक्तयस् तादृश्यः स्युः इत्य्-आदिकाः श्वेताश्वतरोपनिषद्-आदौ,[^१०५] आत्मेश्वरोऽतर्क्य-सहस्र-शक्तिः [भा।पु। ३.३३.३, भगवत्-सन्दर्भ §१२] इत्य्-आदिकः श्री-भागवतादिषु । तथा च ब्रह्म-सूत्रम्—आत्मनि चैवं विचित्राश् च हि [वे।सू। २.१.२८] इति ।

[^१०५]:
     थिस् वेर्से इस् नोत् इन् थे श्वेताश्वतर उपनिषद्।


तत्र द्वैतान्यथानुपपत्त्यापि ब्रह्मण्य् अज्ञानादिकं कल्पयितुं न शक्यते, असम्भवाद् एव । ब्रह्मण्य् अचिन्त्य-शक्ति-सद्-भावस्य युक्ति-लब्धत्वात् श्रुतत्वाच् च द्वैतान्यथानुपपत्तिश् च दूरे गता । ततश् चाचिन्त्य-शक्तिर् एव द्वैतोपपत्तीकारणं पर्यवसीयते । तस्मान् निर्विकारादि-स्वभावेन सतोऽपि परमात्मनोऽचिन्त्य-शक्त्या विश्वाकारत्वादिना परिणामादिकं भवति, चिन्तामण्य्-अयस्कान्तादीनां सर्वार्थ-प्रसव-लोह-चालवादिवत् । तद् एतद् अङ्गीकृतं श्री-बादरायणेन—श्रुतेस् तु शब्द-मूलत्वात् [वे।सू। २.१.२७] इति ।

ततस् तस्य तादृश-शक्तित्वात् प्राकृतवन् माया-शब्दस्येन्द्र-जाल-विद्या-वाचित्वम् अपि न युक्तम्, किन्तु मीयते विचित्रं निर्मीयतेऽनयेति विचित्रार्थ-कर-शक्ति-वाचित्वम् एव । तस्मात् परमात्म-परिणाम एव शास्त्र-सिद्धान्तः । तद् एतच् च भगवत्-सन्दर्भे विवृतम्+++([ ])+++[§]अस्ति । 

**सर्व-संवादिनी**: **तस्मात् परमात्म-परिणाम एव शास्त्र-सिद्धान्तः** इति । तद् एतत् सङ्क्षेपेण दर्शितं तत्रेत्य् आदिना । अत्र परिणाम-वादे सोपपत्तिका च श्रुतिर् अवलोक्यते—वाचारम्भणं विकारो नाम-धेयं मृत्तिकेत्य् एव सत्यं [छा।उ। ६.१.४] इति । अयम् अर्थः—वाचया वाचारम्भणम् आरम्भो यस्य तत् । वाचयारभ्यते यत् तद् इति वा । यत् किञ्चिद् वाचारम्भणं वाच्यं, तत् सर्वम् एव दण्डादीनाम् अप्य् अन्यत्र सिद्धत्वात् । विकारो नाम-धेयं, विकार एव नाम-धेयं, नामैव, स्वार्थे धेयट् । स च घटादिर् विकारो मृत्तिकैव । मृत्तिकादिकम् एव दण्डादिना निमित्तेनाविर्भूताकार-विशेषं घटादि-व्यवहारम् आपद्यत इति । ततो न पृथग् इत्य् अर्थः । इत्य् एव सत्यम् इति, न तु शुक्ति-रजतादिवद् विवर्तः । न तु वा शुक्तेः सकाशात् स्वतोऽन्यत्र सिद्धं रजतम् इव भिन्नम् इत्य् अर्थः, वाक्यान्तोपदिष्टेति-शब्दस्य समुदायान्वयित्वात् । कथम् असतः सज् जायेत [छा।उ। ६.२.२] इत्य् आदिवत् । अत्रापि श्रुत्यैवेतर-मताक्षेपः । तद् एवम् एवेति शब्दस्यापि सार्थकता । न तु मृत्तिकैव तु सत्यम् इति व्याख्यानम् । न ह्य् अत्र विकारत्वे कारणाभिन्नत्वे च विधेये वाक्य-भेदः । प्रथमस्यानुवादेन द्वितीयस्य विधानात् । ततश् चानुवादेनापि सिद्ध-विधेयत्वावधारणाद् उभयत्र मुख्यैव प्रतिपत्तिर् इति । अत्र मृत्तिका-शब्देनेदं लभ्यते—यथा सर्वोऽपि कार्य-कारण- आतोऽर्वाक्-चेतनत्वेन सर्वोपलभ्यमानस्य मृन्मयस्य तद्-विकारत्वम् एव प्रत्यक्षीक्रियते, न तु तद्-विवर्तत्वं, तथा तत्-प्राक्-सृष्टानां मृद्-आदि-वस्तूनाम् अप्य् अनुमेयम् । इत्थम् एवोक्तम्—एतत् प्रकारकम् एव सत्यम् इति । 

अत्र विकारादि-शब्दस्य साक्षाद् एवावस्थितत्वाद् विवर्ते तात्पर्य-व्याख्यानं कष्टम् एवेत्य् अप्य् अनुसन्धेयम् । तद् एव सूक्ष्म-चिद्-अचिद्-वस्तु-रूप-शुद्ध-जीवाव्यक्त-शक्तेर् एव तस्य कारणत्वाद् इत्य् एतद् अयुक्तम् । यतः, सद् एव सोम्येदम् अग्र आसीत् [छा।उ। ६.२.१] इत्य् अत्रापीदमां (इदम् इति पदात्) तत्-तच्-छक्तिमत्त्वं स्पष्टम् । प्राग् अप्य् अस्तित्वेन निर्दिष्टं कारणत्वं साधयितुम् । अतो भगवद्-उपादानत्वेऽपि सङ्घातस्योपादानत्वेन चिद्-अचितोर् भगवदश् च स्वभावासङ्करः, यथा लोके शुक्लत्वादि-तन्तु-सङ्घातोपादानत्वेऽपि चित्र-पटस्य तत्-तन्तु-प्रदेश एव शौक्लादि-सम्बन्ध इति कार्यावस्थायाम् अपि न वर्ण-सङ्करः, तथा चिद्-अचिद्-भगवत्-सङ्घातोपादानत्वेन कार्यावस्थायाम् अपि भोक्तृत्व-भोग्यत्व-नियन्तृत्व-नियम्यत्वाद्य्-असङ्करः । अतः, सर्वं खल्व् इदं ब्रह्म, तज्-जलात् [छा।उ। ३.१४.१] इत्य् आदिकम् अविरुद्धम् । तद् एतद् एवोक्तं सूत्र-कारेण—भोक्त्र्-आपत्तेर् अविभागश् चेत् स्याल् लोकवत् [वे।सू। २.१.१३] इति । 

अतः कार्यावस्थः कारणावस्थश् च स्थूल-सूक्ष्म-चिद्-अचिद्-वस्तु-शक्तिः परम-पुरुष एव । कारणात् कार्यस्यानन्यत्वात् । अनन्यत्वं च वाचारम्भणं [छा।उ। ६.१.४] इत्य् आदिभिः सिद्धम् । तथा हि—एक-विज्ञानेन सर्व-विज्ञानं प्रतिज्ञाय दृष्टान्तापेक्षायाम् उच्यते । यथा, यथा सोम्यैकेन मृत्-पिण्डेन सर्वं मृन्-मयं विज्ञातं स्यात्, वाचारम्भणं [छा।उ। ६.१.४] इत्य् आदि । एकस्यैव सङ्कोचावस्थायां कारणत्वं, विकाशावस्थायां कार्यत्वम् इति । विकारोऽपि मृत्तिकैव । ततः कारण-विज्ञानेन कार्य-विज्ञानम् अन्तर्भाव्यत इत्य् एवं परम-कारणे परमात्मन्य् अपि ज्ञेयम् । तद् एतद् आरम्भण-शब्द-लब्धम् अनन्यत्वम् एव ऐतदात्म्यम् इदं सर्वं [छा।उ। ६.८.७] इत्य् आदि-शब्दा अपि वदन्ति । मृत्योः स मृत्युम् आप्नोति [बृ।आ।उ। ४.४.१९] इत्य् आदिदिकं च सङ्गतम् एव ।

तद् एवं कारणस्यैव धर्म-विशेषः कार्यत्वं, न तु पृथक् वदन्ति । तस्य कारण-नैरपेक्ष्येणानवस्थानाद् इति पुनर् दर्शयति—अपागाद् अग्नेर् अग्नित्वं वाचारम्भणं विकारो नाम-धेयं त्रीणि रूपाणीत्य् एव सत्यं [छा।उ। ६.४.१] इति । अत्र रूप-त्रयं सूक्ष्म-रूप-तेजोवन् न लक्षणाव्यक्तत्वात् स्वतन्त्रम् अग्नेर् अग्नित्वं न निरूपणीयम् अस्तीत्य् अर्थः । न त्व् असत्यम् एवेति वक्तव्यम्, सत्-कार्यता-सम्प्रतिपत्तेः । सर्व-कारणस्य परमात्मनः सर्वदैव व्यतिरेकासम्भवात् । तस्मात् तस्मिन् विश्वस्य स्थूलतया सूक्ष्मतया वा नित्यं भगवद्-रूपत्वम् अस्त्य् एव । तथा च श्रुतिः—यद् भूतं च भवच् च भविष्यच् च [बृ।आ।उ। ३.८.३] इति । तथा—सत्त्वाच् चावरस्य [वे।सू। २.१.१६] इत्य् अनन्यत्व-न्यायस्योपसूत्रं च । अतो यदा कारणम् अस्ति, तदा कार्यम् अप्य् अस्ति ।

इत्थम् एव—भावे चोपलब्धेः [वे।सू। २.१.१५] इति सूत्रान्तरं च व्याख्येयम् । अस्य सूत्रस्य कारण-भाव एव कार्य-भावोपलब्धिर् इति विवर्त-वादिनां व्याख्याने तु मृत्तिकाभाव एव घटोपलब्धिवच् छुक्ति-भाव एव रजतोपलब्धेर् आवश्यकत्वं चिन्त्यम् । वणिग्-वीथ्य्-आदौ तद्-अभावेऽपि रजत-दर्शनात् ।

ननु कारणं विना कार्यं निरूपयितुं न शक्यम्, तन्तून् विना पटो नाम वस्त्व् इव ? सत्यम् । तथाप्य् आतान-वितान-वैशिष्ट्यस्योपलभ्यमानत्वात्, उपलब्धे च वैशिष्ट्ये स्वाविर्भूतेन तेनैव केवलेभ्यः स्वेभ्यो विलक्षणाः पटतयाविर्भवन्तीति कारणात् कार्यस्यानन्यत्वम् । न च कारणावस्था-मात्रम् इति प्रत्यक्षीक्रियत एव । इत्थं प्रत्यक्षम् एवानन्यत्वस्योपलभ्यमानत्वात् । भावे चोपलब्धेः [वे।सू। २.१.१५] इत्य् अत्र “भावाच् चोपलब्धेः” इति केचित् पठन्ति । उपलम्भनस्य विद्यमानत्वाद् इत्य् अर्थः । तस्मात् कार्यस्यापि सत्यत्वम्, न तु मिथ्यात्वम् । यत् तु मिथ्यात्वं, तद् अप्य् आत्म-परमात्मनोर् अध्यस्तत्वम् एव । लोकेऽपि शुक्ताव् अध्यस्तत्वम् एव रजतस्य मिथ्यात्वम् उच्यते, स्वतः सत्यत्वात्, ख-पुष्पादेर् अनध्यास्यत्वाच् च ।

ननु तत् सत्यं स आत्मेति कारणस्य सत्यत्वावधारणाद् विकार-जातस्यासत्यत्वम् उक्तं ? न, अवधारक-पदाभावात् । प्रत्युत तस्यैकस्य सत्यत्वम् उक्त्वा तद्-उत्थस्य सर्वस्यैव सत्यत्वम् उपदिश्यते । रजतं न शुक्त्य्-उत्थम्, किन्तु तस्मिन्न् अध्यस्तम् एव । विवर्त-वादश् च पूर्वम् एव परिहृतः । 

तस्माद् वस्तुनः कारणत्वावस्था कार्यत्वावस्था च सत्यैव । तत्र चावस्था-युगलात्मकम् अपि वस्त्व् एवेति कारणानन्यत्वं कार्यस्य । तद् एतद् अप्य् उक्तं सूत्र-कारेण—तद् अनन्यत्वम् आरम्भण-शब्दादिभ्यः [वे।सू। २.१.१४] इति । अत्र च तद्-अनन्यत्वम् इत्य् एवोक्तम्, न तु तन्-मात्र-सत्यत्वम् इति कार्यस्यासत्यत्वं न तन्-मतम् ॥

**** 

अथ सप्त-पञ्चाशत्तम-वाक्य-व्याख्यान्ते—पूर्वं माया-सृष्टे इत्य् उक्तम् । इत्य् अत्र सृष्टि-प्रकरणे एवं विवेचनीयम्—तत्र विवर्त-वादिनो वदन्ति—स्थूल-सूक्ष्माख्यम् इदं जगद् अविद्या-कल्पितम् एव । यतोऽनादि-सिद्धेनाविद्यादि-पर्यायेणाज्ञानेन जीवस्य विषयीभूतं ब्रह्म जगद्-रूपेण विवर्तते । शुक्तिर् इव रजत-रूपेण विवर्तश् चाविकृतस्यैव सतोऽविद्यया रूपान्तरापत्तिः । अविद्या-पर्यायम् अज्ञानं च मिथ्या-ज्ञानम् इति । 

अत्रान्ये मन्यन्ते—न तावद्-रूपान्तरापत्तिः । स्वतस् तद्-अभावात् । किन्तु तद् एवेदम् इति स्मरणम् एव । तद् उक्तं—कोऽयम् अध्यासो नाम ? उच्यते—स्मृति-रूपः परत्र पूर्व-दृष्टावभासः [वे।सू। १.१.१ शङ्कर-भाष्य] इति । ततः स्मर्यमाणस्य दृश्यमानाभिन्नत्वेन जगतो ब्रह्मोपादानत्वं तद्-अनन्यत्वं वा घटमानं स्यात् । किम् अन्यद् वा ? ब्रह्मण्य् अज्ञानं न सम्भवतीति पूर्वम् एवोक्तम् । तथा च सति ततः पृथग् द्वैतं केन कल्प्यते ? यदि च जीवत्वादि-कल्पना निमित्तम् अज्ञानं ब्रह्माश्रयं स्यात् तदा देवदत्तवद् अज्ञान-तत्-कार्य-दुःखादिभिर् ब्रह्मैव पीड्येतैवेति नापहत-पाप्मत्वं तस्य स्यात् । 

किं चाज्ञानं नामान्यथा-ज्ञानम् । तच् च स-विशेषाद् एव ज्ञानान्तराद् अनन्तरं स्वयम् अपि स-विशेषं ज्ञायते—शुक्लत्वादि-विशेषे हि बुद्धाबध्यारूढे रजत-भानात् । स-विशेषं च ज्ञानं न कदापि शुद्धं ब्रह्म विषयीकरोतीति सम्प्रतिपन्नम् । तर्हि कथम् अज्ञानेन तद्-विवर्ततां ? सर्प-गन्ध इव केतकी-गन्ध इत्य् आदाव् अपि केनचिद् औत्र्य-शैत्यादि-वैशिष्ट्येनैव साम्यं मन्तव्यम् । किं च, तद्-अन्यथा-ज्ञानम् अन्यस्य सद्-भावेऽसद्-भावे वा ? सद्-भावे, स्वतः सिद्धम् एव द्वैतम् । किं कल्पनान्तरेण ? असद्-भावे, दध्नि ख-पुष्प-भ्रमापत्तिः स्यात् ।

अथाज्ञानं जगच् च परम्परयानादि-सिद्धं तेन पूर्व-पूर्व-जगद्-उतंरोत्तराज्ञानस्य कारणं भविष्यति । संस्कार-जन्यो भ्रमः पूर्व-प्रतीति-मात्रम् अपेक्षते । प्रतीतौ सत्यां भ्रम-व्यतिरेकादर्शनात् तद् असत् । अज्ञानेन जगत्, जगताज्ञानम् इति परस्पराश्रयादि-प्रसङ्गात् ? मैवम् । अनादित्वाद् युज्यते दोष इति चेत् ? न, वक्ष्यमाणान्ध- आ-दोषा । यथा चाद्वैत-शारीरक-कृतैव केवलाधिष्ठात्रीश्वर-मतं दूषयतोक्तम्—वर्तमान-कालवद्-अतीतेष्व् अपि कालेष्व् इतरेतराश्रय-दोषाविशेषाद् अन्ध-परम्परा-न्यायापत्तेः इति ।

ननु वा क्वचित् तथा दृश्यते—स्वतः-सिद्दस्यैव रजतस्यान्यत्र भान-प्रसिद्धेः ? तथा चान्यथानुमीयते, विमता जगत्- न भ्रम-सिद्धा । अनादित एव पूर्व-पूर्व-भ्रमावभासित-तन्-मात्रारोपेणैव तथाङ्गीकर्तुं शक्यते ? न, प्रसिद्ध-भ्रम-सिद्ध-शुक्ति-रजत-वैलक्षण्यात् । यन् नैवं तन् नैवम् । यथा रज्जु-सर्पादयः । ततो विपक्षानुमिताव् उपाधिर् एव पर्यवसितः ।

किं च, जगद् इदं कुत्रापि स्वतः-सिद्धस्यैव जगद्-अन्तरस्यारोपेण ब्रह्मणि स्फुरितम्, भ्रम-जन्यत्वात् । यद् एवं, तद् एव यथा शुक्तौ रजतम् इति, भवतु, दुष्यतु दुर्जनः इति न्यायेन तथाङ्गीकाएऽपि जगद्-अन्तरे सत्यत्वेन साधिते तत्-सम्प्रतिपत्ति-भङ्गाद् इदम् एव सत्यत्वेन साधितं भवति ।

किं च, स्वप्नानुभववद् रजतानुभवत्याप्य् उत्तर-कालेऽप्य् अनुवर्तमानत्वेनाव्यभिचारित्वाद् अद्वैत-प्रतिपत्तिस् तु कदाचिद् अपि न स्याद् एव । पीत-शङ्खादौ तु काच-कामलादि-दोषा न भ्रम-कल्पिता इति तेषाम् अपि सम्मतम् । 

तद् एवं जाग्रत्-सृष्टिर् यथेश्वर-कृतत्वेन न जीवाज्ञान-मात्र-कल्पिता, तद्वत् स्वप्न-सृष्टीर् अपि भवेद् इतीश्वर-वादिनाम् अनुमानम् । सन्ध्ये सृष्टिर् आह हि [वे।सू। ३.२.१], निर्मातारं चैके पुत्रादयश् च [वे।सू। ३.२.२] इति न्यायाभ्यां जागरवत् पारमेश्वर-सृष्टित्वात् । तत्र देश-काल-निमित्तादीनां क्वचिद् असम्भवेऽपि, माया-मात्रं तु कार्त्स्न्येनानभिव्यक्त-स्वरूपत्वात् [वे।सू। ३.२.३] इति न्यायेन दुर्घट-घटनाकर-माया-नाम-परमात्म-शक्ति-विलासत्वात् । सूचकश् च हि श्रुतेर् आचक्षते च तद्-विदः [वे।सू। ३.२.४] इति न्यायेन भावि-सत्यार्थ-सूचकत्वे क्वचिद् ओषधि-मन्त्रादि-प्राप्ति-दर्शनेन सूचक-सत्यत्वे च सिद्धे सत्यता-प्रत्ययनात् । पुरुषं कृष्ण-दन्तं पश्यति, स चैनं हन्ति इति साक्षात् स्व-प्रदृष्ट-कर्तृक-हनन-श्रवणाच् च । पराभिध्यानात् तु तिरोहितं, ततो ह्य् अस्य बन्ध-विपर्ययौ [वे।सू। ३.२.५] इति न्यायेन तत्र जीवस्यासामर्थ्यात्, अत एव कर्तृक-श्रुतेर् भाक्तत्वात् स्वप्न-सृष्टिर् अपि जागरवत् पारमेश्वरी सत्या चेति च तेषां श्रौत-मतम् ।

श्री-रामानुज-चरणाच् चैवम् आहुः—स्वप्ने च प्राणिनां पुण्य-पापानुगुणं भगवतैव तत्-तत्-पुरुष-मात्रानुभाव्या तत्-तत्-कालावसानास् तथा-भूताश् चार्थाः सृज्यन्ते । तथा च स्वप्न-विषया श्रुतिः—न तत्र रथा न रथ-योगा न पन्थानो भवन्त्य् अथ रथान् रथ-योगान् पथः सृजते [बृ।आ।उ। ४.३.१०] इत्य् आरभ्य, स हि कर्ता इत्य् अन्ता । यद्यपि सकलेतर-पुरुषानुभाव्यतया तदानीं न भवन्ति, तथापि तत्-तत्-पुरुष-मात्रानुभाव्यतया तथा-विधान् अर्थान् ईश्वरः सृजति । “स हि कर्ता” तस्य सत्य-सङ्कल्पस्याश्चर्य-शक्तेस् तादृशं कर्तृत्वं सम्भवतीत्य् अर्थः । 


> य एष सुप्तेषु जागर्ति कामं कामं पुरुषो निर्मिमाणः ।  
> तद् एव शुक्रं तद् ब्रह्म तद् एवामृतम् उच्यते ।   
> तस्मिंल् लोकाः श्रिताः सर्वे तदु नात्येति कश्चन ॥ [क।उ। २.२.८] इति च ।

सूत्रकारोऽपि माया-मात्रं तु कार्त्स्न्येन [वे।सू। ३.२.३] इत्य् आदिना जीवस्य कार्त्स्न्येनानाभिव्यक्त-स्वरूपत्वाद् ईश्वरस्यैव सत्य-सङ्कल्प-शक्ति-विलास-मात्रम् इदं स्वाप्निक-वस्तु-जातम् इति व्याचष्टे—तस्मिंल् लोकाः [क।उ। २.२.८] इत्य् आदि-श्रुतेः । अपवरकादिषु [अन्तर्-गृह-गर्भ-गृहादिषु] शयानस्य स्वप्न-दृशः स्व-देहेनैव देशान्तर-गमन-राज्याभिषेकशिर-च्छेदादयश् च पुण्य-पाप-फल-भूताः शयान-देह-स्वरूप-संस्थानं देहान्तर-सृष्ट्योपपद्यन्त इति । 

युक्ता च परमात्मन एव स्वप्न-सृष्टिः । जाग्रत्-स्वप्नादि-भेदस्याखिलस्यैव प्रपञ्चस्य जन्मादि-कर्तृत्वेनौत्सर्गिक-सिद्धेः । येषां वा मते स्व-सङ्कल्प-मात्र-मूर्तयः स्वप्न-पदार्थास् तन्-मताभ्युपगम-वादेनापि सूत्र-कृता—वैधर्म्याच् च न स्वप्नादिवत् [वे।सू। २.२.२९] इत्य् अनेन जाग्रत्-पदार्था न तद्-दृष्टान्त-साध्यान्यथा-भावा इति व्याख्यातम् । एवं, नैकस्मिन्न् असम्भवात् [वे।सू। २.२.३३] इत्य् अनेन जगतोऽपि युगपत् सत्त्वासत्त्वाभ्याम् अनिर्वचनीयत्वं च निषिद्धम् ।

किं च, यदि सर्वम् एव द्वैत-जातं जीवाज्ञान-कल्पितं स्यात्, जीव-स्वरूपं च न ब्रह्मणोऽन्यत्, ततो वस्तुतः सर्वज्ञाद्य्-अभिमानी कश्चिद् ईश्वरो नामान्यो नास्ति, किन्तु स्थाणौ पुरुषवत् स्व-स्वरूप एवेश्वरः कल्प्यते । स्वाप्निक-राजवद् वा, तर्हि स्थाणु-पुरुषादिवद् ईश्वराभिमानिनस् तदानीम् अप्य् अभावात् तदा तस्य जीवागोचरत्वेन पुरुषाज्ञान-कल्प्यमानत्वस्याप्य् अदर्शनाद् अनुमान-सिद्धत्वात् सम्प्रतिपत्तेः शास्त्रैक-गम्यत्वाभ्युपगमाच् च, यानि जन्माद्य् अस्य यतः [वे।सू। १.१.२] इत्य्-आदीनि सूत्राणि, यानि च तद्-विषय-वाक्यानि, तानि प्रलाप-रूपान्य् एव स्युः । तत्र तत्र सर्वज्ञत्व-सर्व-शक्तिमत्त्वे विना जीव-प्रधानयोर् विचित्र-स्रष्टृत्वादिकं न सम्भवतीति दर्शिता युक्तयश् चोपहस्येरन् ।

तथा यदि जीवाज्ञानेनैव भेदोत्पत्तिः स्यात्, तदा इतर-व्यपदेशाद् धिताकरणादि-दोष-प्रसक्तिः [वे।सू। २.१.२१] इति जीव-कर्तृक-सृष्टौ दोषारोपोऽपि न घटते । तत्र अधिकं तु भेद-निर्देशात् [वे।सू। २.१.२२] इति भेद-सिद्धान्त-सूत्रम् अप्य् अपार्थम् एव स्यात् । संज्ञा-मूर्ति-कॢप्तिस् तु त्रिवृत् कुर्वत उपदेशात् [वे।सू। २.४.२१] इत्य् एष न्यायस् तु जीव-कर्तृकत्वं निषिध्येश्वरत्वं स्थापयति । तथा तन्-मत एव—जगद्-वाचित्वात् [वे।सू। १.४.१७] इत्य्-आदयश् च । एष सर्वेश्वरः… एष सेतुर् विधरण एषां लोकानाम् असंभेदाय [बृ।आ।उ। ४.४.२२] इत्य् आदौ, ईश्वरः सर्व-भूतानां हृद्-देशेऽर्जुन तिष्ठति [गीता १८.६१] इत्य् आदिषु तु जीवाज्ञान-प्रवर्तकत्वेन प्रसिद्धो यज्ञेश्वरस् तस्य जीवाज्ञान-कल्पितत्वम् अयुक्तम् एव । 

किं च, भेद-मात्रस्य स्वाज्ञान-कल्पितत्वेन शास्त्रस्यापि तथात्वे सति स्वप्न-जन्य-प्रलापादिवत् तस्माद् यथार्थ-ज्ञानोत्पत्तेर् असम्भावनया न तत्र कश्चित् प्रवर्तते, ततः स्वप्न-प्रलाप-विश्वासात् स्वोत्प्रेक्षित-तर्क-विश्वास एव वरम् इति वेदोच्छेद-प्रसङ्गः—तर्काप्रतिष्ठानात्, अनिर्मोक्ष-प्रसङ्गः [वे।सू। २.१.११] चेत्य् अलम् अतिविस्तरेण ।

तद् एवं न विवर्तावकाश इति परिणाम एव शिष्यते । तस्य च लक्षणं—“तत्त्वतोऽन्यथा-भावः परिणामः” इति । उपसंहार-दर्शनान् नेति चेन्, न, क्षीरवद् धि [वे।सू। २.१.२४] इति, देवादिवद् अपि लोके [वे।सू। २.१.२५] इत्य् आदिषु सूत्रेषु तन्-मत-व्याख्यानेऽपि स एव हि दृश्यते । पुनश् च तद्-अनन्तरम् एव—कृत्स्न-प्रसक्तिर् निरवयवत्व-शब्द-व्याकोपो वा [वे।सू। २.१.२६] इत्य् अनेन स्थूणावत् तम् एव परिणामं चालयित्वा, श्रुतेस् तु शब्द-मूलत्वात् [वे।सू। २.१.२७] इत्य् अनेन स्थापयति भगवान् इति च दृश्यते ।

तत्र पूर्वस्यार्थः—निष्कलं निष्क्रियं शान्तं [श्वे।उ। ६.१९] इत्य् आदिषु ब्रह्मणो निरवयवत्वेन प्रसिद्धत्वाद् एक-देश-सम्भवे सति कृत्स्नस्यैव परिणामे प्रसक्ते मूलोच्छेदः प्रसज्येत । द्रष्टव्यतोपदेशानर्थक्यं च । अजत्वादि-शब्द-व्याकोपश् च । सावयवत्वे च मन्यमाने निरवयत्व-शब्दा व्यकुप्येयुर् अनित्यत्व-प्रसङ्गश् चेति ।

अथोत्तरस्यार्थः—तु-शब्देन पूर्व-पक्षं परिहरति । न खल्व् अस्मत्-पक्षे कश्चिद् दोषः । श्रुति-सिद्धान्तिनो हि वयम् । श्रुतिश् च स्व-शब्दैर् एव यद् उच्यते, तद् एव मूलत्वेन वहति, न तु तर्केण यत् सेत्स्यति, अपौरुषेयत्वेन स्वतः प्रामाण्यात्, परमालौकिक-वस्तु-प्रतिपादन-परत्वाच् च । तथा च पौराणिकाः पठन्ति—


> अचिन्त्याः खलु ये भावा न तांस् तर्केण योजयेत् ।  
> प्रकृतिभ्यः परं यच् च तद् अचिन्त्यस्य लक्षणम् ॥ [म।भा। ६.५.१२] इति ।

श्रुतिश् च—


> पराञ्चि खानि व्यतृणत् स्वयम्भूस्  
> तस्मात् परान् पश्यति नान्तरात्मन् । [क।उ। २.१.१] इति ।

न चक्षुर् न श्रोत्रं न तर्को न स्मृतिर् न वेदो ह्य् एवैनं वेदयति [२.१.३-सूत्रे माध्व-भाष्य-धृत भाल्लवेय-श्रुतिः] इति, औपनिषदं पुरुषं [बृ।आ।उ। ३.९.२६] इति च । इदं श्री-तत्त्व-सन्दर्भे [१], श्री-भगवत्-सन्दर्भे च [१११] च विस्तारितम् अस्ति ।

तस्मान् निरवयवत्वेऽपि न कृत्स्न-प्रसक्तिः । यथैव हि ब्रह्मणो जगद्-उत्पत्तिः श्रूयते । तथा विकार-व्यतिरेकेणापि ब्रह्मणोऽवस्थानं श्रूयते । अजायमानो बहुधा विजायते इत्य् आदौ दृश्यते च । मन्त्रार्थ-वादेतिहास-पुराणेषु देवादिभ्योऽप्य् अविकृतेभ्य एवैश्वर्य-योग-विशेषाद् बहूनि नाना-संस्थानानि शरीराणि प्रासादादीनि रथादीनि च जायन्त इति, न चान्यद् उपादानानि तानि मन्तव्यानि । दृष्टं सन्निहितं परित्यज्यादृष्टासन्निहित-कल्पना-गौरवापत्तेः । अत एवोक्तं—देवादिवद् अपि लोके [वे।सू। २.१.२५] इति । तत्र शरीरम् एव ह्य् अचेतनं देवादीनां शरीरादि-विभूत्य्-आदेर् उपादानम् इति शङ्कर-शारीरक-भाष्ये लिखितम् । अत एव तानि मायिकानीति च न सन्तव्यानि । तैः स्वस्यैव विहाराय क्रियमाणत्वाच् च । मायिनां हि स्व-माया-रचितानि मिथ्यैव स्फुरन्तीति तस्मै तत्-सृष्टिर् अयुक्ता स्यात् । शङ्कर-शारीरकेऽपि आत्मनि चैवम् इत्य् अत्र सूत्रे देवादिषु मायाव्य्-आदिष्व् इति मायाव्य्-आदिभ्यो देवादयः पृथक् पठिताः, तस्माद् देवादिवद् अचिन्त्य-शक्त्या विकार-रहितस्यैव परिणामः । प्रसिद्धिश् च लोक-शास्त्रयोः—चिन्तामणिः स्वयम् अविकृत एव नाना-द्रव्याणि प्रसूत इति ।

नन्व् इत्थं केनचिद् रूपेण परिणमेत्, केनचिद् अवतिष्ठेतेति-रूप-भेद-कल्पनात् सावयवम् एव प्रसज्येत ? तत्राप्य् आह—भवत्व् अपीदं नाम, यतः इति । श्रुतेस् तु शब्द-मूलत्वात् इति निरवयवत्व-सावयवत्वयोर् विरुद्धयोर् अपि धर्मयोः श्रूयमाणत्वात् तथैवम् अप्य् अचिन्त्यः स्वभावस् तस्मिन् वर्तत एवेति । यथा—निष्कलं निष्क्रियं शान्तं [श्वे।उ। ६.१९] इत्य् आदि च । इत्थम् एव चाग्रे—विकरणत्वान् नेति चेत् तद् उक्तं [वे।सू। २.१.३१] इत्य् अत्र सूत्र-कारः । तद् उक्तम् इत्य् अनेन, न तस्य कार्यं करणं च विद्यते [श्वे।उ। ६.८] इत्य्-आदि-प्रमाणकं करण-राहित्यं स्वाभाविक-ज्ञानादिकं च व्यक्तवान् । एवम् एव पैङ्गी-श्रुतिर् अप्य् उदाहृता—योऽसौ विरुद्धोऽविरुद्धः इत्य् आदिका । पुराणं च—यस्मिन् ब्रह्मणि सर्व-शक्ति-निलये मानानि नो मानिनां [वि।पु। ६.८.५७। इति ।

न चेत्थं सावयवत्वेनानित्यत्वं मन्तव्यः—तादृश-वैलक्षण्यात्, सर्व-कारणत्वात्, श्रुति-शब्द-मूलाद् एव नित्यत्वाच् च । तद् उक्तं माध्व-भाष्ये [वे।सू। २.२.४१]—अन्तवत् त्वम् असर्वज्ञता वा इत्य् अत्र विष्णोस् तु श्रुत्यैव सर्वे विरोधाः परिहृताः [वे।सू। २.२.४१] यद्-आत्मको भगवांस् तद्-आत्मिका व्यक्तिः इत्य् आदिकया, बुद्धिर् मनोऽङ्ग-प्रत्यङ्गवत्तां भगवतो लक्षयामहे इत्य् आदिकया, सद्-देहः सुख-गन्धश् च इत्य् आदिकया च ।

तस्माद् अचिन्त्यया शक्त्या निरवयवं सावयवत्वं च ब्रह्म तयैव परिणाम-मानम् ऐ निर्विकारम् एव तिष्ठतीति श्रौत-सिद्धान्तः । तस्मात् तत्त्वतोऽन्यथा-भावः परिणामः इत्य् एव लक्षणम्, न तु तत्त्वस्येति । दृश्यते चापि मणि-मन्त्र-महौषधि-प्रभृतीनां तर्कालभ्यं शास्त्रैक-गम्यम् अचिन्त्य-शक्तित्वम् । तस्मान् नासम्भावनीयम् अपि । तथा च सर्वेषाम् एवाचिन्त्य-शक्तिक-जगद्-वस्तूनां मूल-कारणस्य तस्याचिन्त्य-शक्तित्वे सुतराम् एव लब्धे श्रुति-दृष्ट-युगपद्-विकारादीनां साधनाय तादृश-शक्ति-हीनानां शुक्त्य्-आदीनाम् इव विवर्तः समाश्रयितुम् अयुक्त एव । तथोक्तं शङ्कर-शारीरकेऽपि—पत्युर् असामञ्जस्यात् इत्य् अधिकरणे आगम-बलेन ब्रह्म-वादी कारणादि-स्वरूपं निरूपयति, नावश्यं तस्य यथा-दृष्टं सर्वम् अभ्युपगन्तव्यं [२.१.२७] इति । 

सर्वतोऽप्य् आश्चर्य-शक्तित्वं तस्य तद्-अनन्तर-सूत्रे, आत्मनि चेव विचित्राश् च हि [वे।सू। २.१.२८] इत्य् अत्र श्री-मध्वाचार्यैर् उदाहृतम्—


> विचित्र-शक्तिः पुरुषः पुराणो,   
> न चान्येषां शक्तयस् तादृशाः स्युः ।  
> एको वशी सर्व-भूतान्तरात्मा,   
> सर्वान् देवान् एक एवानुविष्टः ॥ इति श्वेताश्वतरोपनिषदि इति ।

ततश् च सूत्र-कारेणापि शास्त्रैक-गम्यत्वम् एवाङ्गीकुर्वता शुक्ति-रजतवत् पुरुष-दृष्ट्य्-अवगम्यत्वं निराकृत्य प्रकरण-सिद्धः परिणाम एव दृढीकृतः । दृश्यते च—यथोर्ण-नाभिः सृजते इत्य् आदिषु बहुष्व् एव परिणाम-प्रक्रियैव । इन्द्रो मायाभिः पुरु-रूप ईयते [बृ।आ।उ। २.५.१९] इत्य् अत्रापि माया-शब्दस्य शक्ति-मात्र-वाच्यत्वान् न दोषः । न च परिणाम-प्रतिपादेन फलं नास्तीति वाच्यम् । परमात्मस् तादृश-महिम-ज्ञानोत्थ-भक्त्या एव परम-पुरुषार्थता-सम्प्रतिपत्तेः । यं वै देवा आनमन्ति मुमुक्षवो ब्रह्म-वादिनश् च [नृ।पू।ता। २.४] इत्य् आदौ । 

**** 

**[५८.२]**

तत्र चापरिणतस्यैव मतोऽचिन्तया शक्त्या परिणाम इत्य् आसौ सन्-मात्रतावभासमान-स्वरूप-व्यूह-रूप-द्रव्याख्य-शक्ति-रूपेणैव परिणमते, न तु स्वरूपेणेति गम्यते । यथैव चिन्तामणिः । अतस् तन्-मूलत्वान् न परमात्मोपादानता-सम्प्रतिपत्ति-भङ्गः । तद् उक्तम् एकादशे श्री-भगवता—


> प्रकृतिर् यस्योपादानम् आधारः पुरुषः परः ।  
> सतोऽभिव्यञ्जकः कालो ब्रह्म तत्-त्रितयस् त्व् अहम् ॥ [भा।पु। ११.२४.१९] इति ।

अत एव क्वचिद् अस्य ब्रह्मोपादानत्वं, क्वचित् प्रधानोपादानत्वं श्रूयते । तत्र सा मायाख्या परिणाम-शक्तिश् च द्विविधा वर्ण्यते—निमित्तांशो माया, उपादानांशः प्रधानम् इति । तत्र केवला शक्तिर् निमित्तं, तद् व्यूह-मयी तूपादानम् इति विवेकः । अत एव श्रुताव् अपि, विज्ञानं चाविज्ञानं च [तै।उ। २.६.१] इति कस्यचिद् भागस्याचेतनता श्रूयते। 

अथ मूल-प्रमाणे श्री-भागवतेऽपि तृतीयादौ मुख्य एव सृष्टि-प्रस्तावे च ज्ञान-वैराग्याङ्गत्वेन च पुर्णान्तर-गति-सामान्य-सेवितः प्रधान-परिणाम एव स्फुटम् उपलभ्यते । क्व च[^१०६] स्तुत्य्-आदौ ज्ञान-वैराग्याङ्गतयैव विवर्तोऽपि यः श्रूयते, सोऽपि जगतो नान्यथा-सिद्धता-परः, किन्तु परमात्म-व्यूह-प्रधान-परिणामेन सिद्धस्यैव तस्य समष्टि-व्यष्टि-रूपस्य यथा-यथं शुद्धे परमात्मनि तद्-अंश-रूपात्मनि वात्मात्मीयताध्यारोपिता-परः । 

[^१०६]:
     क्वचित् (ग)


तत्र परमात्मनि विराड्-उपासना-वाक्यादि-श्रवणं हेतुर् आत्मनि तु तत्-तद्-आवेशो हेतुर् इति विवेचनीयम् । 

**[५८.३]**

अन्यत्र सिद्धस्य वस्तुन एवान्यत्रारोपो यथा शुक्तौ रजतस्य, एतद् एव मिथ्या-खपुष्पादेर् आरोपासम्भवात् पूर्व-पूर्व-विवर्त-मात्र-सिद्धानादि-परम्परात्वे दृष्टान्ताभावाच् च । 

किं च, पूर्वं वारि-दर्शनाद् वार्य्-आकारा मनो-वृत्तिर् जातापि[^१०७] तद्-अप्रसङ्ग-समये सुप्ता तिष्ठति तत्-तुल्य-वस्तु-दर्शनेन तु जागर्ति, तद्-विशेषानुसन्धानं विना तद्-अभेदेन स्वतन्त्रताम् आरोपयति, तस्मान् न वारि[^१०८] मिथ्या, न वा स्मरण-मयी तद्-आकारा वृत्तिर्, न वा तत्-तुल्यं मरीचिकादि वस्तु, किन्तु तद्-अभेदेनारोप एवायथार्थत्वान् मिथ्या । 

[^१०७]:
     रजत-दर्शनाद् रजताकार-मनो-वृत्तिर् जातापि (ङ, ज)


[^१०८]:
     रजतं (ङ, ज)


स्वप्ने च,[^१०९] माया-मात्रं तु कार्त्स्न्येनानभिव्यक्त-स्वरूपत्वात् [वे।सू। ३.२.३] इति न्यायेन जाग्रद्-दृष्ट-वस्त्व्-आकारायां मनो-वृत्तौ परमात्म-माया तद्-वस्त्व्-अभेदम् आरोपयतीति पूर्ववत् । तस्माद् वस्तुतस् तु न क्वचिद् अपि मिथ्यात्वम् । ततः शुद्ध आत्मनि परमात्मनि वा तादृश-तद्-आरोप एव मिथ्या, न तु विश्वं मिथ्येति । ततो जगतः परमात्म-जातत्वेन साक्षात्-तद्-आत्मत्वाभावाद् बहिरङ्ग-शक्तिमयत्वेन च वैकुण्ठादिवत् साक्षात्-तद्-आत्मीयत्वाभावाद् अबुधानाम् एव तत्र शुद्धे तत्-तद्-बुद्धिः । 

[^१०९]:
     स्वप्न इव (छ)


यद्यपि शुद्धाश्रयम् एव जगत्, तथापि जगता तत्-संसर्गो नास्ति । तद् उक्तम् असक्तं सर्व-भृच् चैव [गीता १३.१४] इति गीतासु । तथा देह-गेहादाव् आत्मात्मीयता-ज्ञानं तेषाम् एव स्याद् इत्य् उभयत्रैवारोपः शास्त्रे श्रूयते । यथा यद् एतद् दृश्यते मूर्तम् [वि।पु। १.४.३९, §५७] इत्य्-आदिकं विष्णु-पुराणे । यथा वा,


> त्वाम् आत्मानं परं मत्वा परम् आत्मानम् एव च ।   
> आत्मा पुनर् बहिर् मृग्य अहो अज्ञ-जनाज्ञता ॥ [भा।पु। १०.१४.२७] इति ।

**त्वाम् आत्मानं** सर्वेषां मूल-रूपं **परम्** इतरं तद्-विपरीतं **मत्वा,** तथा **परम्** इतरं जीवम् एव च मूल-रूप्**आत्मानं** मत्वा, साङ्ख्य-विद इव तस्य तथा मन्यमानस्य पुनः स जीव्**आत्मा****[^११०] बहिर् मृग्यो** भवति । तस्य तेनैव हेतुना लब्ध-च्छिद्रया मायया देहात्म-बुद्धिः कार्यत इत्य् अर्थः । **अहो** **अज्ञ-जनताया अज्ञता** क्रमाज् ज्ञान-भ्रंश इत्य् अर्थः ॥

[^११०]:
     "साङ्ख्य-विदः… पुनः स जीवात्मा" इत्य् अत्र ख-ङ-कर-लिप्योस् तथा ज-ग्रन्थस्य च पाठान्तरम्—साङ्ख्यानाम् इव तज्-ज्ञानाभाववता केवलात्म-ज्ञानेनेत्य् अर्थः । पुनर् आत्मा… इति ।


तद् उक्तं हंस-गुह्य-स्तवे—


> देहोऽसवोऽक्षा मनवो भूत-मात्राम्  
> आत्मानम् अन्यं च विदुः परं यत् ।  
> सर्वं पुमान् वेद गुणांश् च तज्-ज्ञो  
> न वेद सर्वज्ञम् अनन्तम् ईडे ॥ [भा।पु। ६.४.२५] इति ।

तथा श्री-भगवद्-उद्धव-संवादे—


> आत्मा परिज्ञान-मयो विवादो  
> ह्य् अस्तीति नास्तीति भिदात्म-निष्ठः ।  
> व्यर्थोऽपि नैवोपरमेत पुंसां  
> मत्तः परावृत्त-धियां स्व-लोकात् ॥ [भा।पु। ११.२२.३४] इति ।

**[५८.४]**

किं च, विवर्तस्य ज्ञानादि-प्रकरण-पठित्वेन गौणत्वात्, परिणामस्य तु स्व-प्रकरण-पठितत्वेन मुख्यत्वात्, ज्ञानाद्य्-उभय-प्रकरण-पठितत्वेन सन्दंश-न्याय-सिद्ध-प्राबल्याच् च परिणाम एव श्री-भागवत-तात्पर्यम् इति गम्यते । 

तच् च भगवद्-अचिन्त्यैश्वर्य-ज्ञानार्थं मिथ्यात्वाभिधानं तु नश्वरत्वाभिधानवत् विश्वस्य परमात्म-बहिर्मुखत्वापादकत्वाद् धेयता-ज्ञान-मात्रार्थं, न तु वस्त्व् एव तन् न भवतीति जीवेश-स्वरूपैक्य-ज्ञान-मात्रार्थं, वैधर्म्याच् च न स्वप्नादिवत् [वे।सू। २.२.२९] इति न्यायेन । तथा च नारदीये—


> जगद् विलापयामासुर् इत्य् उच्येताथ तत्-स्मृतेः ।  
> न च तत्-स्मृति-मात्रेण लयो भवति निश्चितम् ॥ इति ।

तत्र मुख्य एव सृष्टि-प्रस्तावे प्रधान-परिणामम् आह—


> **काल-वृत्त्या तु मायायां**  
> **गुण-मय्याम् अधोक्षजः ।**  
> **पुरुषेणात्म-भूतेन**  
> **वीर्यम् आधत्त वीर्यवान् ॥** [भा।पु। ३.५.२६]   
> **ततोऽभवन् महत्-तत्त्वम्**  
> **अव्यक्तात् काल-चोदितात् ।**  
> **विज्ञानात्मात्म-देह-स्थं**  
> **विश्वं व्यञ्जंस् तमो-नुदः ॥** [भा।पु। ३.५.२७] 

भगवान् एक आसेदम् [भा।पु। ३.५.२३] इति प्राक्तनानन्तर-ग्रन्थाद् **अधोक्षजो** भगवान् **पुरुषेण** प्रकृति-द्रष्ट्र्-**आत्म-भूतेन** स्वांशेन द्वार-भूतेन **कालो वृत्तिर्** यस्यास् तया मायया निमित्त-भूतया **गुण-मय्यां मायायाम्** अव्यक्ते **वीर्यं** जीवाख्यम् **आधत्त**,  हन्तेमास् तिस्रो देवता [छा।उ। ६.३.२] इत्य्-आदि-श्रुतेः । **विज्ञानात्मैव** महत्-तत्त्वम् । **तमो-नुदः** प्रलय-गताज्ञान-ध्वंस-कर्ता ॥

॥ ३.५ ॥ श्री-मैत्रेयः ॥ ५८ ॥

**[५९]**

ज्ञानाद्य्-अङ्गत्वेऽप्य् आह—


> **एको नारायणो देवः पूर्व-सृष्टं स्व-मायया ।**  
> **संहृत्य काल-कलया कल्पान्त इदम् ईश्वरः ।**  
> **एक एवाद्वितीयोऽभूद् आत्माधारोऽखिलाश्रयः ॥**[^१११]  
> **कालेनात्मानुभावेन साम्यं नीतासु शक्तिषु ।**  
> **सत्त्वादिष्व् आदि-पुरुषः प्रधान-पुरुषेश्वरः ॥**   
> **परावराणां परम आस्ते कैवल्य-संज्ञितः ।**  
> **केवलानुभवानन्द-सन्दोहो निरुपाधिकः ॥****[^११२]**   
> **केवलात्मानुभावेन स्व-मायां त्रिगुणात्मिकाम् ।**  
> **सङ्क्षोभयन् सृजत्य् आदौ तया सूत्रम् अरिन्दम ॥****[^११३]**   
> **ताम् आहुस् त्रिगुण-व्यक्तिं सृजन्तीं विश्वतो-मुखम् ।**  
> **यस्मिन् प्रोतम् इदं विश्वं येन संसरते पुमान् ॥****[^११४]**   
> **यथोर्ण-नाभिर् हृदयाद् ऊर्णां सन्तत्य वक्त्रतः ।**  
> **तया विहृत्य भूयस्तां ग्रसत्य् एवं महेश्वरः ॥****[^११५]** [भा।पु। ११.९.१६-२१]

[^१११]:
     एक इति सार्धकम् । ईश्वरो **नारायणो** महत्-स्रष्ट्र्-आख्यः सर्व-ब्रह्माण्डान्तर्यामि-पुरुष **एकः** स्व-शक्ति-व्यतिरिक्त-कारक-शून्यः । **कालो**ऽपि **कला** यस्यास् तया स्वाधीनतया मायया, यया स्व-शक्ति-रूपया मायया कल्पादौ **पूर्वं सृष्टम् इदम्**, तथैव **कल्पान्ते** **संहृत्य** **अखिलानां** तेषाम् **आश्रयो** लय-स्थानं सत्, अत एव **एकः** सजातीय-चिद्-रूप-जीव-भेद-रहितः । **अद्वितीयः** विजातीय-प्रधानादि-भेद-रहितश् च सन्, **आत्माधारः** स्वांशि-रूप-महा-वैकुण्ठ-नाथानाम् आधारोऽभूत् । तस्मिन्न् एव प्रविष्ट आसीद् इत्य् अर्थः ॥१६॥ (क्रम-सन्दर्भः)


[^११२]:
     कालेनेति युग्मकम् । आत्मानुभावेन स्व-प्रभाव-रूपया शक्त्या । आदि-पुरुषः महत्-स्रष्ट्राख्यः प्रथमः पुरुषः । प्रधान-पुरुषेश्वरः प्रकृतेर् जीवानां च नियन्ता ॥ परेषां स्वीयांशानां, अवरेषां विभिन्नांशानां च परम आश्रयोऽसौ कैवल्य-संज्ञितस् तद्-आख्यायाम्नातः सन्न् आस्ते, तदानीम् आसीद् इत्य् अर्थः । केवल एव कैवल्यम्, स्वार्थे ष्यञ्, चातुर्वर्ण्यवत् । तत्र केवलत्वे इति स्वगताभेदं दर्शयति—केवलेति । स्वरूप-शक्ति-वैचित्र्यात् केवलानां शुद्धानां स्वरूप-भूतानाम् अनुभवानाम् आनन्दानां च यः सन्दोहो वैचित्री तद्-रूपः । केवलत्वं दर्शयति—निरुपाधिक इति । तद् उक्तं तृतीये—सुप्त-शक्तिर् असुप्त-दृक् [भा।पु। ३.५.२४] इति ॥१७-१८॥ (क्रम-सन्दर्भः)


[^११३]:
     स्वरूप-शक्तिम् एव स्थापयन् सृष्टिं योजयति—केवलेति । सृष्टि-काले महा-वैकुण्ठ-नाथाद् आविर्भूय स एव शुद्ध-स्वरूप-प्रभाव-रूपया शक्त्या त्रिगुणात्मिकां प्रधानैक-रूपां स्व-मायां सङ्क्षोभयन् सूत्रं सृजति ॥१९॥ (क्रम-सन्दर्भः)


[^११४]:
     सूत्रस्यैव व्यक्ति-शब्देनोच्यमानस्य ताम् इति स्त्री-लिङ्गेन परामर्शः । त्रि-गुण-व्यक्तिं गुण-त्रय-कार्यम् । अत एव विश्वतो-मुखं नाना-विधं त्रि-गुणात्मकं विश्वम् अहङ्कार-द्वारेण सृजन्तीम् । त्रि-गुण-कार्यस्य सूत्र-संज्ञायां कारणम् आह—यस्मिन्न् इति । कारण-भूते समष्टि-रूपे यस्मिन्न् इदं विश्वं प्रोतं ग्रथितम्, वायुर् वै गौतम, सूत्रं वायुना वै गौतम, सूत्रेणायं च लोकः परश् च लोकः सर्वाणि च भूतानि सन्दृब्धानि [बृ।आ।उ। ३.७.२] इति श्रुतेः । येन वाय्व्-आत्मना प्राण-रूपेण जीवः संसरति ॥२०॥ (श्रीधरः)


[^११५]:
     तद् एतच् च यत् किञ्चिद् अंशेन कीट-विशेषं गुरुं मत्वावगतम् इत्य् आह—यथेति । ऊर्णनाभिर् अत्र दीर्घ-सूक्ष्म-तन्तु-लता-विशेषस् तस्यैव वक्त्रेणोद्गिरन-निगिरण-दृष्टेः ॥२१॥ (क्रम-सन्दर्भः)


**कालः कला** यस्यास् तया स्वाधीनतया मायया । श्रुतिश् च—


> यथोर्ण-नाभिः सृजते गृह्णते च   
> यथा पृथिव्याम् ओषधयः सम्भवन्ति ।   
> यथा सतः पुरुषात् केश-लोमानि   
> तथाऽक्षरात् संभवतीह विश्वम् ॥ [मु।उ। १.१.७] ॥ इति ।

॥ ११.९ ॥ श्री-दत्तात्रेयो यदुम् ॥ ५९ ॥

**[६०]**

तद् एवं सूक्ष्म-चिद्-अचिद्-वस्तु रूप-शुद्ध-जीवाव्यक्त-शक्तेः परमात्मनः स्थूल-चेतनाचेतन-वस्तु-रूपाण्य् आध्यात्मिक-जीवादि-पृथिव्य्-अन्तानि जायन्त इत्य् उक्तम् । ततः केवलस्य परमात्मनो निमित्तत्वं शक्ति-विशिष्टस्योपादानत्वम् इत्य् उभय-रूपताम् एव मन्यन्ते । प्रकृतिश् च प्रतिज्ञा-दृष्टान्तानुरोधात् [वे।सू। १.४.२३] इत्य्-आदौ । तद् एवं तस्य सदा शुद्धत्वम् एव । तत्र शक्तेः शक्तिमद्-अव्यतिरेकाद् अननयत्वम् उक्तम् । तथा सत्-कार्य-वादाङ्गीकारे स्वान्तः स्थित-स्वधर्म-विशेषाभिव्यक्ति-लब्ध-विकाशेन कारणस्यैवांशेन कार्यत्वम् इत्य् एवं वाचारम्भणं विकारो नाम-धेयं मृत्तिकेत्य् एव सत्यम् [छा।उ। ६.१.४] इत्य्-आदि-श्रुति-सिद्धं कार्यस्य कारणाद् अन्यत्वं, कारणस्य तु कार्याद् अन्यत्वम् इत्य् आयाति ।

तद् एवं जगत्-कारण-शक्ति-विशिष्टात् परमात्मनोऽनन्यद् एवेदं जगतस् त्व् असाव् अन्य एवेत्य् आह—[^११६]


[^११६]:
     जगतस् त्व् असाधारण्यम् एवेत्य् आह (ज)


> **इदं हि विश्वं भगवान् इवेतरो**  
> **यतो जगत्-स्थान-निरोध-सम्भवाः ।**  
> **तद् धि स्वयं वेद भवांस् तथापि वै**  
> **प्रादेश-मात्रं भवतः प्रदर्शितम् ॥** [भा।पु। १.५.२०]

**इदं विश्वं भगवान् इव** भगवतोऽनन्यद् इत्य् अर्थः । तस्माद् **इतरस्** तटस्थाख्यो जीवश् च स इवेति पूर्ववत् । अत एव ऐतदात्म्यम् इदं सर्वम् [छा।उ। ६.८.७] इति, सर्वं खल्व् इदं ब्रह्म [छा।उ। ३.१४.१] इति श्रुतिः । यतो भगवतः । **भवतो** भवन्तं प्रति **प्रादेश-मात्रं** किञ्चिन्-मात्रं दर्शितम् इत्य् अर्थः ॥[^११७]

॥ १.५ ॥ श्री-नारदः श्री-व्यासम् ॥ ६० ॥

[^११७]:
     ननु सर्वं खल्व् इदं ब्रह्म [छा।उ। ३.१४.१] इति श्रूयते । ब्रह्म च भगवद्-एक-रूपम् एव । ततः कथं भगवत एव तादृशत्वम् ? तत्राह—इदं हीति । हि यस्माद् इदं विश्वं भगवान् इव, न तु भगवान् एव स्यात् । यतोऽसौ विश्वस्माद् इतरो विलक्षणः । कथं विश्वं भगवान् इव ? कथं भगवान् विश्वस्माद् इतरः ? तत्राह—यत इति । विश्वस्य तत्-कार्य-रूपत्वात् केनचिद् अंशेनैव तद्-रूपत्वं निरूप्यते । भगवतस् तत्-कारणत्वात् परत्वम्, न तत्-समश् चाभ्यधिकश् च दृश्यते [श्वे।उ। ६.८] इति श्रुत्य्-अन्तरात् । तत्र सर्वज्ञस्यापि भवतः सम्प्रत्य् अपरितोष एवायं प्रमाणम् इत्य् आह—तद् धीति । मया तु यत् किञ्चिद् एवोपदिश्यत इत्य् आह—तथापीति । तद् एवम् अपि परमात्म-सन्दर्भे यद् अन्यथा व्याख्यातम्, तत् तु नातिहृद्यम् इति मन्तव्यम् ॥ इति क्रम-सन्दर्भः ॥


**सर्व-संवादिनी**: तद् एतत् सर्व-संवादेन तद्-अनन्य-प्रकरणम् आरभ्यते—**तत्र शक्तेः शक्तिमद्-अव्यतिरेकात्** इत्य् आदिना षष्टितम-वाक्याभासेन । 

**[६१]**

स्पष्टम् एवाह—


> **सोऽयं तेऽभिहितस् तात भगवान् विश्व-भावनः ।**  
> **समासेन हरेर् नान्यद् अन्यस्मात् सद्-असच् च यत् ॥** [भा।पु। २.७.५०]

**सोऽयं ते** **समासेन** संक्षेपेण **अभिहितः** । कथम् ? तटस्थ-लक्षणेनैवेत्य् आह—**सत्** कार्यं स्थूलम् अशुद्ध-जीव-जगद्-आख्यं चेतनाचेतनं वस्तु । **असत्** कारणं सूक्ष्मं शुद्ध-जीव-प्रधानाख्यं चिद्-अचिद्-वस्तु च **यत्**, तत् **सर्वं** **हरेर् अन्यन् न** भवति—सूक्ष्मस्य तच्-छक्ति-रूपत्वात्, स्थूलस्य तत्-कार्य-रूपत्वाद् इति भावः । इदम् एव श्री-हंस-देवेनोक्तं—अहम् एव न मत्तोऽन्यद् इति बुध्यध्वम् अञ्जसा [भा।पु। ११.१३.२४] इति । जगतस् तद्-अनन्यत्वेऽपि शुद्धस्य तस्य तद्-दोष-साङ्कर्यं नास्तीत्य् आह—**अन्यस्माद्** इति ॥

॥ २.७ ॥ श्री-ब्रह्मा श्री-नारदम् ॥६१॥

**[६२]**

तत्रानन्यत्वे युक्तिं विवृणोति पञ्चभिः—


> **आदाव् अन्ते जनानां सद्**  
> **बहिर् अन्तः परावरम् ।**  
> **ज्ञानं ज्ञेयं वचो वाच्यं**  
> **तमो ज्योतिस् त्व् अयं स्वयम् ॥** [भा।पु। ७.१५.५७]

**जनानां** देहादीनाम् **आदौ** कारणत्वेन **अन्ते** चावधित्वेन यत् परमात्म-लक्षणं सर्व-कारणं वस्तु **सद्** वर्तमानं, तद् एव स्वयं **बहिर्** भोग्यं **अन्तर्** भोक्तृ **परावरं** चोच्च-नीचं **तमो**ऽप्रकाशः **ज्योतिः** प्रकाशश् च स्फुरति नान्यत् । अन्यस्य तद् विना स्वतः स्फुरणानिरूप्यत्वाद् इति भावः ।

**सर्व-संवादिनी**: अथ टीका-दर्शितं खण्डनानुगत-विवर्त-वादत्वम् अनन्यत्व-वाद-व्याख्यया खण्डयितुं द्विषष्टितम-वाक्यादिकम् आभासयन्न् आह—**तत्रानन्यत्वे युक्तिं विवृणोति** इति ।

**** 

**[६३]**

ननु कथं तर्हि तस्माद् अत्यन्त-पृथग् इवाथजातं प्रतीयते ? तत्राह—


> **आबाधितोऽपि ह्य् आभासो**  
> **यथा वस्तुतया स्मृतः ।**  
> **दुर्घटत्वाद् ऐन्द्रियकं**  
> **तद्वद् अर्थ-विकल्पितम् ॥** [भा।पु। ७.१५.५८]

**आबाधितस्** तर्क-विरोधेन आ सर्वतो बाधितः स्वातन्त्र्य-सत्तायाः सकाशान् निरस्तोऽ**पि यथा आभासः** सूर्यादि-प्रति-रश्मिर् बालादिभिः पृथक् प्रकाशमानता-दर्शनाद् **वस्तुतया** स्वतन्त्र-पदार्थतया **स्मृतः** कल्पितः, **तद्वद् ऐन्द्रियकं** सर्वं मूढैः स्वतन्त्रार्थत्वेन विविधं कल्पितं, तत् तु न तत्त्व-दृष्ट्या, स्वातन्त्र्य-निरूपणस्य **दुर्घटत्वाद्** इत्य् अर्थः ।

**[६४]**

तद् एवाह द्वाभ्याम्—


> **क्षित्य्-आदीनाम् इहार्थानां**  
> **छाया न कतमापि हि ।**  
> **न सङ्घातो विकारोऽपि**  
> **न पृथङ् नान्वितो मृषा ॥ [**भा।पु। ७.१५.५९]

**क्षित्य्-आदीनां** पञ्च-भूतानां **छाया** ऐक्य-बुद्ध्य्-आलम्बन-रूपं देहादि-सङ्घातारम्भ-परिणामानां मध्ये **कतमाप्य्** अन्यतमापि **न** भवति । **न** तावत् तेषां **सङ्घातो** वृक्षाणाम् इव वनं, एक-देशाकर्षणे सर्वाकर्षणानुपपत्तेः । न ह्य् एकस्मिन् वृक्ष आकृष्टे सर्वं वनम् आकृष्यते । न च **विकार** आरब्धोऽवयवी । **अपि**-शब्दात् परिणामोऽपि । 

कुतः ? स किम् अवयवेभ्यः पृथग् आरभ्यते परिणमते च तद्-अन्वितो वा ? **न** तावद् अत्यन्तं **पृथक्** तथा अप्रतीतेः । **न** च **अन्वितः** । 

स किं प्रत्यवयवं सर्वोऽप्य् अन्वेति, अंशेन वा ? आद्ये अङ्गुलि-मात्रेऽपि देह-बुद्धिः स्यात्, द्वितीये तस्याप्य् अंशाङ्गीकारे सत्य् अनवस्थापातः स्यात् । अतो देहादेः स्वातन्त्र्येणावस्थितिर् **मृषा** एवेति ॥[^११८]

**[६५]**

[^११८]:
     एषा व्याख्या अक्षरशः स्वामिनम् अनुसरति।


एवं देहादेः स्वातन्त्र्येणानिरूप्यत्वम् उक्त्वा तद्-धेतूनां क्षित्य्-आदीनाम् अपि तथैवानिरूप्यत्वम् आह—


> **धातवोऽवयवित्वाच् च**  
> **तन्-मात्रावयवैर् विना ।**  
> **न स्युर् ह्य् असत्य् अवयविन्य्**  
> **असन्न् अवयवोऽन्ततः ॥** [भा।पु। ७.१५.६०]

धारयन्तीति **धातवो** महा-भूतानि **तन्-मात्रैः** सूक्ष्मैर् **अवयवैर् विना** **न स्युः**,  **अवयवित्वात्** । तेषाम् अपि तर्ह्य् अवयव एव स्वतन्त्र इति चेत् ? तत्राह उक्त-प्रकारेण **अवयविनि** निरूपयितुम् **असति** **अवयवो**ऽप्य् **अन्ततो** निरूपयितुम् **असन्न्** इव स्यात् । अवयवि-प्रतीत्य्-अन्यथानुपपत्तिं विना परमाणु-लक्षणावयव-सद्-भावे प्रमाणाभावाद् इत्य् अर्थः । तद् उक्तं पञ्चमे—एवं निरुक्तं क्षिति-शब्द-वृत्तम् [भा।पु। ५.१२.९] इत्य्-आदि । 

तस्माद् ऐक्य-बुद्ध्य्-आलम्बन-रूपं यत् प्रतीयते, तत् सर्वत्र परमात्म-लक्षणं सर्व-कारणं वस्त्व् एवेति[^११९] साधूक्तम् आदाव् अन्ते जनानां सत्  [भा।पु। ७.१५.५७] इत्य्-आदिना । 

[^११९]:
     "परमात्म-लक्षणं सर्व-कारणं वस्त्व् एवेति" इत्य् अत्र पाठान्तरं—परमात्म-चैतन्यम् एवेति (ख, ङ, ज)


एवम् एव तृतीयेऽप्य् उक्तम्—


> इति तासां स्व-शक्तीनां सतीनाम् असमेत्य सः ।  
> प्रसुप्त-लोक-तन्त्राणां निशाम्य गतिम् ईश्वरः ॥  
> काल-संज्ञा ततो देवीं विभ्रच् छक्तिम् उरुक्रमः ।  
> त्रयोविंशतित्-तत्त्वानां गणं युगपद् आविशत् ॥  
> सोऽनुप्रविष्टो भगवांश् चेष्टा-रूपेण तं गणम् ।  
> भिन्नं संयोजयाम् आस सुप्तं कर्म प्रबोधयन् ॥ [भा।पु। ३.६.१-३] इति ।

अत एव यस्य पृथिवी शरीरम् [बृ।आ।उ। ३.७.३] इत्य्-आदि-श्रुतौ सर्वस्य परमात्म-शरीरत्वेन प्रसिद्धिः, परमात्मनस् तु शरीरत्वेन । तद् एवम् अवयव-रूपेण प्रधान-परिणामः सर्वत्रावयवी तु परमात्म-वस्त्व् एवेति[^१२०] सिद्धम् । ततोऽप्य् अमिथ्यात्वम् एव जगत उपपद्येत ॥

[^१२०]:
     परमात्म-चैतन्यम् एवेति (ख, ङ, ज)


**[६६]**

ननु यदि परमात्म-वस्त्व् एव[^१२१] सर्वत्रावयवी देहः स्यात्, ततश् च तत्रैव ब्राह्मणत्वादि-संज्ञा-प्राप्तेर् गुण-दोष-हेतू विधि-निषेधाव् अपि स्यातां, तौ च न सम्भवतः । तस्माद् अन्य एवावयवी युज्यते इत्य् आशङ्क्याह—

[^१२१]:
     परमात्म-चैतन्यम् एव (ख, ङ, ज) 



> **स्यात् सादृश्य-भ्रमस् तावद्**  
> **विकल्पे सति वस्तुनः ।**  
> **जाग्रत्-स्वापौ यथा स्वप्ने**  
> **तथा विधि-निषेधता ॥** [भा।पु। ७.१५.६१]

**वस्तुनः** परमात्मनो[^१२२]  **विकल्पे** संशये **सति** इति, तस्य तादृशत्वेन निर्णयो यावन् न स्यात् इत्य् अर्थः, **तावद्** एव तस्मात् सर्वैक्य-बुद्धि-निदानात् पृथग् देहैक्य-बुद्धिः **सादृश्य-भ्रमः स्यात्** । पूर्वापरावयवानुसन्धाने सति परस्परम् आसज्यैकत्र स्थितत्वेनावयवत्व-साधारण्येन चैक्य-सादृश्यात् प्रत्यवयवम् एकतया प्रतीतेः, सोऽयं देह इति भ्रम एव भवतीत्य् अर्थः, प्रतिवृक्षं तद् इदं वनम् इतिवत् । यथोक्तं स्वयं भगवता—

[^१२२]:
     परमात्म-चैतन्यस्य  (ख, ङ, ज)



> सोऽयं दीपोऽर्चिषां यद्वत् स्रोतसां तद् इदं जलम् ।  
> सोऽयं पुमान् इति नॄणां मृषा धीर् गीर् मृषायुषाम् ॥ [भा।पु। ११.२२.४५] इति ।

ततश् च तत्रैव ब्राह्मणत्वाद्य्-अभिमाने सति स्वप्न-विषयकौ **जाग्रत्-स्वप्नाव्** इव तद्-विषयकौ विधि-निषेधौ स्याताम् इत्य् आह—**जाग्रद्** इति । तथा तेन प्रकारेण विधेर् **विधिता** निषेधस्य **निषेधता** इत्य् अर्थः । एवं,


> पर-स्वभाव-कर्मणि न प्रशंसेन् न गर्हयेत् ।  
> विश्वम् एकात्मकं पश्यन् प्रकृत्या पुरुषेण च ॥ [भा।पु। ११.२८.१] 

इत्य्-आदिर् एकादशाष्टविंशतितमाध्यायेऽपि ज्ञेयः । तत्र च, किं भद्रं किम् अभद्रं वा द्वैतस्यावस्तुनः कियत् [भा।पु। ११.२८.४] इत्य्-आदिकं स्यात् **सादृश्य-भ्रमस् तावद्** इत्य्-आद्य्-अनुसारेणैव व्याख्येयम् । अवस्तु यद् द्वैतं तस्येत्य् अर्थः । तस्मात् स्वातन्त्र्येण निरूपणाशक्त्या परमात्मनोऽनन्यद् एव सर्वम् इति प्रकरणार्थः ॥

॥ ७.१५ ॥ श्री-नारदः श्री-युधिष्ठिरम् ॥ ६६॥

**[६७]**

अत आह—


> **त्वं वायुर् अग्निर् अवनिर् वियद् अम्बु मात्राः**  
> **प्राणेन्द्रियाणि हृदयं चिद् अनुग्रहश् च ।**  
> **सर्वं त्वम् एव सगुणो विगुणश् च भूमन्**  
> **नान्यत् त्वद् अस्त्य् अपि मनो-वचसा निरुक्तम् ॥** [भा।पु। ७.९.४८] 

**हृदयम्** अन्तर्-इन्द्रियं मनो-बुद्ध्य्-अहङ्कार-चित्तात्मकं । **चित्** शुद्धो जीवः । **अनुग्रहः** स्व-सम्मुखी-करण-शक्तिः । किं बहुना, **स-गुणो** मायिकः **विगुणश्** चामायिकः सर्वार्थस् त्वम् एवेति ॥

॥ ७.९ ॥ श्री-प्रह्लादः श्री-नृसिंहम् ॥६७॥

**[६८]**

अथ तस्य माया-शक्ति-कार्य-माया-जीवेभ्योऽन्यत्वं च स्पष्टयति—


> **यथोल्मुकाद् विस्फुलिङ्गाद्**  
> **धूमाद् वापि स्व-सम्भवात् ।**  
> **अप्य् आत्मत्वेनाभिमताद्**  
> **यथाग्निः पृथग् उल्मुकात् ॥** [भा।पु। ३.२८.४०]  
> **भूतेन्द्रियान्तः-करणात्**  
> **प्रधानाज् जीव-संज्ञितात् ।**  
> **आत्मा तथा पृथग् द्रष्टा**  
> **भगवान् ब्रह्म-संज्ञितः ॥** [भा।पु। ३.२८.४१]

अयम् अर्थः—**स्व-सम्भवात्** स्वोपादान-कारणाद् **उल्मुकात्** काष्ठ-मुष्ट्य्-उपाधिकाद् अग्नेर् हेतोर् यो **विस्फुलिङ्गो,** यश् च **धूमः,** तस्मात् तस्माद् **यथा** तत्-तद्-उपादानम् **अग्निः पृथक्,** **यथा** च तस्माद् अप्य् **उल्मुकात्** तद्-उपादानम् असाव् अग्निः पृथक् । कीदृशाद् अपि तत्-त्रयात् ? **अप्य् आत्मत्वेनाभिमतात्** तापकतया धूमेऽप्य् अग्न्य्-अंश-सद्-भावेनाग्नि-स्वरूपतया प्रतीताद् अपि।

तथा विस्फुलिङ्ग-स्थानीयाज् **जीव-संज्ञिताज्** जीवात्, उल्मुक-स्थानीयात् **प्रधानात्,**  प्रधानोपाधिक-भगवत्-तेजसो धूम-स्थानीयाद् **भूतादेः** सर्वोपादान-रूपो **भगवान्** **पृथक्** । य एव **आत्मा** स्वांशेन तत्-तद्-अन्तर्यामितया परमात्मा, क्वचिद् अधिकारिणि निर्विशेष-चिन्मात्रतया स्फुरन् **ब्रह्म-संज्ञितश्** च, यत एव **द्रष्टा** तेषाम् आदि-मध्यान्तावस्था-साक्षीति । 

यथोल्मुकाद् इदानीं ज्वलतः काष्ठात् स्व-सम्भवाद् अग्नेः सम्भूताद् आत्मत्वेनाग्नेः स्वरूपत्वेनाभिमताद् अप्य् अत्यन्ताविवेकिनो हि धूमेऽप्य् अग्न्य्-अभिमानोऽस्तीति धूमाद् इत्य् अप्य् उक्तम् । उल्मूकात् पूर्व-सिद्धाद् अपि तद्-दाहकः प्रकाशकश् चाग्निः पृथग् एव, तथा भूतेन्द्रियान्तःकरणादिभ्यः परमात्मत्वेन भगवत्त्वेन ब्रह्म-संज्ञितत्वेन च शब्दितो द्रष्टा तद्-अशेषज्ञः पृथग् एव, तेषां बहिरङ्ग-तटस्थ-शक्तिमयत्वाद् इत्य् अर्थः ॥[^१२३]

॥ ३.२८ ॥ श्री-कपिलदेवः ॥६८॥

[^१२३]:
     यथोल्मुकाद्… इत्य् अर्थः इत्य् अनुच्छेदांशः क-ख-करलिप्योर् उपलभ्यते । क्रम-सन्दर्भ-टीकायां त्व् अत्रायं पठ्यते—तत्रोल्मुकादित्वम् अग्न्य्-अंशाविष्टेन्धनांशत्वं, तत्र प्रकाशकत्वं स्वांशस्य दाहकत्वम् इन्धनांशस्येति विवेचनीयम् ॥ इति ॥


**[६९]**

तत्र येषां मनः परमात्मनि नास्ति, ते परमात्मात्मके जगत्य् असद्-अंशम् एव गृह्णन्ति । ये तु परमात्म-विदः, ते सद्-अंशम् एव गृह्णन्तीत्य् आहुः—[^१२४]


[^१२४]:
     आहुर् भागवताः इत्य् अधिकं पठ्यते जादवपुर-संस्करणे।


> **सद् इव मनस् त्रिवृत् त्वयि विभात्य् असद् आ-मनुजात्**  
> **सद् अभिमृशन्त्य् अशेषम् इदम् आत्मतयात्म-विदः ।**  
> **न हि विकृतिं त्यजन्ति कनकस्य तद्-आत्मतया**  
> **स्व-कृतम् अनुप्रविष्टम् इदम् आत्मतयावसितम् ॥** [भा।पु। १०.८७.२६]

**त्वय्य्** **असद्** अवर्तमानं यन् **मनः,** तत् खलु **त्रिवृत्** त्रि-गुण-कार्ये जगति वर्तमानं सत् त्वयि **सद् इव** वर्तमानम् इव **विभाति** । दर्वी-सूप-रस-न्यायेन स्वावगाढे जगति सतोऽपि परमात्मनो ग्रहणाभावात्, न तु वर्तमानम् एव विभातीत्य् अर्थः । अत एवासद्-अंशस्य त्रिगुण-माया-मयत्वं मनो-मयत्वं चोक्तम्—


> यद् इदं मनसा वाचा  
> चक्षुर्भ्यां श्रवणादिभिः ।  
> नश्वरं गृह्यमाणं च   
> विद्धि माया-मनो-मयम् ॥ [भा।पु। ११.७.७] इति ।

ये त्व् **आत्म-विदस्** त्वद्-धेतोर् आस्ते **आ-मनुजात्** सोपाधिक-जीव-स्वरूपम् अभिव्याप्य **इदम्** **अशेषं** जगद् एव **आत्मतया** त्वद्-रूपतया **सद् अभिमृशन्ति,** तेषां सद्-अंश एव दृष्टिर् नान्यत्रेत्य् अर्थः । 

तत्र दृष्टान्तः—**न हि विकृतम्** इति । तेषां कनक-मात्रं मृगयमानानां कनक-वणिजां हि **कनक-विकारे** सुन्दर-कुरूपाकारतायां[^१२५] दृष्टिर् नास्ति, शुद्ध-कनक-मात्र-गृआहित्वात् । तथात्म-विदाम् अपीति भावः । 

[^१२५]:
     सुन्दर-स्वरूपाकारतायां (घ)


दार्ष्टान्तिकेऽपि तद्-आत्मत्वे हेतु-त्रयम् आहुः—**इदं** जगत् **स्वेन** सच्-छक्ति-विशिष्टेन उपादान-रूपेण त्वया **कृतं,** पश्चात् सिद्धेऽपि कार्ये कारणांश-व्यभिचारितयान्तर्यामितया च स्वेन त्वया **प्रविष्टं** पुनः प्रलयेऽप्य् **आत्मतया** सच्-छक्ति-विशिष्ट-सद्-रूपतयैव्**आवसितं** चेति । एवं दृष्टान्तेऽपि विवेचनीयम् । तद् एतत् सर्वम् अभिप्रेत्योक्तं वैष्णवे—


> ज्ञान-स्वरूपम् अखिलं जगद् एतद् अबुद्धयः ।  
> अर्थ-स्वरूपं पश्यन्तो भ्राम्यन्ते मोह-सम्प्लवे ॥  
> ये तु ज्ञान-विदः शुद्ध-चेतसस् तेऽखिलं जगत् ।  
> ज्ञानात्मकं प्रपश्यन्ति त्वद्-रूपं परमेश्वर ॥ [वि।पु। १.४.४०-४१] इति ॥

॥१०.८७॥ श्रुतयः ॥६९॥

**[७०.१]**

तद् एवं **<u>परिणामादिकं</u>** साधितं, विवर्तश् च परिहृतः । ततो विवर्त-वादिनाम् इव रज्जु-सर्पवन् न मिथ्यात्वं, किन्तु घटवन् नश्वरत्वम् एव तस्य । ततो मिथ्यात्वाभावेऽपि त्रिकालाव्यभिचाराभावाज् जगतो न सत्त्वम् । विवर्त-परिणामासिद्धत्वेन तद्-दोष-द्वयाभाववत्य् एव हि वस्तूनि सत्त्वं विधीयते, यथा परमात्मनि तच्-छक्तौ वा । सद् एव सौम्येदम् अग्र आसीद् [छा।उ। ६.२.१] इत्य्-आदौ इदं-शब्दोक्तं जगत् । सूक्ष्मावस्था-लक्षण-तच्-छक्ति-ब्रह्मणोर् मिथस् तादात्म्यापन्नयोः सच्-छब्द-वचनात् । अतः सत्-कार्य-वादश् च सूक्ष्मावस्थाम् अवलम्ब्यैव प्रवर्तते । 

**[७०.२]**

तद् एवं स्थितेऽपि पुनर् आशङ्कते—

ननु सद्-उपादानं जगत् कथं तद्वन् नश्वरताम् अपि भजन् न खलु सत् स्यात् ? यदि च नश्वरं स्यात्, तर्हि कथं शुक्ति-रजतवत् व्यभिचारित्वेन केवल-विवर्तान्तः-पाति न स्यात्? तद् एतत् प्रश्नम् उट्टङ्क्य परिहरन्ति—


> **सत इदम् उत्थितं सद् इति चेन् ननु तर्क-हतं**  
> **व्यभिचरति क्व च क्व च मृषा न तथोभय-युक् ।**  
> **व्यवहृतये विकल्प इषितोऽन्ध-परम्परया**   
> **भ्रमयति भारती त उरु-वृत्तिभिर् उक्थ-जडान् ॥** [भा।पु। १०.८७.३६]

**इदं** विश्वं धर्मि **सद्** इति, साध्यो धर्मः **सत** उत्पन्नत्वात् यद् यत उत्पन्नं, तत् खलु तद्-आत्मकम् एव दृष्टं, यथा कनकाद् उत्पन्नं कुण्डलादिकं तद्-आत्मकं, तद्वत् । तत्र **उत्थितम्** एव न तु शुक्तौ रजतम् इव तत्रारोपितम् इति सिद्धान्तिनः स्व-मतम् अनूदितं नैवेत्य् आहुः—**ननु** **तर्क-हतम्** इति, अपादान-निर्देशेन भेद-प्रतीतेर् विरुद्ध-हेतुत्वात् । 

ननु नाभेदं साधयामः । किन्तु तत उत्पन्नत्वेन कुण्डलादिवद् भेदम् अनूद्य प्रतिषेधामः । तत्राभेद एव स्याद् इत्य् आशङ्क्यानैकान्तिकत्वेन हेतुं दूषयन्ति—**व्यभिचरति क्व** **च** इति । **क्व च** कुत्रापि कारण-धर्मानुगतिर् व्यभिचरति । कार्य-कारण-धर्मस्य सर्वांशेनानुगतं भवतीति नियमो न विद्यत इत्य् अर्थः । दहनाद्य्-उद्भवे प्रभादौ दाहकत्वादि-धर्मादर्शनाद् इति भावः । 


> द्वे रूपे ब्रह्मणस् तस्य मूर्तं चामूर्तम् एव च ।   
> क्षराक्षर-स्वरूपे ते सर्व-भूतेष्व् अवस्थिते ॥   
> अक्षरं तत्-परं ब्रह्म क्षरं सर्वम् इदं जगत् ॥ [वि।पु। १.२२.५३-५४]

इत्य् आद्य्-अनन्तरम्—


> एक-देश-स्थितस्याग्नेर्   
> ज्योत्स्ना विस्तारिणी यथा ।  
> परस्य ब्रह्मणः शक्तिस्   
> तथेदम् अखिलं जगत् ॥ [वि।पु। १.२२.५५] इत्य् एतद् ।

एवं व्याख्यातं श्री-स्वामिभिर् एव श्री-विष्णु-पुराणे—नन्व् अक्षरस्य पर-ब्रह्मणस् तद्-विलक्षणं क्षर-रूपं कथं स्यात् ? इत्य् आशङ्क्य दृष्टान्तेनोपपादयति—एकदेशेति । प्रादेशिकस्य **अग्नेर्** दीपादेर् दाहकस्यापि तद्-विलक्षणा **ज्योत्स्ना** प्रभा यथा तत्-प्रकाश-विस्तारः, **तथा ब्रह्मणः** शक्ति-कृत-विस्तार **इदम् अखिलं जगत्** इति ।

**[७०.३]**

प्रकृतम् अनुसरामः । ननु तर्हि व्यभिचारित्वे शुक्ति-रजतवद् एवास्तु । तत्राहुः—**क्व च मृषा** इति । **क्व च** शुक्तादाव् एव प्रातीतिक-मात्र-सत्ताकं रजतादिकं **मृषा** । अन्यत्र यत्र **उभयं** प्रतीतिम् अर्थ-क्रिया-कारित्वं च **युनक्ति** भजते, तत्र **न तथा** मृषेति । 

**[७०.४]**

ननु कूट-ताम्रिकादिष्व् अर्थ-क्रिया-कारितापि दृश्यते इत्य् आशङ्क्याहुः—**व्यवहृतय** इति । क्रय-विक्रयादि-लक्षण-व्यवहारायैव **विकल्पो** भ्रम **इष्टः**, न तु तत्-तत्-प्रसिद्ध-सम्यग्-अर्थ-क्रिया-कारितायै । तद्-दानादौ यथावत् पुण्य-फलादिकं न भवतीति । तथा शुण्ठीतया प्रख्यापितं विष-ग्रन्थ्यादिकं क्रीत्वा शुण्ठी-ज्ञानेन भक्षितम् अपि नारोग्य-जनकं, प्रत्युत मारकम् एवेति । तस्मात् तत्-तत्-प्रसिद्ध-सम्यग्-अर्थ-क्रिया-कारितयैव जगतः सत्यत्वम् अङ्गीक्रियते । एकाङ्गेन सा कूट-सर्पादौ भयादि-रूपा त्व् अस्त्य् एवेति, न तद्-धेतुः । 

**[७०.५]**

किं च, **अन्ध-परम्परया** इति । स च क्रय-विक्रयादि-लक्षण-व्यवहारोऽपि, न तु यथार्थ-ताम्रिकस्येव तद्-व्यवहार-कुशलेष्व् अपि किन्त्व् अन्ध-परम्परयैव । अतस् तत्र तदीय-कुशलेष्व् असिद्धत्वेन व्यवहारस्याभास-मात्रत्वात् तस्माद् अन्यथा नानुमेयम् । धूमाभासे हि वह्नि-व्यभिचारस्यौचित्यम् एवेति भावः । 

**[७०.६]**

तद् एवम् अर्थ-क्रिया-कारित्वेनास्त्य् एवेतरस्य भ्रम-वस्तु-वैलक्षण्यात् सत्यत्वम् इति विवर्त-वादिनि निरस्ते पुनर् अनश्वर-वादी प्रत्युत्तिष्ठते । नन्व् अपाम सोमम् अमृता अभूम अक्षय्यं ह वै चातुर्मास-याजिनः सुकृतं भवति [ऋक् ८.४८.३] इति श्रुत्यैव कर्म-फलस्य नित्यत्व-प्रतिपादनान् नश्वरत्वं न घटते ? इत्य् आशङ्क्याहुः—**भ्रमयति** इति । हे भगवन् ! **ते** तव **भारती** **उरु-वृत्तिभिः** बह्वीभिर् गौण-लक्षणादिभिर् वृत्तिभिः **उक्थ-जडान्** उक्थानि यज्ञे शस्यन्ते, तत्र जडाः कर्म-श्रद्धा-भाराक्रान्त-मन्द-मतय इत्य् अर्थः, तान् **भ्रमयति** । 

अयं भावः—न हि वेदः कर्म-फलं नित्यम् अभिप्रैति, किन्तु लक्षणया प्राशस्त्य-मात्रम् । अन्येषां वाक्यानां विध्य्-एक-वक्यत्वेन विधाव् एव तात्पर्यात् । अन्यथा वाक्य-भेद-प्रसङ्गः, तद् यथेह कर्म-जितो लोकः क्षीयते एवम् एवामुत्र पुण्य-जितो लोकः क्षीयत [छा।उ। ८.१.६] इति न्यायोपबृंहित-श्रुत्य्-अन्तर-विरोधश् च । अतः कर्म-जडानाम् इदं भ्रम-मात्रं, जगत् तु सत्यम् अपि परिणाम-धर्मत्वेन नश्वरम् एवेति । तद् उक्तं भट्टेनैव—अथवेतिहास-पुराण-प्रामाण्यात् सृष्टि-प्रलयाव् अपीष्येते इति । 

**[७०.७]**

अथवा नाभेदं साधयाम इत्य्-आदिकम् आशङ्क्य प्रसिद्धस्य सत्ता-त्रयस्य मिथो वैलक्षण्यात् परिहरन्ति—**क्व च** घटादौ अर्थ-क्रिया-कारिण्य् अपि **व्यभिचरति** सत्तेति शेषः । वस्त्व्-अन्तरस्यार्थ-क्रिया-कारितायाम् असामर्थ्यात् देशान्तरे स्वयम् अविद्यमानत्वात्, कालान्तरे तिरोभावित्वाच् च । **क्व च** शुक्ति-रजतादौ तत्रापि तदानीम् अपि **मृषा** अर्थ-क्रिया-कारित्वाभावात् । या तु **उभय-युक्** उभयत्र घटादि-सत्तायां शुक्ति-रजतादि-सत्तायां च युग् योगो यस्याः, यया सा सत्ता लब्ध-पदा भवतीत्य् अर्थः । सा परम-कारण-सत्ता **न तथा,** किन्तु सर्वत्रापि सर्वदापि तत्-तद्-उपाध्य्-अनुरूप-सर्वार्थ-क्रियाद्य्-अधिष्ठान-रूपेत्य् अर्थः । तस्माद् अर्थ-क्रिया-कारित्वेन सत्यम् अपि परिणतत्वेन घटवन् नश्वरम् एव जगत्, न प्रतीत-मात्र-सत्ताकं, न चानश्वर-सत्ताकम् इति परस्पर-वैलक्षण्य-दर्शनात् कथम् एकम् अन्यद् भवितुम् अर्हतीति भावः । 

**[७०.८]**

कूट-ताम्रिकत्वम्[^१२६] आशङ्क्याहुः—**व्यवहृतय** इति । विकल्प्यते अन्यत्रारोप्यते इति विकल्पः स्वतः-सिद्धस् ताम्रिकादिर् अर्थः, स एव **व्यवहृतये इषितः** । 

[^१२६]:
     ख-कर-लिप्यां ताम्रिक इत्य् अत्र सर्वत्र कार्सापण इति पाठान्तरम्।


अयम् अर्थः—अत्र कूट-ताम्रिकेण यं व्यवहारं मन्यसे, सोऽपि न तेन सिध्यति । किं तर्हि सत्य-ताम्रिकेणैव ? अर्थान्तरं व्यवहर्तुर् हृदि तस्यैव प्रत्यक्षत्वात् । कूट-ताम्रिकम् अत्रोपलक्षणम् एव । क्वचित् तं विनापि तव गृहे ताम्रिको दत्त इति पश्चाद् दातव्य इति वा छल-प्रयोगे स्मार्यमाणेनापि तेन तथा व्यवहार-सिद्धेः । तस्माद् व्यवहार-रूपाप्य् अर्थ-क्रिया-कारिता तस्यैव भवतीति स सत्य एव । अन्यथा सत्यस्य ताम्रिकस्याभावे शतम् अप्य् अन्धानां न पश्यतीति न्यायेन कूट-ताम्रिक-परम्परयापि व्यवहारोऽपि न सिध्येद् इत्य् आहुः—**अन्ध-परम्परया** इति । अन्ध-परम्परा-दोषात् स एव व्यवहृतय इषित इत्य् अन्वयः । यथान्ध-परम्परया व्यवहारो न सिध्येत्, तथा कूट-ताम्रिक-परम्परयापीत्य् अर्थः । 

**[७०.९]**

इत्थम् एव विज्ञान-वादोऽपि निराकृतः । शङ्कर-शारीरिकेऽपि, अनादित्वेऽप्य् अन्ध-परम्परा-न्यायेनाप्रतिष्ठैवानवस्था-व्यवहार-विलोपिनी स्यात्, नाभिप्राय-सिद्धिः [२.२.३०] इत्य् उक्तम् । 

एतद् उक्तं भवति—यथेदं सुवर्णं केन क्रीतम् इति प्रश्ने कश्चिद् आह—अनेनान्धेनेति । अनेन कथं परिचितम् ? इति पुनर् आह—तेनान्धेन परिचायितम् । तेन च कथम् ? इत्य् आह—केनाप्य् अपरेणान्धेनेत्य् अन्ध-परम्परयापि न सिध्येद् व्यवहारः । किन्तु तत्रान्ध-परम्परायां यद्य् एकोऽपि चक्षुष्मान् सर्वादि-प्रवर्तको भवति, तदैव सिध्यति । यथा च तत्र सर्वेष्व् अपि चक्षुष्मत एव व्यवहार-साधकत्वं, तथा कस्मिंश्चित् ताम्रिके प्रथमं सत्ये सत्य् एव व्यवहारः सिध्यति । तत्र च सत्यसैव व्यवहार-साधकत्वं, तद्-अनुसन्धानेनैव तत्र प्रवृत्तेश् चक्षुष्मत इव प्रवर्तकत्वात्[^१२७] ततश् च कश्चन ताम्रिकः सत्य इति स्थिते, यत्र तद्-व्यवहार-कुशलैः परीक्षया सत्यतावगम्यते, स एव कूट-ताम्रिकेऽप्य् आरोप्यमाणः सत्यो भवेत् । तद् एवम् अर्थ-क्रिया-कारित्वेन तस्य सत्यत्वे तद्-उपलक्षितं विश्वम् एव भ्रम-वस्तु-विलक्षणं सत्यम् इति सिद्धम् । 

[^१२७]:
     प्रवर्तमानत्वात् (ज)


परमात्मन[^१२८] एवावयवित्व-व्यवहार-साधितत्वाद् युक्तम् एव तत् । तथा च भ्रमादिभिः स्तुतम्—सत्यस्य योनिम् [भा।पु। १०.२.२६] इति । तत् सत्यम् इत्य् आचक्षते [तै।उ। २.६] इति श्रुतिश् च । शिष्टम् अन्यत् समानम् ॥

[^१२८]:
     परमात्म-चैतन्यस्य (ज)


एवं जगतः सत्यत्वम् अङ्गीकृतं, तच् च नश्वरम् इति । तत्र नश्वरत्वं नात्यन्तिकं, किन्त्व् अव्यक्ततया स्थितेर् अदृश्यता-मात्रम् एव, सत्-कार्यता-सम्प्रत्तिपत्तेः, यद् भूतं भवच् च भविष्यच् च [बृ।आ।उ। ३.८.३] इत्य्-आदि श्रुतेः । 

**[७१.१]**

अत एव शुक्तित्वे रजत्वम् इव तस्याव्यक्त-रूपत्वे जगत्त्वम् असन् न भवति । पटवच् च [वे।सू। २.१.२०] इति न्यायेन जगद् एव हि सूक्ष्मतापन्नम् अव्यक्तम् इति दृश्यत्वेन भ्रान्ति-रजत-कक्षम् अपि जगत् तद्-विलक्षण-सत्ताकं तथात्मवद् अपरिणतत्वाभावेन नैकावस्थ-सत्ताकम् इत्य् एवम् अर्थ-सिद्धये तद्-अनन्तरम् एवाहुः—


> **न यद् इदम् अग्र आस न भविष्यद् अतो निधनाद्**  
> **अनुमितम् अन्तरा त्वयि विभाति मृषैक-रसे ।**  
> **अत उपमीयते द्रविण-जाति-विकल्प-पथैर्**   
> **वितथ-मनो-विलासम् ऋतम् इत्य् अवयन्त्य् अबुधाः ॥** [भा।पु। १०.८७.३७]

**यद्** यदि **इदं** विश्वम् **अग्रे** सृष्टेः पूर्वं **नास** नासीत्, तदा न **भविष्यन्** नाभविष्यद् एव, अड्-आगमाभाव आर्षः, आकाश-कुसुमम् इवेति भावः । श्रुतयश् चासीद् एवेति वदन्ति— सद् एव सौम्येदम् अग्र आसीत् [छा।उ। ६.२.१], आत्मा वा यद् इदम् अग्र आसीत् [बृ।आ।उ। १.४.१] इत्य्-आद्याः । तद् एवं सूक्ष्मतया त्वत्-तादात्म्येन स्थितं कारणावस्थम् इदं जगत् विस्तृततय कार्यावस्थं भवति । अतो यन् **निधनान्** नाश-मात्राद् धेतोः शुक्तौ रजतम् इव **त्वयि** तद् इदम् **अन्तरा** सृष्टि-मध्य एव, न त्व् अग्रे चान्ते च **विभाति** इत्य् **अनुमितं,** तन् **मृषा** इति, प्रमाण-सिद्धं न भवतीत्य् अर्थः । 

तत्र हेतुम् आहुः—**एक-रसे** इति । अनुभवान्तरा-विषयानन्द-स्वाद इति, यस्मिन्न् अनुभूते सति विषयान्तर-स्फूर्तिर् न सम्भवति, तस्मिंस् **त्वयि** शुक्त्य्-आदि-निकृष्ट-वस्तुनीव विषयारोपः कथं स्यात् ? इत्य् अर्थः ।


> दधति सकृन् मनस् त्वयि य आत्मनि नित्य-सुखे   
> न पुनर् उपासते पुरुष-सार-हरावस्थान् ॥ [भा।पु। १०.८७.३५] इत्य् अस्माकम् एवोक्तेः॥

**अतो**ऽचिन्त्य-शक्त्या स्वरूपाद् अच्युतस्यैव तव परिणाम-स्वीकारेण **द्रविण-जातीनां** द्रव्य-मात्राणां मृल्-लोहादीनां **विकल्पा** भेदा घट-कुण्डलादयस् तेषां **पन्थानो** मार्गाः प्रकारास् **तैर्** एवास्माभिर् **उपमीयते,** न तु कुत्रापि भ्रमरजतादिभिः । यस्माद् एवं, तस्माद् **वितथा मनो-विलासा** यत्र तादृशम् एव **ऋतं** तद्-रूपं ब्रह्मैवेदं जगद् **इत्य्** **अबुधा** एव **अवयन्ति** मन्यन्ते, तस्य तद्-अधिष्ठानत्वासम्भवाद् इति भावः । ऋत-शब्द-प्रयोगस् त्व् अत्र मिथ्या-सम्बन्ध-राहित्य-व्यञ्जनार्थम् एव कृत इति ज्ञेयम् । 

**[७१.२]**

अत्र सत्कार्य-वादिनाम् अयम् अभिप्रायः—मृत्-पिण्डादि-कारकैर् यो घट उत्पद्यते स सन्न् असन् वा । आद्ये पिष्ट-पेषणम्, द्वितीये क्रियायाः कारकैश् तत्-सम्बन्धस्य ख-पुष्प-धारणवद् असम्भवात् तेन च तेषाम् अन्यथात्वात् कथं तत्-सिद्धिः ? इति दिक् । तस्मान् न प्रकटम् एव सन् न चात्यन्तम् असत्, किन्त्व् अव्यक्ततया[^१२९] मृत्-पिण्डे एव स्थितोऽसौ । यथा कारक-तन्-निष्पन्न-क्रिया-योगेन व्यज्यते, तथा परम-कारणे त्वयि स्थितं विश्वं त्वत्-स्वाभाविक-शक्ति-तन्-निष्पन्न-क्रिया-योगेनेति । 

[^१२९]:
     अनादितया (ङ,ज)


अत्र स्व-वेदान्तित्व-प्रख्यापकानाम् अप्य् अन्यथा-मननं[^१३०] वेदान्त-विरुद्धम् एव । मन एव भूत-कार्यम् इति हि तत्र प्रसिद्धं, युक्ति-विरुद्धं च, मनोऽहङ्कारादीनां मनः-कल्पितत्वासम्भवात् । तथा हि सति वेद-विरुद्धोऽनीश्वर-वादश् च प्रसज्येत । स च निन्दितः पाद्मे—

[^१३०]:
     स्व-वेदान्तिता-ख्यापकानाम् अपि विश्वस्य मनो-विलासत्वेन (ग)



> श्रुतयः स्मृतयश् चैव युक्तयश् चेश्वरं परम् ।  
> वदन्ति तद्-विरुद्धं यो वदेत् तस्मान् न चाधमः ॥ इति ।   
> **[७१.३]**  
> असत्यम् अप्रतिष्ठं ते जगद् आहुर् अनीश्वरम् ।  
> अपरस्पर-सम्भूतं किम् अन्यत् काम-हैतुकम् ॥ [गीता १६.८] 

इति श्री-गीतोपनिषद्-आदि-दृष्ट्यैवानीश्वर-वादिन एवं[^१३१] व्याचक्षते—_असत्यं_ मिथ्या-भूतं सत्यासत्याभ्याम् अनिर्वचनीयत्वेन _अप्रतिष्ठं_ निर्देश-शून्यं, स्थाणौ पुरुषत्ववत् ब्रह्मणीश्वरत्वस्याज्ञान-मात्र-कल्पितत्वाद् ईश्वराभिमानी तत्र कश्चिन् नास्तीत्य् _अनीश्वरम्_ एव, _जगत् अपरस्पर-सम्भूतम्_ अनाद्य्-अज्ञान-परम्परा-सम्भूतम्, अपरस्पराः क्रिया-सातत्ये । अतः _काम-हैतुकं_ मनः सङ्कल्प-मात्र-जातं स्वप्नवद् इत्य् अर्थः । अत्र प्रवृत्तिं च [गीता १६.७] इत्य्-आदिना तेषां संस्कार-दोष उक्तः । एतां दृष्टिम् [गीता १६.९] इत्य्-आदिना तु गतिश् च निन्दिष्यते इति ज्ञेयम् । एभिर् एव ब्रह्मण ऐश्वर्योपाधिर् मायापि जीवाज्ञान-कल्पिता तयैव जगत्-सृष्टिर् इति मतम् । 

[^१३१]:
     दृष्त्या केचिच् चैवं (ज)


यद् उक्तं तदीय-भाष्ये तद्-अनन्यत्वम् [वे।सू। २.१.१५] इत्य्-आदि-सूत्रे—सर्व-ज्ञेश्वरस्यात्म-भूते इवाविद्या-कल्पिते नाम-रूपे तत्त्वातत्त्वाभ्याम् अनिर्वचनीये संसार-प्रपञ्च-बीज-भूते सर्वज्ञेश्वरस्य माया-शक्तिः प्रकृतिर् इति श्रुति-स्मृत्योर् अभिलप्येते इति, किन्त्व् अत्र विद्याविद्ये मम तनू [भा।पु। ११.११.३, §५४] इत्य्-आदि-श्री-भगवद्-वाक्येन तु विरुद्धम् इति । अतो माया-वादतया चायं वादः ख्यायते । 

**[७१.४]**

तद् एवं च पाद्मोत्तर-खण्डे देवीं प्रति पाषण्ड-शास्त्रं गणयता श्री-महादेवेनोक्तम्—


> मायावादम् असच् छास्त्रं प्रच्छन्नं बौद्धम् उच्यते ।  
> मयैवं कथितं देवि कलौ ब्राह्मण-रूपिणा ॥  
> वेदान्ते तु महा-शास्त्रे मायावादम् अवैदिकम् ।  
> मयैव वक्ष्यते देवि जगतां नाश-कारणात् ॥ [प।पु। ६.९३.६६, ६९] इति ।

तच् चासुराणां मोहनार्थं भगवत एवाज्ञयेति तत्रैवोक्तम् अस्ति । तया च पाद्म एवान्यत्र शैवे च—


> द्वापरादौ युगे भूत्वा कलया मानुषादिषु ।  
> स्वागमैः कल्पतैस् त्वं च जनान् मद्-विमुखान् कुरु ॥

इति श्री-भगवद्-वाक्यम् इति दिक् । अत एवोक्तं श्री-नृसिंह-पुराणे यम-वाक्ये—


> विषधर-कणभक्ष-शङ्करोक्तीर्   
> दशबल-पञ्चशिखाक्षपाद-वादान् ।   
> महद् अपि सुविचार्य लोक-तन्त्रं   
> भगवद्-उपास्तिम्[^१३२] ऋते न सिद्धिर् अस्ति ॥ इति ।

[^१३२]:
     उक्तिम् इति यत् क्वचिद् दृश्यते तच् छन्दो-भङ्ग-दोषाद् व्यावृत्तम्।


सर्वेऽत्र वाद-ग्रन्था एव निर्दिष्टाः, न तु मन्त्र-ग्रन्था इति नामाक्षरम् एव साक्षान् निर्दिष्टम् इति च नान्यथा मननीयम्,[^१३३] आनन्द-मयोऽभ्यासात् [वे।सू। १.१.१२] इत्य्-आदिषु वेदान्त-सूत्र-कार-मतं तत्र दूष्यत इति । अतो यत् क्वचित् तत्-तत्-प्रशंसा वा स्यात्, तद् अपि नितान्त-नास्तिक-वादं निर्जित्यांशेनाप्य् आस्तिक्य-वादः ख्यापित इत्य् अपेक्षया ज्ञेयम् । 

[^१३३]:
     यतनीयम् (ङ, छ)


तस्मात् स्वतन्त्र ईश्वर एव सर्व-स्रष्टा, न तु जीवः स्वाज्ञानेन स्व-शक्त्यैवेत्य् आयातम् । तद् उक्तं श्री-बादरायणेनापि बहुत्र, संज्ञा-मूर्ति-कॢप्तिस् तु त्रिवृत् कुर्वत उपदेशात् [वे।सू। २.४.२०] इत्य्-आदिषु । 

अतस् तन्-मनोऽसृजत मनः प्रजापतिम् इत्य्-आदौ मनः-शब्देन समष्टि-मनोऽधिष्ठाता श्रीमान् अनिरुद्ध एव, बहु स्यां प्रजायेय [छा।उ। ६.२.३] इति तत्-सङ्कल्प एव वा वाच्यः । सत्य-स्वाभाविकाचिन्त्य-शक्तिः परमेश्वरस् तुच्छ-मायिकम् अपि न कुर्यात्, चिन्तामणीनाम् अधिपतिः स्वयं चिन्तामणिर् एव वा कूट-कनकादिवत् । तथा च माध्व-भाष्य-प्रमाणिता श्रुतिः—अथैनम् आहुः सत्य-कर्मेति सत्यं ह्य् एवेदं विश्वम् असृजत इति । एवं च—


> सत्य-व्रतं सत्य-परं त्रि-सत्यं   
> सत्यस्य योनिं निहितं च सत्ये ।  
> सत्यस्य सत्यम् ऋत-सत्य-नेत्रं  
> सत्यात्मकं त्वां शरणं प्रपन्नः ॥ [भा।पु। १०.२.२६]

इत्य् अत्र सत्य-सङ्कल्पत्वं सत्य-परायणत्वं सृष्ट्य्-आदि-लीला-त्रयेषु सत्यत्वं, सत्यस्य विश्वस्य कारणत्वं सत्य एव, विश्वस्मिन्न् अन्तर्यामितया स्थितत्वं सत्यस्य तस्य सत्यता-हेतुत्वं, सत्य-वचनस्याव्यभिचारि-दृष्टेश् च प्रवर्तकत्वं, सत्य-रूपत्वम् इत्य् एतेषाम् अर्थानाम् आकृतं[^१३४] परिपाटी च सङ्गच्छते । अन्यथा _सत्यस्य योनिम्_ इत्य् आदौ त्रये तत्रापि _निहितं च सत्य_ इत्य् अत्राकस्माद् अर्ध-जरतीय-न्यायेन कष्ट-कल्पना-मयार्थान्तरे तु भगवता स्व-प्रतिश्रुतं सत्य-कृतं यत् तत् तद् युक्तम् एवेत्य् अतो ब्रह्मादिभिस् तस्य तथा स्तवे स्वारस्य-भङ्गः स्यात् प्रक्रम-भङ्गश् च । तस्मात् सत्यम् एव विश्वम् इति स्थितम् ॥

[^१३४]:
     आकूतं (जादवपूर)


॥ १०.८७ ॥ श्रुतयः श्री-भगवन्तम् ॥७१॥

**[७२]**

तद् एवं न यद् इदम् अग्र आस [भा।पु। १०.८७.३७, §७१] इत्य् अनेन प्राकृत-लयोऽपि सत्-कार्य-वादेऽनुगमितः । आत्यन्तिके तु मोक्ष-लक्षण-लये न पृथिव्य्-आदीनां नाशः । जीव-कृतेन तथा भावना-मात्रेण स्वाभाविक-परमात्म-शक्ति-मयानां तेषां नाशायुक्तेः । लब्ध-मोक्षेषु श्री-परीक्षितादिषु तद्-देह-स्थानाम् अपि पृथिव्य्-आद्य्-अंशानां स्थितेः श्रवणात्, तथा हिरण्यगर्भांशानां बुद्ध्य्-आदीनाम् अपि भविष्यति । अतस् तेष्व् अध्यास-परित्याग एवात्यन्तिक-लय इत्य् उच्यते । अत एव, 


> घटे भिन्ने घटाकाश आकाशः स्याद् यथा पुरा ।   
> एवं देहे मृते जीवो ब्रह्म सम्पद्यते पुनः ॥ [भा।पु। १२.५.५] इत्य् अत्र ।

तथा—


> एवं समीक्ष्य चात्मानम् आत्मन्य् आधाय निष्कले ।  
> दशन्तं तक्षकं पादे लेलिहानं विषानलम् ॥  
> न द्रक्ष्यसि शरीरं त्वं विश्वं च पृथग् आत्मनः ॥ [भा।पु। १२.५.११-१२]

इत्य् अत्राप्य् उपाधेः संयोग एव परित्यज्यते, न तु तस्य मिथ्यात्वं प्रतिपाद्यते । 

तथा हि **<u>बुद्धीन्द्रियेत्य्-आदि-प्रकरणम्</u>** । 

तत्र तद्-आश्रयत्व-तत्-प्रकाश्यत्व-तद्-व्यतिरिक्तत्वेभ्यो हेतुभ्यो बुद्धीन्द्रियादीनां परमात्म-स्वभाव-शक्ति-मयत्वम् आह—


> **बुद्धीन्द्रियार्थ-रूपेण**   
> **ज्ञानं भाति तद्-आश्रयम् ।**  
> **दृश्यत्वाव्यतिरेकाभ्याम्**   
> **आद्य्-अन्तवद् अवस्तु यत् ॥** [भा।पु। १२.४.२३]

अन्तःकरण-बहिः-करण-विषय-**रूपेण** परमात्म-लक्षणं **ज्ञानम्** एव **भाति**, तस्माद् अन्यद् एव बुद्ध्य्-आदि-वस्त्व् इत्य् अर्थः, यतस् **तद्-आश्रयं** तेषाम् आश्रय-रूपं तज् ज्ञानम् । क्लीबत्वम् आर्षम् । तथापि राज-भृत्ययोर् इवात्यन्त-भेदः स्यात् । 

तत्र हेत्व्-अन्तरेऽप्य् आह—**दृश्यत्वं** तत्-प्रकाश्यत्वम् **अव्यतिरेकस्** तद्-व्यतिरेके व्यतिरेकः, **ताभ्याम्** । तस्मात् एक-देश-स्थितस्याग्नेर् ज्योत्स्ना विस्तारिणी यथा [वि।पु। १.२२.५६, §७०] इत्य्-आदिवद् बुद्ध्य्-आदीनां तत्-स्वाभाविक-शक्तिमयत्वम् एव सेत्स्यतीति भावः । 

**यत्** खल्व् **आद्य्-अन्तवत्** शुक्त्य्-आदौ कदाचिद् एवारोपितं रजतं, तत् पुनर् **अवस्तु**, तद्-आश्रयकत्व-तत्-प्रकाशकत्व-तद्-अव्यतिरेकाभावात् शुक्त्य्-आदि-वस्तु न भवति, शुक्त्य्-आदिभ्योऽनन्यन् न भवतीत्य् अर्थः । ततश् चैक-विज्ञानेन सर्व-विज्ञान-प्रतिज्ञा विरुध्येतेति भावः । एवम् असत्-कार्य-वादान्तरेऽपि ज्ञेयम् ॥७२॥

**[७३]**

एकस्यापि वस्तुनोऽंश-भेदेनाश्रयाश्रयित्वं स्वयम् एव दृष्टान्तेन स्पष्टयति—


> **दीपश् चक्षुषश् च रूपं च**   
> **ज्योतिषो न पृथग् भवेत् ।**  
> **एवं धीः खानि मात्राश् च**   
> **न स्युर् अन्यतमाद् ऋतात् ॥** [भा।पु। १२.४.२४]

**दीपश्** **चक्षू-रूपाणां** महा-भूत-**ज्योतिर्**-अंश-रूपत्वात् दीपादिकं **न** ततः **पृथक्** । एवं **धी**-प्रभृतीनि **ऋतात्** परमात्मनो **न** पृथक् **स्युः** । तथापि, यथा महा-भूत-ज्योतिर् दीपादि-दोषेण न लिप्यते, तथा बुद्ध्य्-आदि-दोषेण परमात्मापि । तद्वद् अस्याप्य् अन्यतमत्वाद् इत्य् आह—**अन्यतमाद्** इति ।

**[७४]**

तद् एवं धी-प्रभृतीनां परमात्म-स्वाभाविक-शक्तिमयत्वम् उक्त्वा, तथापि तेभ्यो बहिरङ्ग-शक्तिमयेभ्योऽन्तरङ्ग-शक्ति-तटस्थ-शक्ति-विशिष्ट-परमात्मनो ऽन्यतमत्वेन तेषाम् अशुद्धत्व-व्यञ्जनया स-दोषत्वम् उक्त्वा, तेषु धी-प्रभृतिषु अध्यासं परित्याजयितुं तिसृषु धी-वृत्तिषु तावच् छुद्धस्यैव जीवस्य स-कारणम् अध्यासम् आह—


> **बुद्धेर् जागरणं स्वप्नः**   
> **सुषुप्तिर् इति चोच्यते ।**  
> **माया-मात्रम् इदं राजन्**   
> **नानात्वं प्रत्यग्-आत्मनि ॥** [भा।पु। १२.४.२५]

बुद्धि-वृत्ति-रूपं **जागरणं** **स्वप्नः सुषुप्तिर्** **इति इदं प्रत्यग्-आत्मनि** शुद्ध-जीवे विश्व-तैजस-प्राज्ञत्वाख्यं **नानात्वं** **माया-मात्रं** माया-कृताध्यास-मात्रेण जातम् इत्य् अर्थः ।

**[७५]**

ततः परमात्मनि बुद्ध्य्-आदि-मयस्य जगतः सतोऽपि सम्पर्कः सुतरां नास्तीत्य् अर्थं चाह—


> **यथा जलधरा व्योम्नि**   
> **भवन्ति न भवन्ति च ।**  
> **ब्रह्मणीदं तथा विश्वम्**   
> **अवयव्य् उदयाप्ययात् ॥** [भा।पु। १२.४.२६]

**यथा व्योम्नि** व्योम-कार्य-वायु-ज्योतिः-सलिल-पार्थिवांश-धूम-परिणता **जलधराः** स्वेषाम् एवावयविनाम् उदयाद् **भवन्ति** दृश्यन्ते, **अप्ययान्** **न भवन्ति** न दृश्यन्ते च, ते च तन् न स्पृशन्तीति ज्ञेयम् । **तथा ब्रह्मणीदं विश्वम्** इति योज्यम् । **अवयवि** स्थूल-रूपं विश्वं, **उदयः** पुरुषोत्तम-दृष्टि-जातः स्पष्टीभावः, **अप्ययस्** तद्-दृष्टि-निमीलन-जातस् तद्-विपर्ययः ।[^१३५] ततः सूक्ष्म-रूपेण तस्य स्थितिर् अस्त्य् एव, जगच्-छक्ति-विशिष्ट-कारणास्तित्वात् । इत्थम् एवोक्तम्, सतोऽभिव्यञ्जकः कालः [भा।पु। ११.२४.१९, §५८] इति ॥७५॥

[^१३५]:
     अवयवि… तद्-विपर्ययः इति अनुच्छेदांशः ख-करलिपितः प्राप्तः।


**[७६]**

तद् एवं वक्तुं कारणास्तित्वं दृष्टान्तेन प्रतिपादयति—


> **सत्यं ह्य् अवयवः प्रोक्तः**   
> **सर्वावयविनाम् इह ।**  
> **विनार्थेन प्रतीयेरन्**   
> **पटस्येवाङ्ग तन्तवः ॥** [भा।पु। १२.४.२७]

**सर्वेषाम् अवयविनां** स्थूल-वस्तूनाम् **अवयवः** कारणं **सत्यं,** सत्यो व्यभिचार-रहितः **प्रोक्तः** । लोके यथा दर्शनाद् इत्य् आह—विनेति । **अर्थेन** स्थूल-रूपेण **पटेन्**आपि **विना** ॥७६॥

**[७७]**

तस्मिन् कार्यास्तित्वम् अपि व्यतिरेकेण प्रतिपादयति—


> **यत् सामान्य-विशेषाभ्याम्**   
> **उपलभ्येत स भ्रमः ।** [भा।पु। १२.४.२८]

अयम् अर्थः—यद्य् एवम् उच्यते, पूर्वं सूक्ष्माकारेणापि जगन् नासीत्, किन्तु सामान्यं केवलं शुद्धं ब्रह्मैवासीत्, तद् एव शक्त्या निमित्त-भूतया विशेषाकारेण जगद्-रूपेण परिणतम् इति तद् असत् । यतः **यद्** एव **सामान्य-विशेषाभ्याम् उपलभ्येत स भ्रमो** विवर्त-वाद एव । तत्र हि शुद्धं ब्रह्मैवाज्ञान-रूपया शक्त्या जगत्तया विवृतम् इति मतं न चास्माकं तद्-अभ्युपपत्तिः, परिणाम-वादस्य सत्-कार्यता-पूर्वकत्वाद् इत्य् अर्थः ॥७७॥

**[७८]**

नन्व् अपूर्वम् एव कार्यम् आरम्भ-विवर्त-वादिनाम् इव युष्माकम् अपि ज्ञायतां ? तत्राह—


> **अन्योन्यापाश्रयात् सर्वम्**   
> **आद्य्-अन्तवद् अवस्तु यत् ॥** [भा।पु। १२.४.२८]

**यद् आद्य्-अन्तवद्** अपूर्वं कार्यं, तत् पुनर् **अवस्तु** निरूपणासहम् इत्य् अर्थः । तत्र हेतुः—**अन्योन्योपश्रयात्** । यावत् कार्यं न जायते, तावत् कारणत्वं मृच्-छुक्त्य्-आदेर् न सिध्यति, कारणत्वासिद्धौ च कार्यं न जायत एवेति परस्पर-सापेक्षत्व-दोषात् । ततः कारणत्व-सिद्धये कार्य-शक्तिस् तत्रावश्यम् अभ्युपगन्तव्या । सा च कार्य-सूक्ष्मावस्थैवेति कार्यास्तित्वं सिध्यति । तथापि स्थूल-रूपतापादकत्वान् मृद्-आदेः कारणत्वम् अपि सिध्यतीति भावः ।

**[७९]**

तद् एवं स्वाभावैक-शक्तिमयम् एव परमात्मनो जगद् इत्य् उपसंहरति—


> **विकारः ख्यायमानोऽपि**   
> **प्रत्यग्-आत्मानम् अन्तरा ।**  
> **न निरूप्योऽस्त्य् अणुर् अपि**   
> **स्याच् चेच् चित्-सम आत्मवत् ॥** [भा।पु। १२.४.२९]

यद्यपि **ख्यायमामनः** प्रकाशमान एव, तथापि स्वल्पोऽ**पि विकारः प्रत्यग्-आत्मानं** परमात्मानं विना तद्-व्यतिरेकेण स्वतन्त्रतया **न निरूप्योऽस्ति** । तद् उक्तं तद्-अनन्यत्व-विवरण [§xx] एव । यदि च तं विनापि स्यात्, तदा **चित्-समः** **स्याच्** चिद्-रूपेण समः स्व-प्रकाश एवाभविष्यत् । **आत्मवत्** परमात्मवन् नित्यैकावस्थश् चाभविष्यत् ।

**[८०]**

ननु यदि परमात्मानं विना विकारो नास्ति, तर्हि परमात्मनः सोपाधित्वे निरुपाधित्वं न सिध्यति । तस्मात् सोपाधेर् निरुपाधिर् अन्य एव किम् ? इत्य् अत्राह—


> **न हि सत्यस्य नानात्वम्**   
> **अविद्वान् यदि मन्यते ।**  
> **नानात्वं छिद्रयोर् यद्वज्**   
> **ज्योतिषोर् वातयोर् इव ॥** [भा।पु। १२.४.३०]

**सत्यस्य** परमात्मनो **नानात्वं न हि** विद्यते । **यदि** तस्य नानात्वं **मन्यते** तर्ह्य् **अविद्वान्,** यतस् तस्य निरुपाधित्व-सोपाधित्व-लक्षणं **नानात्वं** महाकाश-घटाकाशयोर् **यद्वत्**, तद्वद् गृहाङ्गन-गत-सर्व-व्यापि-तेजसोर् **इव**, बाह्य-शरीर-वाय्वोर् **इव** चेति । 

**[८१]**

यस्माद् विकारः ख्यायमानोऽपि प्रत्यग्-आत्मानम् अन्तरा । न निरूप्योऽस्त्य् अणुर् अपि_ _[भा।पु। १२.४.२९, §७८] तस्मात् सर्व-शब्द-वाच्योऽपि स एवेति स-दृष्टान्तम् आह—


> **यथा हिरण्यं बहुधा प्रतीयते****[^१३६]**   
> **नृभिः क्रियाभिर् व्यवहार-वर्त्मसु ।**  
> **एवं वचोभिर् भगवान् अधोक्षजो**   
> **व्याख्यायते लौकिक-वैदिकैर् जनैः ॥** [भा।पु। १२.४.३१]

[^१३६]:
     समीयते इति पाठो दृश्यते।


**क्रियाभिस्** तत्-तद्-वचन-भेदैर् **बहुधा** कटक-कुण्डादि-रूपेण **यथा** सुवर्णम् एव वचोभिस् तत्-तन्-नामभिः **प्रतीयते**, तथा **लौकिक-वैदिकैः** सर्वैर् एव **वचोभिर् भगवान्** एव **व्याख्यायते** । तद् उक्तम्—सर्व-नामाभिधेयश् च सर्व-वेदेडितश् च सः इति स्कान्दे ।

**[८२]**

तद् एवं जगतः परमात्म-स्वाभाविक-शक्तिमयत्वम् उक्त्वा तेन च जीव-कर्तृकेण ज्ञानेन तन्-नाशन-सामर्थ्यं व्यज्य मोक्षार्थं तद्-अध्यास-परित्यागम् उपदेष्टुं परमात्म-शक्तिमयस्यापि तस्योपाध्य्-अध्यासात्मकस्याहङ्कारस्य जीव-स्वरूप-प्रकाशावरकत्व-रूपं दोषं सदृष्टान्तम् उपपादयति—


> **यथा घनोऽर्क-प्रभवोऽर्क-दर्शितो**  
> **ह्य् अर्कांश-भूतस्य च चक्षुषस् तमः ।**  
> **एवं त्व् अहं ब्रह्म-गुणस् तद्-ईक्षितो**  
> **ब्रह्मांशकस्यात्मन आत्म-बन्धनः ॥** [भा।पु। १२.४.३२]

अर्क-रश्मय एव मेघ-रूपेण परिणता वर्षन्ति ।


> अग्नौ प्राप्ताहुतिः सम्यग् आदित्यम् उपतिष्ठते ।   
> आदित्याज् जायत वृष्टिर् वृष्टेर् अन्नं ततः प्रजाः । इति वचनात् ।

अयम् अर्थः—**यथार्क-प्रभवो**ऽ**र्केणैव दर्शितः** प्रकाशितश् च **घनो** निविडो मेघोऽ**र्कांश-भूतस्य** **चक्षुषस् तमो** दिवि भूमौ च महान्धकार-रूपो भवति । **एवम् अहं** प्राकृताहङ्कारो **ब्रह्म-गुणः** परमात्म-शक्ति-कार्य-भूतस् **तद्-ईक्षितस्** तेनैव परमात्मना प्रकाशितश् च **ब्रह्मांशकस्य** तटस्थ-शक्ति-रूपत्वात् परमात्मनो यो हीनांशस् तस्यात्मनो जीवस्य **आत्म-बन्धनः** स्वरूप-प्रकाशावरको भवति ।

**[८३]**

स चाध्यास-परित्यागः स्वतो न भवति, किन्तु परमात्म-जिज्ञासया तत्-प्रभावेनैवेति वक्तुं पूर्ववद् एव दृष्टान्त-परिपाटीम् आह—


> **घनो यदार्क-प्रभवो विदीयर्यते**  
> **चक्षुः स्वरूपं रविम् ईक्षते तदा ।**  
> **यदा ह्य् अहङ्कार उपाधिर् आत्मनो**  
> **जिज्ञासया नश्यति तर्ह्य् अनुस्मरेत् ॥** [भा।पु। १२.४.३३]

**घनो** **यदार्क-प्रभवो विदीर्यते** इति दृष्टान्तांशे तद्-विदारणस्य न चक्षुः-शक्ति-साध्यत्वम्, किन्तु सूर्य-प्रभाव-साध्यत्वम् इति व्यक्तम् । अनेन दार्ष्टान्तिकेऽपि **आत्मनः** परमात्मनो **जिज्ञासया** जातेन तत्-प्रसादेन **अहङ्कारो नश्यति** पलायते इत्य् अत्रांशे पुरुष-ज्ञान-साध्यत्वम् अहङ्कार-नाशस्य खण्डितम् । अतो विवर्त-वादो नाभ्युपगतः । अत्र च **उपाधिर्** इति विशेषणेन स्वरूप-भूताहङ्कारस् त्व् अन्य एवेति स्पष्टीभूतम् । 

एवं यथा दृष्टान्ते घन-मय-महान्धकारावरणाभावात् तत्-प्रभावेण योग्यता-लाभाच् च **चक्षुः** कर्तृ-भूतं स्वरूपं कर्म-भूतम् **ईक्षते,** स्व-स्वरूप-प्रकाशम् अस्तित्वेन जानाति, स्व-शक्ति-प्राकट्यं लभत इत्य् अर्थः । कदाचित् तद्-ईक्षणोन्मुखः सन् **रविं** चेक्षते, तथा दार्ष्टान्तिकेऽप्य् **अनुस्मरेत्,** स्मर्तुम्[^१३७] अनुसन्धातुं योग्यो भवति, आत्मानं चेति शेषः ।

[^१३७]:
     स्मर्तुर् (झ, यादवपूर)


**[८४]**

निगमयति—


> **यदैवम् एतेन विवेक-हेतिना**   
> **माया-मयाहङ्कारणात्म-बन्धनम् ।**  
> **च्छित्वाच्युतात्मानुभवोऽवतिष्ठते**  
> **तम् आहुर् आयन्तिकम् अङ्ग सम्प्लवम् ॥** [भा।पु। १२.४.३४]

**एतेन** पूर्वोक्त-विवेक-शस्त्रेण **मायामय-** इति विशेषणं स्वरूप-भूताहङ्कारस्य व्यवच्छेदार्थम् । **अवतिष्ठते** स्व-स्वरूपेणावस्थितो भवति । न केवलम् एतावद् एव, **अच्युतात्मानुभवः,** अच्युतेऽच्युत-नाम्न्य् आत्मनि परमात्मन्य् अनुभवो यस्य तथाभूत एव सन्न् अवतिष्ठते ॥

॥ १२.४ ॥ श्री-शुकः ॥७२-८४॥

**[८५.१]**

अत्रायम् अप्य् एकेषां पक्षः—परमेश्वरस्य शक्ति-द्वयम् अस्ति, स्वरूपाख्या मायाख्या चेति । पूर्वया स्वरूप-वैभव-प्रकाशनं, अपरया त्व् इन्द्र-जाल-वत्तयैव मोहितेभ्यो जीवेभ्यो विश्व-सृष्ट्य्-आदि-दर्शनम् । दृश्यते चैकस्य नानाविद्यावतः कस्यापि तथा व्यवहारः । न चैवम् अद्वैत-वादिनाम् इव वेदनम् आपतितम् । सत्येनैव कर्त्रा सत्यम् एव द्रष्टारं प्रति सत्ययैव तया शक्त्या वस्तुनः स्फोरणात् लोकेऽपि तथैव दृश्यत इति भवत्व् अपीदं नाम । 

**यतः सत्यं न सत्यं नः कृष्ण-पादाब्जामोदम् अन्तरा ।**


> **जगत् सत्यम् असत्यं वा कोऽयं तस्मिन् दुराग्रहः ॥**

**[८५.२]**

तद् एतन्-मते सत इदम् उत्थितम्  [भा।पु। १०.८७.३६, §७०] इत्य्-आदि-वाक्यानि प्रायो यथा-टीका-व्याख्यानम् एव ज्ञेयानि । क्वचित् तत्-कृतानुमानादौ भेद-मात्रस्यासत्त्वे प्रसक्ते वैकुण्ठादीनाम् अपि तथात्व-प्रसक्तिस् तन्-मते स्याद् इत्य् अत्र तु तेषाम् अयम् अभिप्रायः । वयं हि यल् लोक-प्रत्यक्षादि-सिद्धं वस्तु, तद् एव तत्-सिद्ध-वस्त्व्-अन्तर-दृष्टान्तेन तद्-धर्मकं साधयामः । यत् तु तद्-असिद्धं शास्त्र-विद्-अनुभवैक-गम्य-तादृशत्वं तत् पुनस् तद्-दृष्टान्त-परार्धादिनाप्य् अन्यथा कर्तुं न शक्यत[^१३८] एवेति । जीवेश्वराभेद-स्थापना च चिद्-रूपता-मात्र[^१३९] एवेति । 

[^१३८]:
     शक्नुम (ग)


[^१३९]:
     चिद्-अंश-मात्र


**[८५.३]**

अथ स्वाभाविक-माया-शक्त्या परमेश्वरो विश्व-सृष्ट्य्-आदिकं करोति, जीव एव तत्र मुह्यतीत्य् उक्तम् । तत्र सन्देहं प्रश्नोत्तराभ्यां परिहरत्य् अष्टभिः । श्री-विदुर उवाच—


> **ब्रह्मन् कथं भगवतश्**  
> **चिन्-मात्रस्याविकारिणः ।**  
> **लीलया चापि युज्येरन्**  
> **निर्गुणस्य गुणाः क्रियाः ॥** [भा।पु। ३.७.२] 

हे **ब्रह्मन्** ! **चिन्-मात्रस्य** चिन्मात्र-स्वरूपस्य स्वतः स्वरूप-शक्त्या **भगवतः** श्री-वैकुण्ठादि-गत-तादृशैश्वर्यादि-युक्तस्य, अत एव **निर्गुणस्य** प्राकृत-गुणास्पृष्टस्य तत एव **अविकारिणस्** तादृक्-स्वरूप-शक्ति-विलास-भूतानां क्रियाणाम् अनन्तानाम् अपि सदोदित-वरानन्त-विध-प्रकाशे तस्मिन् नित्य-सिद्धत्वात् तत्-तत्-क्रियाविर्भाव-कर्तुस् तस्यावस्थाअन्तर-प्राप्तत्वाभावात् प्राकृत-कर्तुर् इव न विकारापत्तिर् इति । 

निर्विकारस्य च **कथं** सत्त्वादयः प्राकृत-**गुणाः**, कथं वा तद्-आसङ्ग-हेतुकाः स्थित्य्-आदयः **क्रियाश्** च युज्येरन् ? ततश् च चिन्-मात्र-वस्तु-विरोधाद् एव ते च ताश् च न युज्यन्ते । भगवत्त्वे तु स्वैर-चेष्टयापि न युज्येरन् इत्य् आह—**लीलया वापि** इति । अत्राविकारित्व-निर्गुणत्वाभ्यां सह चिन्-मात्र-भगवत्त्वं चेत्य् उभयम् अपि स्वीकृत्यैव पूर्व-पक्षिणा पृष्टम् । ततश् च तस्य चिन्-मात्र-स्वरूपस्य भवतु, भगवत्त्वं तत्रास्माकं न सन्देहः। किन्तु तस्य कथम् इतर-गुणादि-स्वीकारो युज्यते ? इत्य् एव पृच्छत इति वाक्यार्थः ॥

**[८६]**

ततश् चिन्मात्रत्वे भगवत्त्वे च तस्य तुच्छा गुणाः क्रियाश् च न सम्भवन्त्य् एवेति द्विगुणीभूयैव प्रश्नः । लीलया वापि कथं युज्येरन् ? इति विशदयति—


> **क्रीडायाम् उद्यमोऽर्भस्य**  
> **कामश् चिक्रीडिषान्यतः ।**  
> **स्वतस्-तृप्तस्य च कथं**  
> **निवृत्तस्य सदान्यतः ॥** [भा।पु। ३.७.३] 

उद्यमयति प्रवर्तयति इत्य् **उद्यमः** । **अर्भकस्य क्रीडायां** प्रवृत्ति-हेतुः **कामो**ऽस्ति । **अन्यतस्** तु वस्त्व्-अन्तरेण बालान्तर-प्रवर्तनेन वा तस्य क्रीडेच्छा भवति । भगवतस् तु **स्वतः** स्वेनात्मना स्वरूप-वैभवेन च **तृप्तस्य** अत एव **अन्यतः** **सदा निवृत्तस्य** च **कथम्** अन्यतो जीवाज् जगच् च निमित्तात् **चिक्रीडिषा** इति ॥

**[८७]**

न च तस्य ते गुणास् ताः क्रियाश् च न विद्यन्ते इत्य् अपलपनीयम्, तत्रैव प्रसिद्धेर् इत्य् आह—


> **अस्राक्षीद् भगवान् विश्वं**  
> **गुण-मय्यात्म-मायया ।**  
> **तया संस्थापयत्य् एतद्**  
> **भूयः प्रत्यपिधास्यति ॥** [भा।पु। ३.७.४] 

**गुण-मय्या** त्रैगुण्य-व्यञ्जिन्या आत्माश्रितया **मायया** **संस्थापयति** पालयति **प्रत्यपिधास्यति** प्रातिलोम्येन तिरोहितं करिष्यति ॥

**[८८]**

जीवस्य च कथं माया-मोहितत्वं घटेत ? इत्य् आक्षेपान्तरम् आह—


> **देशतः कालतो योऽसाव्**  
> **अवस्थातः स्वतोऽन्यतः ।**  
> **अविलुप्तावबोधात्मा**  
> **स युज्येताजया कथम् ॥** [भा।पु। ३.७.५] 

**योऽसौ** देशादिभिर् **अविलुप्तावबोध** आत्मा जीवः **स कथम्** **अजया** अविद्यया **युज्येत** ? तत्र देश-व्यवधानतो **देश**-गत-दोषतो वा चक्षुः प्रकाश इव, **कालतो** विद्युद् इव, **अवस्थातः** स्मृतिर् इव, स्वतः शुक्ति-रजतम् इव, अन्यतो घटादि-वस्त्व् इव, न तस्यावबोधो लुप्यते अव्याहत-स्वरूप-भूत-ज्ञानाश्रयत्वाद् एवेत्य् अर्थः ॥

**[८९]**

तत्रैव विरोधान्तरम् आह—


> **भगवान् एक एवैष**  
> **सर्व-क्षेत्रेष्व् अवस्थितः ।**  
> **अमुष्य दुर्भगत्वं वा**  
> **क्लेशो वा कर्मभिः कुतः ॥** [भा।पु। ३.७.६]

**एष एक एव भगवान्** परमात्मापि **सर्व-क्षेत्रेषु** सर्वस्य जीवस्य **क्षेत्रेषु** देहेष्व् **अवस्थितः** । तत्र सति **कथम्** **अमुष्य** जीवस्य **दुर्भगत्वं** स्वरूप-भूत-ज्ञानादि-लोपः, **कर्मभिः क्लेशश्** च तस्य **वा कुतो** नास्ति ? न ह्य् एकस्मिन् जलादौ स्थितयोर् वस्तुनोः कस्यचित् तत्-संसर्गः, कस्यचिन् नेति युज्यत इत्य् अर्थः ॥

**[९०]**

तत्र केवलं चिन्-मात्रत्वं न सम्भवतीति भगवत्त्वम् एवाङ्गीकृत्य श्री-मैत्रेय उवाच—


> **सेयं भगवतो माया**  
> **यन् न येन विरुध्यते ।**  
> **ईश्वरस्य विमुक्तस्य**  
> **कार्पण्यम् उत बन्धनम्** ॥ [भा।पु। ३.७.९]

यया विश्व-सृष्ट्य्-आदिकं भवति, **सेयं भगवतो**ऽचिन्त्य-स्वरूप-शक्तेर् **माया**ख्या शक्तिः । **यद्** या च **नयेन** तर्केण **विरुध्यते,** तर्कातीततया सेयम् अप्य् अचिन्त्येत्य् अर्थः । यद्यप्य् एवं द्वयोर् अप्य् अचिन्त्यत्वं, तथापि भगवतो मायेत्य् अनेन व्यक्तत्वात् स्वरूप-शक्तेर् अन्तरङ्गत्वाद् बहिरङ्गाया मायाया गुणैः सत्त्वादिभिस् तत्-कार्यैः स्थापनादि-लीलाभिश् च नासौ स्पृश्यत इत्य् अर्थः । तत्र केवलं चिन्मात्रत्वं न,[^१४०] 

[^१४०]:
     तत्र केवलं चिन्मात्रत्वं न इति वाक्यांशो यादवपूर-संस्करणे नास्ति। यादवपूरस्य पाठः क्रम-सन्दर्भम् अनुसरति। तत्र द्रष्टव्यम्।


तन्त्रेण चायम् अर्थः—सत्यं परमेश्वरे न ते गुणा न च ताः क्रियाः, किन्तु यस्यास्ते गुणास् तद्-अशृअय-बलया, यया च क्रियमाणं कर्म तस्मिन्न् आरोप्यते, सेयं तस्य मायाख्या बहिरङ्गा शक्तिः । तद् उक्तं—ऋतेऽर्थं यत् प्रतीयेत  [भा।पु। २.९.३३] इत्य्-आदि । 

तद् एव विवृणोति—**यन् नयेन** इति । यद् इत्य् अवययम् । **यद्** यया मायया तद्-आश्रितयापि **येन** भगवता सह **न** **विरुध्यते** नासौ विरोध-विषयीक्रियत इत्य् अर्थः । न ह्य् आभास-गतेन कर्बुरत्वादिना चलनादिना वा सूर्य-मण्डलस्य तत्-तद्-योगो विरोद्धुं शक्यते इति भावः । एतेन वैषम्यापातश् च परिहृतः । तद् एतत् सर्वम् अभिप्रेत्य **सेयं भगवतो माया** इत्य् अनेन इत्थं-भूत-गुणो हरिः  [भा।पु। १.७.११] इतिवत् तत्-तत्-स्वभावैवेयम् इति ध्वनितम् । 

तद् एतद्-अर्थस्यानुकूलोऽयम् अपि शब्द-ध्वनि-लम्भितोऽर्थ-विशेषः स्फुरति—यथा **नयेन** तर्केण **विरुध्यत** इति । **यत्** **सेयं भगवतो माया** इति । यद् यया मायया येन भगवता सह न विरुध्यते, नासौ विरोध-विषयी-क्रियत इति । 

यद् वा, **येन** भगवता **न विरुध्यते**, न सर्वथा निर्विषयीक्रियत[^१४१] इति च ।

[^१४१]:
     सत्यं परमेश्वरे… न सर्वथा निर्विषयीक्रियते इत्य् एतद्-अनुच्छेदांशः ख-करलिपितः प्राप्तः ॥


एवम् एव षष्ठे नवमाध्याये—दुरवबोध इव तवायम् [भा।पु। ६.९.३४][^१४२] इत्य्-आदिना गद्येन तस्य स-गुण-कर्तृत्वं विरुध्य पुनर् अथ तत्र भवान् [भा।पु। ६.९.३५][^१४३] इति गद्येनान्तर्यामितया गुण-विसर्ग-पतितत्वेन जीववद् भोक्तृत्व-योगं सम्भाव्य, न हि विरोध उभयम् [भा।पु। ६.९.३६][^१४४] इत्य्-आदि-गद्येन तत्र तत्रावितर्क्य-शक्तित्वम् एव च सिद्धान्ते योजितम् । 

[^१४२]:
     दुरवबोध इव तवायं विहार-योगो यद् अशरणोऽशरीर इदम् अनवेक्षितास्मत्-समवाय आत्मनैवाविक्रियमाणेन सगुणम् अगुणः सृजसि पासि हरसि ॥ [भा।पु। ६.९.३४]


[^१४३]:
     अथ तत्र भवान् किं देवदत्तवद् इह गुण-विसर्ग-पतितः पारतन्त्र्येण स्व-कृत-कुशलाकुशलं फलं ऊपाददात्य् आहो स्विद् आत्माराम उपशम-शीलः समञ्जस-दर्शन उदास्त इति ह वाव न विदामः ॥ [भा।पु। ६.९.३५]


[^१४४]:
     न हि विरोध उभयं भगवत्य् अपरिमित-गुण-गण ईश्वरेऽनवगाह्य-माहात्म्येऽर्वाचीन-विकल्प-वितर्क-विचार-प्रमाणाभास-कुतर्क-शास्त्र-कलिलान्तःकरणाश्रय-दुरवग्रह-वादिनां विवादानवसर उपरत-समस्त-मायामये केवल एवात्म-मायाम् अन्तर्धाय को न्व् अर्थो दुर्घट इव भवति स्वरूप-द्वयाभावात् ॥ [भा।पु। ६.९.३६]


तत्र स्वरूप-शक्तेर् अवितर्क्यत्वं भगवति  [भा।पु। ६.९.३६] इत्य्-आदिभिर् विशेषणैर् मायायाश् च आत्म-मायाम् [भा।पु। ६.९.३६] इत्य् अन्तेन[^१४५] दर्शितम् । तत्र स्वरूप-द्वयाभावात् [भा।पु। ६.९.३५] इत्य् अस्य तथाप्य् अचिन्त्य-शक्त्या तत्-कर्तृत्वं तद्-अन्तः-पातित्वं च विद्यते इत्य् अर्थः । सम-विषम-मतीनाम् [भा।पु। ६.९.३७][^१४६] इति तु गद्यं तथाप्य् उच्चावच-बुद्धीनां तथा स्फुरसीति प्रतिपत्त्य्-अर्थं ज्ञेयम् । 

[^१४५]:
     इत्य् अनेन इति पुरीदासस्य धृत-पाठः।


[^१४६]:
     सम-विषम-मतीनां मतम् अनुसरसि, यथा रज्जु-खण्डः सर्पादि-धियाम्।


दुरवबोध इव [भा।पु। ६.९.३४] इति प्राक्तन-गद्ये त्व् _अशरीर_ इति शरीर-चेष्टां विना, _अशरण_ इति भूम्य्-आद्य्-आश्रयं विना इत्य् अर्थः । _अथ तत्र_ इत्य्-आदौ स्वकृतेऽपि तस्यापि हेतु-कर्तृत्वाद् योजनीयम् । तस्माद् अत्रापि स्वरूप-शक्तेर् एव प्राधान्यं[^१४७] दर्शितम् । 

[^१४७]:
     प्राबल्यं (ङ), क्रम-सन्दर्भे चायं पाठः।


अत एव ऋतेऽर्थं यत् प्रतीयेत [भा।पु। २.९.३४][^१४८] इत्य्-आदौ मायाया आभास-स्थानीयत्वं प्रदर्श्य तद्-अस्पृश्यत्वम् एव भगवतो दर्शितम् । त्वम् आद्यः पुरुषः साक्षाद् इत्य्-आदौ मायां व्युदस्य चिच्-छक्त्या [भा।पु। १.७.२३][^१४९] इत्य् अनेन च तथा ज्ञापितम् । माया परैत्य् अभिमुखे च विलज्जमाना [भा।पु। २.७.४७][^१५०] इत्य् अनेन च । 

[^१४८]:
     भगवत्-सन्दर्भ §८५।


[^१४९]:
     भगवत्-सन्दर्भ §१९।


[^१५०]:
     भगवत्-सन्दर्भ §५।


तद् एवं भगवति तद्-विरोधं परिहृत्य जीवेऽप्य् अविद्या-सम्बन्धत्वम् अतर्क्यत्वेन दर्शितया तन्-माययैव समादधति । **ईश्वरस्य** इति **यद्** इत्य् अनेनैव सम्बध्यते । अर्थ-वशाद् अत्र च तृतीयया परिणम्यते । **यद्** यया **ईश्वरस्य** स्वरूप-ज्ञानादिभिः समर्थस्य, अत एव **विमुक्तस्य** जीवस्य[^१५१] **कार्पण्यं** तत्-तत्-प्रकाश-तिरोभावस् तथा **बन्धनं** तद्-दर्शित-गुण-मय-जाल-प्रवेशश् च भवतीति । तद् उक्तम्—तत्-सङ्ग-भ्रंशितैश्वर्यम् [भा।पु। ६.५.१५] इति । 

[^१५१]:
     जीवस्य इति क्रम-सन्दर्भे नास्ति।


तद् एतत् सर्वम् अभिप्रेत्य श्रुतयोऽप्य् आहुः—स यद् अजया त्व् अजाम् इत्य्-आदाव् अपेत-भग [भा।पु। १०.८७.३८, §२३] इति च । 

अत्र मूल-पद्ये **भगवतो माया** इत्य् अनेन भगवत्त्वं त्व् अमायिकम्[^१५२] इत्य् आयातम् । इन्द्रस्य मायेत्य् अत्र यथेन्द्रत्वम् । एवं पूर्वत्रापि ज्ञेयम् ।  

[^१५२]:
     भगवत्-तत्त्वम् अमायिकं (ज); क्रम-सन्दर्भ-यादवपूर-संस्करणयोस् तु "भगवत्त्वं मायिकम्" इत्य् सन्दिग्धासङ्गत-पाठो दृश्यते।


**[९१]**

पुनर् अपि जीवस्य वस्तुतः स्वीय-तत्-तद्-अवस्थत्वाभावेऽपि भगवन्-माययैव तत्-तत्-प्रतीतिर् इति स-दृष्टान्तम् उपपादयति—


> **यद्-अर्थेन विनामुष्य**  
> **पुंस आत्म-विपर्ययः ।**  
> **प्रतीयत उपद्रष्टुः**  
> **स्व-शिरश्-छेदनादिकः** ॥ [भा।पु। ३.७.१०]

**यद्** यस्याः[^१५३] । मायया हेतोर् **अर्थेन विना** अपि । यद्यपि तस्य त्रिकालम् एव सोऽर्थो नास्ति, तथाप्य् **आत्म-विपर्यय** आत्म-विस्मृति-पूर्वक-पराभिमानेनाहम् एव तद्-धर्मीत्य् एवं-रूपः सोऽर्थः स्यात् । **उपद्रष्टुर्** जीवस्य । तृतीयार्थे षष्ठी । स्वप्नावस्थायां जीवेन **स्व-शिरश्-छेदनादिको**ऽतीवासम्भवोऽर्थः **प्रतीयते** । न हि तस्य शिरश् छिन्नं, न तु वा स्व-शिरश् छेदं कोऽपि पश्येत् । किन्तु भगवन्-मायैवान्यत्र-सिद्धं तद्-रूपम् अर्थं तस्मिन्न् आरोपयतीति, माया-मात्रं तु कार्त्स्न्येनानभिव्यक्त-स्वरूपत्वात् [वे।सू। ३.२.३] इति न्यायेन ॥

[^१५३]:
     यस्य (झ, यादवपूर, क्रम-सन्दर्भः)


**[९२]**

अत एव शुद्धस्यापि सतो जीवस्यौपाधिकेनैव रूपेणोपाधि-धर्मापत्तिर् इति दृष्टान्तान्तरेणोपपादयतीति—


> **यथा जले चन्द्रमसः**  
> **कम्पादिस् तत्-कृतो गुणः ।**  
> **दृश्यतेऽसन्न् अपि द्रष्टुर्**  
> **आत्मनोऽनात्मनो गुणः ॥** [भा।पु। ३.७.११] 

**यथा जले** प्रतिबिम्बितस्यैव **चन्द्रमसो** जलोपाधि-कृतः **कम्पादि-गुणो** धर्मो **दृश्यते** न त्व् आकाश-स्थितस्य, तद्वद् **अनात्मनः** प्रकृत-रूपोपाधेर् धर्मः **आत्मन** शुद्धस्य **असन्न्** अपि "अहम् एव सोऽयम्" इत्य् आवेशान् माययोपाधि-तादात्म्यापन्नाहङ्काराभासस्य प्रतिबिम्ब-स्थानीयस्य तस्य **द्रष्टुर्** आध्यात्मिकावस्थस्यैव यद्यपि स्यात्, तथापि शुद्धोऽसौ तद्-अभेदाभिमानेन तं पश्यतीत्य् अर्थः । तद् उक्तम् एकादशे श्री-भगवता—


> नृत्यतो गायतः पश्यन् यथैवानुकरोति ताम् ।  
> एवं बुद्धि-गुणान् पश्यन्न् अनीहोऽप्य् अनुकार्यते ॥**** [भा।पु। ११.२२.५३] इति ।

तथैवोक्तम्—शुद्धो विचष्टे ह्य् अविशुद्ध-कर्तुः  [भा।पु। ५.११.१२] इति । वि-शब्दस्य चात्र तद्-आवेश एव तात्पर्यं, तस्माद् भगवतोऽचिन्त्य-स्वरूपान्तरङ्ग-महा-प्रबल-शक्तित्वाद् बहिरङ्गया प्रबलयाप्य् अचिन्त्ययापि माययापि न स्पृष्टिः । जीवस्य तु तया स्पृष्टिर् इति सिद्धान्तितम् ॥

॥ ३.७ ॥ श्री-शुकः ॥ ८५-९२ ॥

**[९३.१]**

एवं सृष्ट्य्-आदि-लीला-त्रये सामान्ये योजितेऽपि पुनर् विशेषतः संशय्य सिद्धान्तः क्रियते स्थूणा-निखनन-न्यायेन । 

ननु पालन-लीलायां ये येऽवतारास् तथा तत्रैव स्व-प्रसाद-व्यञ्जक-स्मिताभय-मुद्रादि-चेष्टया सुर-पक्ष-पातो युद्धादि-चेष्टया दैत्य-संहार इत्य्-आदिका या या वा लीलाः श्रूयन्ते, ते च ताश् च स्वयं परमेश्वरेण क्रियन्ते न वा ? 

आद्ये पूर्व-पक्षस् तद्-अवस्थ एव, प्रत्युत पक्ष-पातादिना वैषम्यं च । अन्ते तेषाम् अवताराणां तासां लीलानां च न स्वरूप-भूतता सिध्यतीति सम्प्रतिपत्ति-भङ्गः । 

**[९३.२]**

अत्रोच्यते—सत्यं विश्व-पालनार्थं परमेश्वरो न किञ्चित् करोति, किन्तु स्वेन सहैवावतीर्णान् वैकुण्ठ-पार्षदान् तथाधिकारिक-देवाद्य्-अन्तर्गतान् तथा तटस्थान् अन्यांश् च भक्तान् आनन्दयितुं स्वरूप-शक्त्याविष्कारेणैव नानावतारान् लीलाश् चासौ प्रकाशयति । तद् उक्तं पाद्मे—[^१५४]


[^१५४]:
     न प्राप्तम्।


> मुहूर्तेनापि संहर्तुं शक्तो यद्यपि दानवान् ।  
> मद्-भक्तानां विनोदार्थं करोमि विविधाः क्रियाः ॥  
> दर्शन-ध्यान-संस्पर्शैर् मत्स्य-कूर्म-विहङ्गमाः ।  
> स्वान्य् अपत्यानि पुष्णन्ति तथाहम् अपि पद्मज ॥ इति ।

हरि-भक्ति-सुधोदये—


> नित्यं च पूर्ण-कामस्य जन्मानि विविधानि मे ।  
> भक्त-सर्वेष्ट-दानाय तस्मात् किं ते प्रियं वद ॥ [ह।भ।सु। १४.३१] इति ।

तथा श्री-कुन्ती-देवी-वचनं च—भक्ति-योग-विधानार्थं कथं पश्येम हि स्त्रियः [भा।पु। १.८.२०] इति । अत्र भक्ति-योग-विधानार्थं तद्-अर्थम् अवतीर्णं त्वाम् इति टीकानुमतं च। श्री-ब्रह्म-वचनं च—


> प्रपञ्चं निष्प्रपञ्चोऽपि विडम्बयसि भूतले ।  
> प्रपन्न-जनतानन्द-सन्दोहं प्रथितुं प्रभो ॥ [भा।पु। १०.१४.३७]

स्वरूप-शक्त्यैवाविष्कारश् च श्री-ब्रह्मणैव दर्शितः—एष प्रपन्न-वरदो रमयात्म-शक्त्या यद् यत् करिष्यति गृहीत-गुणावतारः [भा।पु। ३.९.२३] इत्य्-आदिना । _गृहीता गुणाः_ कारुण्यादयो यत्र तथाभूतोऽ_वतारो_ यस्येत्य् अर्थः ।

तद् एवं भक्तानन्दार्थम् एव तान् प्रकटयतस् तस्याननुसंहितम् अपि सुर-पक्ष-पातादि-विश्व-पालन-रूपं तन्-माया-कार्यं स्वत एव भवति । लोके यथा केचिद् भक्ताः परस्परं भगवत्-प्रेम-सुखोल्लासाय मिलिताः, तद्-अनभिज्ञान् अपि कांश्चिन् मार्दङ्गिकादीन् सङ्गृह्य तद्-गुण-गानानन्देनोन्मत्तवन् नृत्यन्तो विश्वेषाम् एवामङ्गलं घ्नन्ति, मङ्गलम् अपि वर्धयन्तीति । तद् उक्तं, वाग् गद्-गदा इत्य्-आदौ, मद्-भक्ति-युक्तो भुवनं पुनाति [भा।पु। ११.१४.२४][^१५५] इति। 

[^१५५]:
     वाग् गद्गदा द्रवते यस्य चित्तं
    रुदत्य् अभीक्ष्णं हसति क्वचिच् च ।
    विलज्ज उद्गायति नृत्यते च
    मद्-भक्ति-युक्तो भुवनं पुनाति ॥


एवम् एवोक्तम्—


> सृष्ट्य्-आदिकं हरेर् नैव प्रयोजनम् अपेक्ष्य तु ।  
> कुरुते केवलानन्दाद् यथा मर्त्यस्य नर्तनम् ॥ [नारायण-संहिता] इति ।

**[९३.३]**

न च वक्तव्यं स्वेन तेषां तैर् अपि स्वस्यानन्दने स्वतस् तृप्तता-हानिः स्यात्, तथान्यान् परित्यज्य च तेषाम् एवानन्दने वैषम्यान्तरम् अपि स्याद् इति । तत्राद्ये विशुद्धोर्जित-सत्त्व-तनुम् आश्रितेऽपि मुनि-जने स्वतस् तृप्ति-पराकाष्ठां प्राप्तो भक्त-वात्सल्य-दर्शनात् तद्-अनुचर एवासौ गुणो न तु तत्-प्रतिघातीति लभ्यते । यथा सर्वान् मुनीन् प्रति श्री-परीक्षिद्-वाक्यम्—


> नेहाथ नामुत्र च कश्चनार्थ  
> ऋते परानुग्रहम् आत्म-शीलम् । [भा।पु। १.१९.२३]

तथा जड-भरत-चरितादौ—सिन्धु-पतय आत्म-सतत्त्वं विगणयतः परानुभावः परम-कारुणिकतयोपदिश्य [भा।पु। ५.१३.२४] इत्य्-आदि,

श्री-नारद-पूर्व-जन्मनि—चक्रुः कृपां यद्यपि तुल्य-दर्शनाः; शुश्रूषमाणे मुनयोऽल्प-भाषिणि [भा।पु। १.५.२४] इति च, 

तथा श्री-कुन्ती-स्तवे—


> नमोऽकिञ्चन-वित्ताय निवृत्त-गुण-वृत्तये ।  
> आत्मारामाय शान्ताय कैवल्य-पतये नमः ॥ [भा।पु। १.८.२७]

अकिञ्चना भक्ता एव वित्तं सर्वस्वं यस्य इति टीका च । ततोऽन्यथा[^१५६] चाकृतज्ञता-दोषश् च निर्दोषे भगवत्य् आपतति ।

[^१५६]:
     तच् चान्यथा (ङ, ज)


**[९३.४]**

ततः सिद्धे तथा-विधस्यापि भक्त-वात्सल्ये भक्तानां दुःख-हान्या सुख-प्राप्त्या वा स्वानन्दो भवतीत्य् आयातम् एव । 

किं च, परम-सार-भूताया अपि स्वरूप-शक्तेः सार-भूता ह्लादिनी नाम या वृत्तिः, तस्या एव सार-भूतो वृत्ति-विशेषो भक्तिः, सा च रत्य्-अपर-पर्याया भक्तिर् भगवति भक्ते च निक्षिप्त-निजोभय-कोटिः सर्वदा तिष्ठति । अत एवोक्तं भगवान् भक्त-भक्तिमान् [भा।पु। १०.८६.५९] इति । तस्माद् भक्तस्थया तया भगवतस् तृप्तौ, न स्वतस् तृप्तिता-हानिः । प्रत्युत शक्तित्वेन स्वरूपतो भिन्नाभिन्नाया अपि तस्याः, ये यथा मां प्रपद्यन्ते तांस् तथैव भजाम्य् अहम् [गीता ४.११] इति न्यायेन भक्त-चित्त-स्फुरिताया भेद-वृत्तेर् इव स्फुरणात्, भगवतो मां ह्लादयत्य् अस्य भक्तिर् इति, आनन्द-चमत्कारातिशयश् च भवति । शक्ति-तद्वतोर् भेद-मतेऽपि विशिष्टस्यैव स्वरूपत्वं सम्प्रतिपन्नम् ।

तद् एतत् सर्वम् अभिप्रेत्य भणितं दुर्वाससं प्रति श्री-विष्णुना—


> अहं भक्त-पराधीनो ह्य् अस्वतन्त्र इव द्विज ।  
> साधुभिर् ग्रस्त-हृदयो भक्तैर् भक्त-जन-प्रियः ॥  
> नाहम् आत्मानम् आशासे मद्-भक्तैः साधुभिर् विना ।  
> श्रियं चात्यन्तिकीं ब्रह्मन् येषां गतिर् अहं परा ॥  
> ये दारागार-पुत्राप्त- प्राणान् वित्तम् इमं परम् ।  
> हित्वा मां शरणं याताः कथं तांस् त्यक्तुम् उत्सहे ॥  
> मयि निर्बद्ध-हृदयाः साधवः सम-दर्शनाः ।  
> वशे कुर्वन्ति मां भक्त्या सत्-स्त्रियः सत्-पतिं यथा ॥  
> मत्-सेवया प्रतीतं ते सालोक्यादि-चतुष्टयम् ।  
> नेच्छन्ति सेवया पूर्णाः कुतोऽन्यत् काल-विप्लुतम् ॥  
> साधवो हृदयं मह्यं साधूनां हृदयं त्व् अहम् ।  
> मद् अन्यत् ते न जानन्ति नाहं तेभ्यो मनाग् अपि ॥ [भा।पु। ९.४.६३-६८] इति ।

अत्र _ये दारागार-_ इति त्रयम् अकृतज्ञता-निवारणे _साधवो हृदयं मह्यम्_ इति स्वतस् तृप्ति-परिहारे । भक्तेः स्वरूप-शक्ति-सार-ह्लादिनी-सारत्वे च _अहं भक्त-पराधीन_ इति द्वयम् । तत्रैव भक्तेष्व् अपि भक्ति-रूपेण तत्-प्रवेशे सति विशेषतो _मत्-सेवया प्रतीतम्_ इत्य् अपि ज्ञेयम् । ततो न प्राक्तनो दोषः । 

**[९३.५]**

द्वितीयेऽप्य् एवम् आचक्ष्महे । परानन्दने प्रवृत्तिर् द्विधा जायते—परतो निजाभीष्ट-सम्पत्त्यै, क्वचित् तद्-अभीष्ट-मात्र-सम्पत्त्यै च । तत्र प्रथमो नात्राप्य् अयुक्तः स्वात्मार्थ-मात्रतया कुत्रापि पक्ष-पाताभावात् । अत्रोत्तर-पक्षे पर-सुखस्य पर-दुःखस्य चानुभवेनैव परानुकूल्येनैव प्रवृत्तीच्छा जायते, न तु यत्-किञ्चिज्-ज्ञान-मात्रेण, चित्तस्य पर-दुःखास्पर्शे कृपा-रूप-विकारासम्भवात् । 


> यथा कण्टक-विद्धाङ्गो जन्तोर् नेच्छति तां व्यथाम् ।   
> जीव-साम्यं गतो लिङ्गैर् न तथाविद्ध-कण्टकः ॥ [भा।पु। १०.१०.१४] इति न्यायात् ।

ततश् च सदा परमानन्दैक-रूपेऽपहत-कल्मषे भगवति प्राकृतस्य सुखाभिध-दुःखस्य प्रसिद्ध-दुःखस्य च सूर्ये पेचक-चक्षुर् ज्योतिष इव तमस इव चात्यन्ताभावात् तत्-तद्-अनुभवो नास्त्य् एव । 

यत् तु भगवति दुःख-सम्बन्धं परिजिहीर्षन्तोऽपि केचिद् एवं वदन्ति—तस्मिन् दुःखानुभव-ज्ञानम् अस्त्य् एव । तच् च परकीयत्वेनैव भासते, न तु स्वीयत्वेनेति । तद् अपि घट्ट-कुड्यां प्रभातम् । दुःखानुभवो नाम ह्य् अन्तः-करणे दुःख-स्पर्शः, स च स्वस्माद् भवतु, परस्माद् वेति, दुःख-सम्बन्धाविशेषात् । असर्वज्ञता-दोषश् च सूर्य-दृष्टान्तेनैव परिहृतः, प्रत्युत गुणत्वेनैव दर्शितश् च । तस्मात् तस्मिन् यत् किञ्चिद् दुःख-ज्ञानम् अस्तु, दुःखानुभवस् तु नास्त्य् एव । यत एव कर्तुम् अकर्तुम् अन्यथा-कर्तुं समर्थे परम-करुणा-मय-निचय-शिरोमणौ तस्मिन् विराजमानेऽप्य् अद्यापि जीवाः संसार-दुःखम् अनुभवन्तीत्य् अत्र नैर्घृण्य-परिहारश् च भवति । यत् तु भक्तानां सुखं तत् तस्य भक्ति-रूपम् एव, तथा तेषां दुःखं भगवत्-प्राप्त्य्-अन्तरायेणैव भवति, तत्र चाधिका भगवत्य् एव चित्तार्द्रता जायते, सा च भक्तिर् एवेति ।

क्वचिद् गजेन्द्रादीनाम् अपि प्राकृत एव दुःखे "स एव मम शरणम्" इत्य्-आदिना तथैव भक्तिर् उद्भूतैवेति । क्वचिद् यमलार्जुनादिषु श्री-नारदादि-भक्तानां भक्तिः स्फुटैवेति च सर्वथा दैन्यात्मक-भक्त-भक्त्य्-अनुभव एव तं करुणयति, न तु प्राकृतं दुःखं, योग्ये कारणे सत्य् अयोग्यस्य कल्पनानौचित्यात्, दुःख-सद्-भावस्यैव कारणत्वे सर्व-संसारोच्छित्तेः ।

अथ तस्य परम्परा-कारणत्वम् अस्त्य् एव चेत्—अस्तु, न कापि हानिर् इति । तस्माद् उभयथा भक्तानन्दने तद्-भक्त्य्-अनुभव एव भगवन्तं प्रवर्तयतीति सिद्धम् । 

तत एतद् उक्तं भवति—यद्य् अन्यस्य सुख-दुःखम् अनुभूयापि तत्-तत्-परित्यागेनेतरस्य सुखं दुःख-हानिं वा सम्पादयति, तदैव वैषम्यम् आपतति । श्री-भगवति तु प्राकृत-सुख-दुःखानुभवाभावान् न तद् आपतति, यथा कल्प-तरौ । तद् उक्तं श्रीमद्-अक्रूरेण—


> न तस्य कश्चिद् दयितः सुहृत्तमो  
> न चाप्रियो द्वेष्य उपेक्ष्य एव वा ।  
> तथापि भक्तान् भजते यथा तथा  
> सुर-द्रुमो यद्वद् उपाश्रितोऽर्थदः ॥ [भा।पु। १०.३८.२२] इति ।

अत्र भक्ताद् अन्य एव **कश्चिद्** इति ज्ञेयम् । कः पण्डितस् त्वद्-अपरं शरणं समीयाद् भक्त-प्रियाद् ऋत-गिरः सुहृदः कृतज्ञात् [भा।पु। १०.४८.२६] इत्य् एतत् तद्-वाक्येनैव तत्-प्रियत्व-प्रोक्तेः । श्री-महादेवेनाप्य् उक्तम्—


> न ह्य् अस्यास्ति प्रियः कश्चिन् नाप्रियः स्वः परोऽपि वा ।  
> आत्मत्वात् सर्व-भूतानां सर्व-भूत-प्रियो हरिः ॥  
> तस्य चायं महा-भागश् चित्रकेतुः प्रियोऽनुगः ।  
> सर्वत्र सम-दृक् शान्तो ह्य् अहं चैवाच्युत-प्रियः ॥ [भा।पु। ६.१७.३३-३४]

तथोक्तं श्री-प्रह्लादेनापि—


> चित्रं तवेहितम् अहोऽमित-योगमाया-  
> लीला-विसृष्ट-भुवनस्य विशारदस्य ।  
> सर्वात्मनः समदृशोऽविषमः स्वभावो  
> भक्त-प्रियो यद् असि कल्पतरु-स्वभावः ॥ [भा।पु। ८.२३.८] इति ।

अर्थश् च—यत् त्वं _भक्त-प्रियोऽसि_ सोऽपि _समदृशस्_ तव _स्वभावोऽविषमः_ विषमो न भवति । तत्र हेतु-गर्भ-विशेषणं—_कल्पतरु-स्वभाव_ इति । तस्माद् विषम-स्वभावतया प्रतीतेऽपि त्वय्य् अवैषम्यम् इत्य् अतीव _चित्रम्_ इति । 

अथवा, परत्रापि कल्प-वृक्षादि-लक्षणे समान एवाश्रयणीये वस्तुनि भक्त-पक्ष-पात-रूप-वैषम्य-दर्शनात् तद् वैषम्यम् अपि समस्यैव स्वभाव इत्य् लब्धे तद्-अपरिहार्यम् एवेति सिद्धान्तयितव्यम् । ततश् च विषम-स्वभाव इत्य् एवं व्याख्येयम् । तथा पूर्वत्रापि _भक्तान् भजते_  [भा।पु। १०.३८.२२] इति वैषम्य एव योजनीयम् इति । वस्तुतस् तु श्री-भगवत्य् अचिन्त्यम् ऐश्वर्यम् एव मुख्यस् तद्-अविरोधे हेतुः । यद् उक्तम्—नमो नमस् तेऽस्त्व् ऋषभाय सात्वताम् [भा।पु। २.४.१४] इत्य्-आदौ द्वितीयस्य चतुर्थे । टीकायाम्—तद् एवं वैषम्य-प्रतीताव् अप्य् अदोषत्वायाचिन्त्यम् ऐश्वर्यम् आह इति । तद् उक्तं श्री-भीष्मेण—


> सर्वात्मनः सम-दृशो ह्य् अद्वयस्यानहङ्कृतेः ।   
> तत्-कृतं मति-वैषम्यं निरवद्यस्य न क्वचित् ॥  
> तथाप्य् एकान्त-भक्तेषु पश्य भूपानुकम्पितम् ।  
> यन् मेऽसूंस् त्यजतः साक्षात् कृष्णो दर्शनम् आगतः ॥ [भा।पु। १.९.२१-२२] इति ।

तथा श्री-भगवता—


> समोऽहं सर्व-भूतेषु न मे द्वेष्योऽस्ति न प्रियः  
> ये भजन्ति तु मां भक्त्या मयि ते तेषु चाप्य् अहम् ॥ [गीता ९.२९] इति ।

तद् एवं तत्-तद्-अदोषे[^१५७] भक्त-पक्ष-पातस्य स्वरूप-शक्ति-सार-भूतत्वे भक्त-विनोदार्थम् एव स्वरूप-शक्त्यैव स्वयम् एव च तत्-तद्-अवतार-लीलाः करोति भगवान्, ततो विश्व-पालनं तु स्वयम् एव सिध्यतीति स्थिते, न वैदुर-प्रश्नस् तद्-अवस्थः । अत्र देवादीनां प्राकृततया तैः सह लीलायां[^१५८] स्वतस् तृप्तता-हानिस् तेषु तद्-अंशावेशादि-स्वीकारेणाग्रे [§] परिहर्तव्या । 

[^१५७]:
     तत्-तद्-दोषे (झ, यादवपूर)


[^१५८]:
     लीलया (ग, छ)


**[९३.६]**

तथा न चावतारादीनां स्वरूप-शक्त्य्-आत्मता-हानिः । तथा भक्त-विनोदैक-प्रयोजनक-स्वैर-लीला-कैवल्येन[^१५९] चान्यत्र राग-द्वेषाभावान् न वैषम्यम् अपि, प्रत्युत पित्त-दूषित-जिह्वानां खण्डाद् वैरस्य इव तस्मान् निग्रहेऽप्य् अनुभूयमाने तेषां दुष्टतादि-क्षपण-लक्षणं हितम् एव भवति । अत्र,

[^१५९]:
     प्रयोजनकस्यैव लीला-कैवल्येन (ङ, ज)



> न ह्य् अस्य जन्मनो हेतुः कर्मणो वा महीपते ।   
> आत्म-मायां विनेशस्य परस्य द्रष्टुर् आत्मनः ।   
> यन् मया चेष्टितं पुंसः स्थित्य्-उत्पत्त्य्-अप्ययाय हि ।   
> अनुग्रहस् तन्-निवृत्तेर् आत्म-लाभाय चेष्यते ॥ [भा।पु। ९.२४.५७-५८]

इति नवमान्तस्थ-श्री-शुक-वाक्यानुसारेण प्रलये लीनोपाधेर् जीवस्य धर्माद्य्-असम्भवाद् उपाधि-सृष्ट्य्-आदिना, धर्मादि-सम्पादनेनानुग्रह इति तदीय-टीकानुसारेण च । तथा, 


> लोके भवान् जगति नः कलयावतीर्णः   
> सद्-रक्षणाय खल-निग्रहणाय चान्यः ।   
> कश्चित् तदीयम् अभियाति निदेशम् ईश  
> किं वा जनः स्व-कृतम् ऋच्छति तन् न विद्मः ॥ [भा।पु। १०.७०.२७] 

इति जरासन्ध-बद्ध-राज-वृन्द-निवेदनेऽपि ईश्वरे, _त्वयि सद्-रक्षणार्थम्_ _अवतीर्णेऽपि_ चेद् अस्माकं दुःखं स्यात्, तर्हि _किम् अन्यः कश्चिज्_ जरासन्धादिस् त्वद्-आज्ञाम् अपि लङ्घयति, _किं च_ त्वया वक्ष्यमाणोऽपि _जनः_ स्व-कर्म-दुःखं प्राप्नोतीत्य् एवेति _न विद्मः_ । न चैतद् उभयम् अपि युक्तम् इति भावः । इति तदीय-टीकानुसारेण च लीलायाः स्वैरत्वेऽपि दुर्घटनी मायैव तदा तदा देवानुसरादीनां तत्-तत्-कर्मोद्बोध-सन्धानम् अपि घटयति । यया[^१६०] स्व-स्व-कर्मणा पृथग् एव चेष्टमानानां जीवानां चेष्टा-विशेषाः परस्पर-शुभाशुभ-शकुनतया घटिता भवतीत्य् आदिकं लोकेऽपि दृश्यते । यत्र तु क्वचिद् एषा तल्-लीला-जवम् अनुगन्तुं न शक्नोति, तत्रैव परमेशितुः स्वैरता व्यक्तीभवति । यथा—

[^१६०]:
     यथा (ग, यादवपूर)



> गुरु-पुत्रम् इहानीतं निज-कर्म-निबन्धनम् ।  
> आनयस्व महाराज मच्-छासन-पुरस्कृतः ॥ [भा।पु। १०.४५.४५]

इति यम-विषयक-श्री-भगवद्-आदेशादौ । ततश् च तस्यातिविरल-प्रचारत्वान् न सर्वत्र कृत-हान्य्-अकृताभ्यागम-प्रसङ्गश् च । 

अथ यदि केचिद् भक्तानाम् एव द्विषन्ति, तदा तदा भक्त-पक्ष-पातान्तःपातित्वाद् भगवता स्वयं तद्-द्वेषेऽपि न दोषः, प्रत्युत भक्त-विषयक-तद्-रतेः पोषकत्वेन ह्लादिनी-वृत्ति-भूतानन्दोल्लास-विशेष एवासौ । येन हि द्वेषेण प्रतिपद-प्रोन्मीलत्-सान्द्रानन्द-वैचित्री-समतिरिक्त-भक्ति-रस-मरुस्थल-ब्रह्म-कैवल्यापादान-रूपत्वेन तदीय-भक्ति-रस-महा-प्रतियोगितया ततोऽन्यथा दुश्चिकित्सतया च तत्रोचितम् । तद्-उत्थ-भगवत्-तेजसा तत्-स्वरूप-शक्तेर् अपि तिरस्कारेण ध्वंसाभाव-तुल्यम्,[^१६१] स्वर्गापवर्ग-नरकेष्व् अपि तुल्यार्थ-दर्शिनः [भा।पु। ६.१७.२८] इति न्यायेनान्येषाम् अतीव दुःसहं, तेषाम् अपि कामुकानां निकामम् अनभीष्टम् उद्दण्ड-दण्ड-विशेषं कुर्वत्य् एव भगवति तस्य सर्व-हित-पर्यवसायि-चारित्र-स्वभावत्वाद् एव तत्-तद्-दुर्वार-दुर्वासना-मयाशेष-संसार-क्लेश-नाशोऽपि भवति । 

[^१६१]:
     -तुल्यत्वम् (यादवपूर)


यः खल्व् अभेदोपासकानाम् अतिकृच्छ्र-साध्यः पुरुषार्थः क्वचिच् च परमार्थ-वस्त्व्-अभिज्ञानां नरक-निर्विशेषं तेषां कामिनां तु निकामम् अभीष्टं विट्-कीटानाम् इवामेध्यं स्वर्ग-विशेषं तेभ्यो ददाति, स परमेश्वरः । 

अत एवोक्तं नागपत्नीभिः—रिपोः सुतानाम् अपि तुल्य-दृष्टेर् धत्से दमं फलम् एवानुशंसन् [भा।पु। १०.१६.३३] इत्य् अर्थः । _दमम्_ इति यतो दम अपीत्य् अर्थः । यत् तु पूतनादाव् उत्तम-भक्त-गतिः श्रूयते, तद्-भक्तानुकरण-माहात्म्येनैवेति तत्र तत्र स्पष्टम् एव, यथा सद्-वेषाद् अपि पूतनापि सकुला [भा।पु। १०.१४.३५] इत्य्-आदि ।

अथ यदि केचिद् भक्ता एव सन्तो भक्तान्तरेषु कथञ्चिद् अपराध्यन्ति, तदा तेनैवापराधेन भक्तेषु भगवति च विवर्तमानं द्वेष-बाडवानल-ज्वाला-कलापम् अनुभूय चिरात् कथञ्चित् पुनः सद्-वेषेणापि भगवत्-संस्पर्शादिना स-परिकरे तद्-अपराध-दोषे विनष्टे स्व-पदम् एव प्राप्नुवन्ति, न तु ब्रह्म-कैवल्यम्, भक्ति-लक्षण-बीजस्यानश्वर-स्वभावत्वात् । तेषु भगवतः क्रोधश् च बालेषु मातुर् इवेति । तस्मात् सर्वं समञ्जसम् ।

तथा हि श्री-राजोवाच—


> **समः प्रियः सुहृद् ब्रह्मन्**   
> **भूतानां भगवान् स्वयम् ।**  
> **इन्द्रस्यार्थे कथं दैत्यान्**   
> **अवधीद् विषमो यथा ॥** [भा।पु। ७.१.१]

परमात्मत्वेन **समः सुहृत्** हित-कारी, **प्रियः** प्रीति-विषयो भगवान् । एवं सति साम्येनैवोपकर्तव्यत्वेन प्रीति-विषयत्वेन, न च सर्वेष्व् एव प्राप्तेषु **कथं विषम इव दैत्यान् अवधीत्** ? विषमत्वम् उपलक्षणम् । असुहृदि वा प्रिय इव चेति ॥

**[९४]**

किं च, यस्य यैः प्रयोजनं सिध्यति, स तत्-पक्षपाती भवति । येभ्यो बिभेति, तान् द्वेषेण हन्ति, न तु तद् अत्रास्तीत्य् आह—


> **न ह्य् अस्यार्थः सुर-गणैः**   
> **साक्षान् निःश्रेयसात्मनः ।**  
> **नैवासुरेभ्यो विद्वेषो**   
> **नोद्वेगश् चागुणस्य हि ॥** [भा।पु। ७.१.२]

निःश्रेयसं परमानन्दः ॥

**[९५]**

अतः—


> **इति नः सुमहा-भाग**   
> **नारायण-गुणान् प्रति ।**  
> **संशयः सुमहान् जातस्**   
> **तद् भवांश् छेत्तुम् अर्हति ॥** [भा।पु। ७.१.३]

**गुणान्** अनुग्रह-निग्रहादीन् **प्रति** तत्-तत्-**संशयम्** ॥

> 

**[९६]**

अत्र श्री-ऋषिर् उवाच—


> **साधु पृष्टं महाराज**   
> **हरेश् चरितम् अद्भुतम् ।**  
> **यद् भागवत-माहात्म्यं**   
> **भगवद्-भक्ति-वर्धनम् ॥** [भा।पु। ७.१.४]

हे **महाराज** ! इदं यत् **पृष्टं** तत् **साधु** सुविचारितम् एव । किन्तु **हरेश् चरितम् अद्भुतम्** अपूर्वम्, अवैषम्येऽपि विषमतया प्रतीयमानत्वेन विचारातीतत्वात् । **यद्** यत्र हरेश् चरित्रे **भगवद्-भक्ति-वर्धनं** **भागवत-माहात्म्यं** भागवतानां प्रह्लादोपलक्षित-भक्त-वृन्दानां माहात्म्यं वर्तते । अनेन भागवतार्थम् एव सर्वं करोति भगवान्, न त्व् अन्यार्थम् इत्य् अस्यैवार्थस्य पर्यवसानं भविष्यतीति व्यञ्जितम् । टीका च—


> स्व-भक्त-पक्ष-पातेन तद्-विपक्ष-विदारणम् ।   
> नृसिंहम् अद्भुतं वन्दे परमानन्द-विग्रहम् ॥ इत्य् एषा ।

**[९७]**

अतो—


> **गीयते परमं पुण्यम्**  
> **ऋषिभिर् नारदादिभिः ।**  
> **नत्वा कृष्णाय मुनये**  
> **कथयिष्ये हरेः कथाम् ॥** [भा।पु। ७.१.५]

**परमं पुण्यं** यथा स्यात् तथा या **गीयते** तां **कथाम्** इति यत्-तदोर् अध्याहारेणान्वयः । अत्र च तैर् गीयमानत्वेन भक्तैक-सुख-प्रयोजनत्वम् एव व्यञ्जितम् ॥

**[९८]**

तत्र तत्र तावद् व्यञ्जितार्थानुरूपम् एव प्रश्नस्योत्तरम् आह—


> **निर्गुणोऽपि ह्य् अजोऽव्यक्तो**  
> **भगवान् प्रकृतेः परः ।**  
> **स्व-माया-गुणम् आविश्य**  
> **बाध्य-बाधकतां गतः ॥** [भा।पु। ७.१.६]

यस्मात् प्रकृतेः परः, तस्मान् **निर्गुणः** प्राकृत-गुण-रहितः । तत एव **अजो** नित्य-सिद्धः। तत एव च **अव्यक्तः,** प्राकृत-देहेन्द्रियादि-रहितत्वान् नान्येन व्यज्यते इति स्वयं-प्रकाश-देहादिर् इत्य् अर्थः । ततश् च प्रकृति-गुणोत्थ-राग-द्वेषादि-रहितश् चेति भावः । एवम् एवम्-भूतोऽपि **स्वेषु** भक्तेषु या **माया** कृपा तत्रोचितो यो **गुणो** लीला-कौतुक-मय-विशुद्धोर्जित-सत्त्वाख्यः, तम् **आविश्य** आलम्ब्य **भगवान्** नित्यम् एव प्रकाशित-षड्-गुणैश्वर्यः सन्, एतद् अप्य् उपलक्षणं कदाचिद् इत्य् आदौ जातः सन्, लोकेन्द्रियेषु व्यक्तोऽपि सन्, **बाध्य-बाधकतां गतः,** निज-दृष्टि-पथेऽपि स्थातुम् असमर्थेषु अतिक्षुद्रेषु देवासुरादिषु स्व-साहाय्य-प्रतियोद्धृत्व-सम्पादनाय स्वयं सञ्चारितं किञ्चित् तद्-अंश-लक्षणम् एव तेजः समाश्रित्य बाध्यतां बाधकतां च गतः । युद्ध-लीला-वैचित्र्याय प्रतियोद्धृषु तदानीं स्वस्मिन् प्रकाश्यमानाद् अपि तेजसोऽधिकं तेजोऽंशं सञ्चार्य बाध्यतां पराजयं, कदाचित् तु तस्मान् नूनं सञ्चार्य बाधकतां जयं प्राप्त इत्य् अर्थः । स्यात् कृपा-दम्भयोर् माया इति विश्व-प्रकाशः । 

अत्र सत्य् अप्य् अर्थान्तरे भागवतानुग्रह-प्रयोजनत्वेनैवोपक्रान्तत्वाद् उपसंहरिष्यमाणत्वाच् च गति-सामान्याच् च छल-मय-मायया तत्-तत्-कर्तृत्वेऽप्य् अधिक-दोषापाताच् च तन् नापेक्षते । तस्माद् भक्त-विनोदैक-प्रयोजनक-स्वैर-लीला-कैवल्येनान्यत्र राग-द्वेषाभावान् नात्र वैषम्यम् इति भावः । अत एव बाध्यताम् अपि यातीति बाधकतया सहैवोक्तम् । तथा निज-स्वरूप-शक्ति-विलास-लक्षण-लीलाविष्कारेण सर्वेषाम् एव हितं पर्यवस्यतीति सुहृत्त्वादिकं च नापयातीति ध्वनितम् ॥ 

**[९९]**

अथ कथं सोऽपि विशुद्ध-सत्त्वाख्यो गुणः प्राकृतो न भवति ? कदा वा कुत्र तं वीर्यातिशयं सञ्चारयति ? कथां वा कृत-हान्य-कृताभ्याभ्यागम-प्रसङ्गो न भवति ? इत्य् आदिकम् आशङ्क्याह द्वाभ्याम्—[^१६२]


[^१६२]:
     अत्र श्लोकावतरणिकायां क्रम-सन्दर्भे, क, ख, ग, छ-करलिपिषु च अधिकः पाथः, यथा—"तस्य बाध्य-बाधकतां व्यवस्थापयति द्वाभ्याम् । ये तु तत् त्रयः सत्त्वादयो गुणास् तेषु न तदीयत्वं, न तद्-आवेशः, न च सदैकावस्थात्वं, यतः पूर्वत्र पद्ये तस्य गुणस्यान्यतमत्व-दर्शनाय स्वेति आविश्येति च विशिष्य स्व-माया-गुणम् आविश्येत्य् उक्तम्, न तु माया-गुनम् उपाधायेत्य् आह—सत्त्वम् इत्य् अर्धकेन ।"


> **सत्त्वं रजस् तम इति प्रकृतेर् नात्मनो गुणाः ।**  
> **न तेषां युगपद् राजन् ह्रास उल्लास एव वा ॥** [भा।पु। ७.१.७]

**सत्त्वादयो गुणाः प्रकृतेर्** एव **नात्मनः** । आत्मनः परमेश्वरस्य तस्य तु ये सर्वेऽपि नित्यम् एवोल्लासिनो गुणाः, ते तु ते न भवन्तीत्य् अर्थः । तद् उक्तम्—


> सत्त्वादयो न सन्तीशे यत्र च प्राकृता गुणाः ।   
> स शुद्धः सर्व-शुद्धेभ्यः पुमान् आद्यः प्रसीदतु ॥ [वि।पु। १.९.४४] इति ।   
> ह्लादिनी सन्धिनी सम्वित् त्वय्य् एका सर्व-संस्थितौ ।   
> ह्लाद-ताप-करी मिश्रा त्वयि नो गुण-वर्जिते ॥ [वि।पु। १.१२.६९] इति च[^१६३] ।

[^१६३]:
     मूले एतौ श्लोकौ प्रतीकेन उद्धृतौ, अत्र पूर्ण-रूपेणैव सन्निविष्टौ।


यस्मान् नात्मनस् ते, तस्माद् एव **युगपत् ह्रास** **एव वा उल्लास** एव वा **नास्ति**, किन्तु विकारित्वेन परस्परम् अभ्युपमर्दित्वात्[^१६४] कस्यचित् कदाचित् ह्रासः, कस्यचित् कदाचिद् उल्लासो भवतीत्य् अर्थः ॥

[^१६४]:
     उपमर्द्यत्वात् (झ, यादवपूर); उपमर्द्य्-उपमर्द्यत्वात् (क्रम-सन्दर्भ)


**[१००]**

ततश् च देवादीनां तत्-साहाय्ये सुरादीनां च तद्-युद्धे योग्यतां दर्शयति । तथा सत्त्वाद्य्-उल्लास-काले तल्-लीलायास् तद्-अधीनत्वम् इव यत् प्रतीयते, तद् अनुवदन् परिहरति—


> **जय-काले तु सत्त्वस्य देवर्षीन् रजसोऽसुरान् ।**   
> **तमसो यक्ष-रक्षांसि तत्-कालानुगुणोऽभजत् ॥** [भा।पु। ७.१.८]

**सत्त्वस्य जय-काले देवान् ऋषींश्** च **अभजत्** भजति भगवान् तत्-प्रकृति-तत्-तद्-देहेषु[^१६५] सत्त्वोपाधिकं निज-तेजः सञ्चारयति, येन च तान् सहायमानान् करोतीत्य् अर्थः । एवं **रजसो** जय-काले असुरेषु रज-उपाधिकं, **तमसो** जय-काले यक्ष-रक्षःसु तम-उपाधिकम् इति योजनीयम्, ततश् च येन तान् यक्षादीन्[^१६६] प्रतियोद्धॄन् कुर्वन् देवादीन् पराजितान् करोति, स्वम् अपि तथा दर्शयतीत्य् अर्थः । तद् एवं भक्त-रस-पोष-लीला-वैचित्र्याय बाध्य-बाधकतां यातीति दर्शितम् । यच् च क्षीरोद-मथने श्रूयते—

[^१६५]:
     तत्-प्रकृति- इति नास्ति यादवपूर-संस्करणे, क्रम-सन्दर्भे वा।


[^१६६]:
     असुरादीन् (ग)



> तथा सुराण् आविशद् आसुरेण   
> रूपेण तेषां बल-वीर्यम् ईरयन् ।   
> उद्दीपयन् देव-गणांश् च विष्णुर्   
> देवेन नागेन्द्रम् अबोध-रूपः ॥ [भा।पु। ८.७.११] इति ।

अत्रापि तद्-वैचित्र्यार्थम् एव तथा तत्-तद्-आवेशस् तस्येति लभ्यते । 

नन्व् आयाता तस्य तत्-तद्-गुणोद्बोधक-काल-पारवश्येन स्वैर-लीला-हानिः । ततश् च गुण-सम्बन्धातिशये वैषम्यादिकं च स्पष्टम् एवेत्य् आशङ्क्याह—**तत्-कालानुगुण** इति । तेषां सत्त्वादीनां काल एवानुगुणो यस्य सः, भगवच्-छरण इतिवत् समासः । स्वैरम् एव क्रीडति तस्मिन् नित्यम् एव तद्-अनुगतिकया मायया यया तद्-अनुसारेणैवानादि-सिद्ध-प्रवाहं तं तं जगत्-कर्म-समुदायं प्रेर्य, स्व-वृत्ति-विशेष-रूपत्वेन प्रवर्त्यमानः सत्त्वादि-गुणानां काल एव तद्-अधीनो भवतीत्य् अर्थः । 

कालस्य माया-वृत्तित्वम् उदाहृतं कालो दैवम् [भा।पु। १०.६३.२६, §५३] इत्य्-आदौ, त्वन्-मायैषा इति । यद् वा, तेषां कालोऽपि सदानुगतो भक्तानुग्रह-मात्रार्थ-स्वैर-चेष्टात्मक-प्रभाव-लक्षणो गुणो यस्य स इत्य् अर्थः । ततोऽपि तच्-चेष्टानुसारेणैव मायया तत्-तत्-प्रवर्तनम् इति भावः । यद् उक्तम्—


> योऽयं कालस् तस्य तेऽव्यक्त-बन्धो   
> चेष्टाम् आहुश् चेष्टते येन विश्वम् ॥ [भा।पु। १०.३.२६, भ।सं। §२७] इति ।

तथा चोभयथापि न पारवश्यम् इत्य् आयातम् । इत्थम् एव श्री-कपिल-देवोऽपि—यः कालः पञ्च-विंशकः [भा।पु। ३.२६.१५] इति, प्रभावं पौरुषं प्राहुः कालम् एके यतो भयम् [भा।पु। ३.२६.१६] इति च । तत्र माया-व्यङ्ग्यत्व-पुरुष-गुणत्व-लक्षण-मत-द्वयम् उपन्यस्तवान् । अत्र तस्य चेष्टा प्रभावस्य भक्त-विनोदायैव मुख्या प्रवृत्तिः । गुणोद्बोधादि-कार्यं तु तत्र स्वत एव भवतीति तत्र प्रवृत्त्य्-आभास एव । ततश् च पूर्वोऽंशः स्वयम् एवेति स्वरूप-शक्तेर् एव विलासः परस् तद्-आभास-रूप एवेत्य् आभास-शक्तेर् मायाया एवान्तर्गतः । योऽयं काल  [भा।पु। १०.३.२६] इत्य्-आदौ, निमेषादिर् इत्य्-उक्तिस् तु द्वयोर् अभेद-विवक्षयैवेति ज्ञेयम् ।

अत एवं[^१६७] व्याख्येयं—यथा भृत्यस्यानुगतो भृत्योऽनुभृत्यः, तथात्र प्रभाव-लक्षणस्य गुणस्यानुगत आभास-रूपो गुणोऽ**नुगुणः** । तथा च तेषां कालोऽप्य् अनुगुणो न तु साक्षाद् गुणो यस्येति ॥

[^१६७]:
     अत्र वा इति पाठ्यते पुरी-दासेन, न तु यादवपूर-संस्करणे, न वा क्रम-सन्दर्भे वा-शब्दः प्राप्यते।


**[१०१]**

ननु तेषु तेषु तेनावेश्यमानं तेजः कथं न लक्ष्यते ? तत्राह—


> **ज्योतिर्-आदिर् इवाभाति सङ्घातान् न विविच्यते ।**   
> **विदन्त्य् आत्मानम् आत्म-स्थं मथित्वा कवयोऽन्ततः ॥** [भा।पु। ७.१.९]

यद्यपि तेषु तेषु निज-तेजोऽंशेनाविष्टोऽसौ **सङ्घातात्** सम्मिश्रत्वात् **न विविच्यते** लोकैर् विवेक्तुं न शक्यते, तथापि **कवयो** विवेक-निपुणा **अन्ततो मथित्वा** तस्यापि साहाय्यं तेनापि युद्धम् इत्य् आदिकासम्भवार्थ-निषेधेन विविच्य, तद्-अंशेन **आत्मस्थं** तत्-तद्-आत्मनि प्रविष्टम् **आत्मानम्** ईश्वरं **विदन्ति** जानन्ति । तत्र हेतु-गर्भो दृष्टान्तः—यस्मात् तत्-तेजः **ज्योतिर्-आदि**-पदार्थ **इवाभाति** द्रष्टृष्व् इति विशेषः[^१६८] । 

[^१६८]:
     इति शेषः इति क्रम-सन्दर्भे।


अयम् अर्थः—यथा नेदं मणेस् तेजः पूर्वम् अदर्शनात्, किन्तु तदातप-संयोगेन सौरं तेज एवात्र प्रविष्टम् इति सूर्य-कान्तादौ तृणादि-दाहेन[^१६९] तद्-अनुभविषु तदा भाति । यथा च पूर्ववद् एव वायोर् अयं गन्धः पार्थिव एव प्रविष्ट इति तेष्व् आभाति, तथात्रापीति । 

[^१६९]:
     तूलादि-दाहेन (झ, यादवपूर, क्रम-सन्दर्भः)।


अथवा, नन्व् एवं तत्र तत्रावेशितैः स्व-तेजोभिर् एव क्रीडतीत्य् आयातम् ? कथं तर्हि तैर् अपि क्रीडतीति दृश्यते ? तत्राह—**ज्योतिर्** इति । यथा चक्षुर्-आदि-ज्योतिर्भिः स्वांशे रूप-मात्रेऽपि प्रकाश्यमाने गन्धादि-गुण-पञ्चका मृद् एवासौ प्रकाशत इति प्रतीयते, यथा च कर्णादि-नभसा स्वांशे शब्द-मात्रेऽपि गृह्यमाने दुन्दुभिर् एवासाव् इति प्रतीयते, तच् च तत्-तद्-गुणानां संमिश्रत्वाद् एव भवति, न वस्तुतः । तथा **कवय आत्मानम्** ईश्वरं तत्-तत्-**सङ्घात**-स्थत्वेनान्यैर् अविविक्तम्[^१७०] अपि **आत्म-स्थं** स्वांश-तेजोभिर् एव क्रीडन्तं जानन्तीत्य् अर्थः ॥

[^१७०]:
     -स्थत्वेनान्यैर् अजानन्ति विविक्तम् इति क्रम-सन्दर्भ-पाठो लब्धः, पुरी-दास-सम्मतः पाठस् तु "-स्थत्वेनान्यैव विविक्तम्" इति।


**[१०२]**

तद् एवं युद्धादि-निज-लीलाभिर् भक्त-विनोदनम् एव प्रयोजनं, विश्व-पालनं तु ततः स्वत एव सिद्ध्यतीत्य् उक्त्वा,[^१७१] सृष्टि-प्रलययोः प्रकृतीक्षणादाव् अपि सर्वाशङ्क-निरासार्थम् अतिदिशन् त्रिष्व् अप्य् अविशेषम् आह—

[^१७१]:
     भवतीत्य् उक्त्वा (झ, यादवपूर)।



> **यदा सिसृक्षुः पुर आत्मनः परो**  
> **रजः सृजत्य् एष पृथक् स्व-मायया ।**  
> **सत्त्वं विचित्रासु रिरंसुर् ईश्वरः**  
> **शयिष्यमाणस् तम ईरयत्य् असौ ॥** [भा।पु। ७.१.१०]

**यदा** यत्र स्व-चेष्टा-लक्षणे काले **एष** **परः** परमेश्वरः **स्व-मायया** भक्त-कृपया **आत्मनः पुरः** प्राचीन-सृष्टि-गत-साधक-भक्त-रूपाणि स्वस्याधिष्ठानानि **सिसृक्षुर्** भवति, प्रकृत्या सह तेषु लीनेषु आविर्भावनार्थाम् ईक्षां करोति, तदा **पृथक्** स्वरूप-शक्तेर् इतरासौ जीव-मायाख्या शक्तिः पूर्ववत् तच्-चेष्टात्मक-प्रभावाभासोद्दीप्ता **रजः सृजति,** स्वांश-भूताद् गुण-त्रय-साम्याद् अव्यक्तात् तद् विक्षिपति, उद्बोधयतीति वा । यद् वा, पृथङ्-मायानुगत एष काल एव सृजति तथा **असौ**-पदेन च काल एवोच्यते । 

अथ **विचित्रासु** नाना-गुण-वैचित्री-मतीषु तल्-लक्षणासु पूर्षु यदा [रिरंसुः] रन्तुम् इच्छुर् भवति, तदासौ **सत्त्वं सृजति**, यदा पुनस् ताभिर् एव मिलित्वा **शयिष्यमाणः,** शयितुम् इच्छुर् भवतीत्य् अर्थः, तदासौ **तमः** सृजतीति । ततो भक्त-निमित्तम् एव सर्वा एव सृष्ट्य्-आदि-क्रियाः प्रवर्तन्ते इति भावः । यथाङ्गीकृतम् एकादशस्य तृतीये, ससर्जोच्चावचान्य् आद्यः स्व-मात्रात्म-प्रसिद्धये [भा।पु। ११.३.३] इत्य् अत्र टीका-कृद्भिर् अपि—


> किम्-अर्थं **ससर्ज** ? **स्व-मात्रात्म-प्रसिद्धये** । स्वं मिमीते प्रमिमीते य उपास्ते स स्व-माता । तस्यात्मनो जीवस्य प्रकृष्टायै सिद्धये ॥ इति ।

शयनम् अत्र पुरुषावतारस्य कदाचित् प्रलयोदधौ योग-निद्रा, कदाचिद् भगवत्-प्रवेशो वा । यद्यपि सर्वेष्व् अपि जीवेषु अन्तर्यामितया परमेश्वरस् तिष्ठति, तथापि तत्रासंसक्तत्वाद् अस्थित एव भवति, तद्-भक्तेषु तु समासक्तत्वान् न तथेति । न च तत्-सङ्गादौ तस्येच्छेति यथोक्त-व्याख्यानम् एव बलवत् । तथा च श्री-भगवद्-उपनिषदः—


> मत्-स्थानि सर्व-भूतानि न चाहं तेष्व् अवस्थितः ।  
> न च मत्-स्थानि भूतानि पश्य मे योगम् ऐश्वरम् ॥ [गीता ९.४-५] इति  
> ये भजन्ति तु मां भक्त्या मयि ते तेषु चाप्य् अहम् ॥ [गीता ९.२९] इति च ।

उक्तं च हरि-भक्ति-सुधोदये—


> भक्तानां हृदयं शान्तं सश्रियो मे प्रियं गृहम् ।  
> वसामि तत्र शोभैव वैकुण्ठाख्यादि-वर्णना ॥[^१७२] [ह।भ।सु। १४.५७] इति । 

[^१७२]:
     वस्तुना (ह।भ।सु।)


**[१०३]**

एवं प्रसङ्गेन सृष्टि-प्रलयाव् अपि व्याख्याय पुनः पालनम् एव व्याचक्षाणः प्रकरणम् उपसंहरति सार्धेन—


> **कालं चरन्तं सृजतीश आश्रयं**  
> **प्रधान-पुम्भ्यां नर-देव सत्य-कृत् ।**  
> **य एष राजन्न् अपि काल ईशिता**  
> **सत्त्वं सुरानीकम् इवैधयत्य् अतः ।**  
> **तत्-प्रत्यनीकान् असुरान् सुर-प्रियो**  
> **रजस्-तमस्कान् प्रमिणोत्य् उरुश्रवाः ॥** [भा।पु। ७.१.११]

**सत्य-कृत्** स्वरूप-शक्ति-विलासेनैव स्वयं परमार्थ-सत्य-क्रियाविर्भावक एव सन्, स्व-चेष्टा-रूपं **कालं सृजति** व्यञ्जयति । किं कुर्वन्तं ? **प्रधान-पुंभ्यां** चरन्तं,**[^१७३]** तत्-तत्-सम्बन्धानां साधक-भक्तानां देवादि-प्रविष्टं निज-तेजोऽंशानां च साहाय्य-हेतोर् एव सृज्यमानतया उत्पत्त्यैवाव्यक्त-जीव-सङ्घाताभ्यां **चरन्तम्**, अत एव सन्निधानेनैव तयोस् तत्-तद्-अवस्थानाम् **आश्रयम्** उद्भव-हेतुं च । **नर-देव** इति सम्बोधनेन यथा निजेहया मुख्यम् एव कार्यं कुर्वतस् तव तयैवान्यद् अपि क्षुद्रतरं स्वयम् एव सिध्यति, तद्वद् इहापीति बोधितम् । 

[^१७३]:
     अत्र "चरन्तम्" इति क्रम-सन्दर्भे नास्ति।


ततो **य एष** चेष्टा-रूपः **कालः** स **सत्त्वं** सत्त्व-प्रधानं **सुरानीकम्** **एधयतीव,** तत एव **तत्-प्रत्यनीकान्** रजस्-तमः-प्रधानान् **असुरान्** **प्रमिणोति** इव हिनस्तीव, ये तु देवेषु भक्ता असुरेषु भक्त-द्वेषिणस् तान् स्वयं पालयति हिनस्ति चैवेति पूर्वम् एवोक्तम् । यस्मात् तच्-चेष्टा-लक्षणस्य कालस्यैवं वार्ता, तस्माद् **ईशितापि** एधयतीव प्रमिणोतीव चेति । हे **राजन्न्** इति पूर्वाभिप्रायम् एव ।

ननु यदि चेशितुः प्रयोजनं न भवति, तर्हि कथं कदाप्य् असुरान् अपि स्व-पक्षान् विधाय देवैर् न युध्येत ? तत्राह—**सुर-प्रियः,** सुरेषु वर्तमानाः प्रिया भक्ता यस्य सः । सत्त्व-प्रधानेषु सुरेषु प्रायशस् तेषां सर्वेषाम् अनुगमनेनैव तस्यानुगमनम् । कदाचिद् बृहस्पत्य्-आदिषु महत्स्व् अपराधे तु येषां मालिन्येन सुरत्वाच्छादनात्, तेषां तस्य चैतेष्व् अननुगमनं स्याद् इति, जय-काले तु सत्त्वस्य [भा।पु। ७.१.८] इत्य्-आद्य् उक्तम् इति भावः ।

ननु कथं तेऽपि तान् नानुगच्छन्ति ? तत्राह—**रजस्-तमस्कान्** इति । अत्यन्त-भगवद्-बहिर्मुखता-करयोस् तयोर् गुणयोर् अरोचकत्वाद् एवेति भावः । तर्ह्य् असौ सदैवासुराणां निग्रहम् एव करोतीत्य् अथाप्य् असामञ्जस्यम् इत्य् आशङ्क्याह—**उरुश्रवाः,** वैरेण यं नृपतयः [भा।पु। ११.५.४८] इति, अहो बकी यं स्तन-काल-कूटं [भा।पु। ३.२.२३] इत्य्-आदिभिर्  उरु सर्वतो विस्तृतं महत्तमं वा श्रवः कीर्तिर् यस्य, स तेषाम् अप्य् अनुग्रहं करोतीति भावः ॥ 

**[१०४]**

तद् एवं सिद्धान्तं प्रदर्श्य, तत्र स्व-भक्तानुग्रह-मात्र-प्रयोजनस् तत् तत् करोति परेश इति प्रतिज्ञातार्थोदाहरणाय प्रह्लाद-जय-विजयादि-कृपायाः सूचकम् इतिहास-विशेषम् आह—


> **अत्रैवोदाहृतः पूर्वम्**   
> **इतिहासं सुरर्षिणा ।**   
> **प्रीत्या महाक्रतौ राजन्**   
> **पृच्छतेऽजात-शत्रवे ॥** [भा।पु। ७.१.१२] इत्य्-आदि । टीकैव दृश्या[^१७४] ॥

[^१७४]:
     "तदानीं तयोर् न सुर-पक्ष-पातेन वधः, किन्तु ब्रह्म-शापेनाषुरीं योनिं प्राप्तयोर् अनुग्रहार्थ एवेति वक्तुम् इतिहासम् उपक्षिपति—अत्रैवेति । **अत्र** द्वेषादि-रहितस्यापि दैत्य-वधे नारदेन **इतिहासः** प्रस्तावितः ॥" इत्य् एषा श्रीधर-स्वामिनां टीका । स्वयं तु श्री-जीव-प्रभुपादैर् इदं क्रम-सन्दर्भे लिखितम्—"अत्र विद्वेषादि-राहित्येन भक्तानन्दनार्थं स्वैर-लीला-मात्रत्वे असुराणाम् अपि परम-हित-पर्यवसायक-स्वभावत्वे च । एव-कारेण सिद्धान्तान्तरं व्यावर्त्यते" इति ॥


॥ ७.१ ॥ श्री-शुकः ॥९३-१०४॥

**[१०५.१]**

तद् एवं सर्वेऽपि वैषम्य-नैर्घृण्ये परिहृते । 

ईश्वरस् तु पर्जन्यवद् द्रष्टव्य इत्य् अस्य ब्रह्म-सूत्र-निर्गतार्थ-न्यायस्याप्य् अत्रैवान्तर्भाव-सिद्धेः । इति ब्रह्म-भगवत्-परमात्मानो विवृताः । तद् एवं त्रिव्यूहत्वम् एव व्याख्यातम् । क्वचिद् वासुदेवादि-चतुर्व्यूहादित्वं च दृश्यते । स च भेदः कस्यचित् केनचिद् अभेद-विवक्षया भेद-विवक्षया च नायुक्तः । तद् उक्तं मोक्ष-धर्मे नारायणीये—


> एक-व्यूह-विभागो वा क्वचिद् द्वि-व्यूह-संज्ञितः ।   
> त्रि-व्यूहश् चापि सङ्ख्यातश् चतुर्-व्यूहश् च दृश्यते ॥ [म।भा। १२.३३६.५३] इति ।

श्रुतिश् च—स एकधा भवति द्विधा भवति [छा।उ। ७.२६.२] इत्य्-आद्या । 

अथ पूर्व-रीत्या चतुर्-व्यूहत्वाद्य्-अविसंवादितया यद् अत्र त्रि-व्यूहत्वं, तत्र प्रथम-व्यूहस्य श्री-भगवत एव मुख्यत्वं यत् प्रतिपादकत्वेनैवास्य श्री-भागवतम् इत्य् आख्या। यथोक्तम्—इदं भागवतं नाम पुराणं ब्रह्म-सम्मितम् [भा।पु। १.३.४०] इति। तस्य हि प्राधान्ये षड्-विधेन लिङ्गेन तात्पर्यम् अपि पर्यालोच्यते । 


> उपक्रमोपसंहाराव् अभ्यासोऽपूर्वता फलम् ।   
> अर्थवादोपपत्ती च लिङ्गं तात्पर्य-निर्णये ॥ इत्य् उक्त-प्रकारेण । 

तथा हि तावद् उपक्रमोपसंहारयोर् ऐक्येन—


> **जन्माद्य् अस्य यतोऽन्वयाद् इतरतश् चार्थेष्व् अभिज्ञः स्वराट्**  
> **तेने ब्रह्म हृदा य आदि-कवये मुह्यन्ति यत् सूरयः ।**  
> **तेजो-वारि-मृदां यथा विनिमयो यत्र त्रि-सर्गोऽमृषा**  
> **धाम्ना स्वेन सदा निरस्त-कुहकं सत्यं परं धीमहि ॥**   
> [भा।पु। १.१.१]



> **कस्मै येन विभासितोऽयम् अतुलो ज्ञान-प्रदीपः पुरा**  
> **तद्-रूपेण च नारदाय मुनये कृष्णाय तद्-रूपिणा ।**  
> **योगीन्द्राय तद्-आत्मनाथ भगवद्-राताय कारुण्यतस्**  
> **तच् छुद्धं विमलं विशोकम् अमृतं सत्यं परं धीमहि ॥** 

[भा।पु। १२.१३.१९]


तत्र पुर्वस्यार्थः । अर्थोऽयं ब्रह्म-सूत्राणाम् इति गारुडोक्तेर् अस्य महा-पुराणस्य ब्रह्म-सूत्राकृत्रिम-भाष्यात्मकत्वात् प्रथमं तद् उपादायैवावतारः । तत्र पूर्वम्, अथातो ब्रह्म जिज्ञासा [वे।सू। १.१.१] इति व्याचष्टे—**तेजो-वारि-मृदाम्** इत्य्-आद्य्-अर्धेन । योजनायां प्राथमिकत्वाद् अस्य पूर्वत्वम् ।

तत्र _ब्रह्म-जिज्ञासा_ इति व्याचष्टे—**परं धीमहि** इति । **परं** श्री-भगवन्तं **धीमहि** ध्यायेम । तद् एवं मुक्त-प्रग्रहया योग-वृत्त्या बृहत्त्वाद् ब्रह्म यत् सर्वात्मकं, तद् बहिश् च भवति । तत् तु निज-रश्म्य्-आदिभ्यः सूर्य इव सर्वेभ्यः परम् एव स्वतो भवतीति मूल-रूपत्व-प्रदर्शनाय[^१७५] पर-पदेन ब्रह्म-पदं व्याख्यायते । तच् चात्र भगवान् एवेत्य् अभिमतं, पुरुषस्य तद्-अंशत्वात्, निर्विशेष-ब्रह्मणो[^१७६] गुणादि-हीनत्वात् ।

[^१७५]:
     मूल-रूप-भगवत्-प्रदर्शनाय (ङ, छ, ज)


[^१७६]:
     निर्गुणस्य ब्रह्मणो (ज, यादवपूर)


उक्तं च श्री-रामानुज-चरणैः—सर्वत्र बृहत्त्व-गुण-योगेन हि ब्रह्म-शब्दः । बृहत्त्वं च स्वरूपेण गुणैश् च यत्रानवधिकातिशयः सोऽस्य मुखोऽर्थः । स च सर्वेश्वर एव [श्री-भाष्य १.१.१] इति । 

उक्तं प्रचेतोभिः, न ह्य् अन्तस् त्वद्-विभूतीनां सोऽनन्त इति गीयसे [भा।पु। ४.३०.३१] । अत एव विविध-मनोहरानन्ताकारत्वेऽपि तत्-तद्-आकाराश्रय-परमाद्भुत-मुख्याकारत्वम् अपि तस्य व्यञ्जितम् । तद् एवं मूर्तत्वे सिद्धे तेनैव परत्वेन न तस्य विष्ण्व्-आदि-रूपक-भगवत्त्वम् एव सिद्धम्, तस्यैव ब्रह्म-शिवादि-परत्वेन दर्शितत्वात् । 

**[१०५.२]**

अत्र _जिज्ञासा_ इत्य् अस्य व्याख्या—धीमहीति । यतस् तज्-जिज्ञासायास् तात्पर्यं तद्-ध्यान एव । तद् उक्तम् एकादशे स्वयं भगवता—


> शब्द-ब्रह्मणि निष्णातो न निष्णायात् परे यदि ।  
> श्रुतस् तस्य श्रम-फलो ह्य् अधेनुम् इव रक्षतः ॥ [भा।पु। ११.११.१८] इति ।

ततो धीमहीत्य् अनेन श्री-रामानुज-मतं जिज्ञासा-पदं निदिध्यासन-परम् एवेति । स्वीयत्वेनाङ्गीकरोति श्री-भागवत-नामा सर्व-वेदादि-सार-रूपोऽयं ग्रन्थ इत्य् आयातम् । धीमहीति बहु-वचनं काल-देश-परम्परा-स्थितस्य सर्वस्यापि तत्-कर्तव्यताभिप्रायेण अनन्त-कोटि-ब्रह्माण्डान्तर्यामिनां पुरुषाणाम् अंशि-भूते भगवत्य् एव ध्यानस्याभिधानात् । अनेनैक-जीव-वाद-जीवन-भूतो विवर्त-वादोऽपि निरस्तः । 

ध्यायतिर् अपि भगवतो मूर्तत्वम् अपि बोधयति, ध्यानस्य मूर्त एवाकष्टार्थत्वात् । सति च सुसाध्ये पुम्-अर्थोपाये दुःसाध्यस्य पुरुषाप्रवृत्त्या स्वत एवापकर्षात्, तद्-उपासकस्यैव युक्ततमत्व-निर्णयाच् च । तथा च गीतोपनिषदः—


> मय्य् आवेश्य मनो ये मां नित्य-युक्ता उपासते ।  
> श्रद्धया परयोपेतास् ते मे युक्ततमा मताः ॥   
> ये त्व् अक्षरम् अनिर्देश्यम् अव्यक्तं पर्युपासते ।  
> ते प्राप्नुवन्ति माम् एव सर्व-भूत-हिते रताः ॥   
> क्लेशोऽधिकतरस् तेषाम् अव्यक्तासक्त-चेतसाम् ।  
> अव्यक्ता हि गतिर् दुःखं देहवद्भिर् अवाप्यते ॥ [गीता १२.२,३,५]

इदम् एव च विवृतं ब्रह्मणा—


> श्रेयः-सृतिं भक्तिम् उदस्य ते विभो  
> क्लिश्यन्ति ये केवल-बोध-लब्धये ।  
> तेषाम् असौ क्लेशल एव शिष्यते  
> नान्यद् यथा स्थूल-तुषावघातिनाम् ॥ [भा।पु। १०.१४.४] इति ।

**[१०५.३]**

अत एवास्य ध्येयस्य स्वयं भगवत्त्वम् एव साधितम्, शिवादयश् च व्यावृत्ताः । तथा धीमहीति लिङा द्योतिता पृथग्-अनुसन्धान-रहिता प्रार्थना ध्यानोपलक्षित-भगवद्-भजनम् एव परम-पुरुषार्थत्वेन व्यनक्ति । ततो भगवतस् तु तथात्वं स्वयम् एव व्यक्तम् । 

ततश् च यथोक्त-परम-मनोहर-मूर्तित्वम् एव लक्ष्यते । तथा च, वेदानां साम-वेदोऽस्मि [गीता १०.२२] इति, तत्र च बृहत्-साम तथा साम्नाम् [गीता १०.३५] इत्य्-उक्त-महिम्नि बृहत्-साम्नि, बृहद् धामं बृहत् पार्थिवं बृहद् अन्तरीक्षं बृहद् दिवं बृहद् वामं बृहद्भ्यो वामं वामेभ्यो वामम् इति । तद् एवं _ब्रह्म-जिज्ञासा_ इति व्याख्यातम् ।

_अथात_ इत्य् अस्य व्याख्याम् आह—**सत्यम्** इति । यतस् तत्र _अथ_-शब्द आनन्तर्ये, _अतः_-शब्दो वृत्तस्य हेतु-भावे वर्तते, तस्माद् अथेति स्वाध्याय-क्रमतः प्राक्-प्राप्त-कर्म-काण्डे पूर्व-मीमांसया सम्यक्-कर्म-ज्ञानाद् अनन्तरम् इत्य् अर्थः । अत इति तत्-क्रमतः समनन्तरं प्राप्त-ब्रह्म-काण्डे तूत्तर-मीमांसया निर्णेय-सम्यग्-अर्थेऽधीत-चराद् यत्-किञ्चिद्-अनुसंहितार्थात् कुतश्चिद् वाक्याद् धेतोर् इत्य् अर्थः । पूर्व-मीमांसायाः पूर्व-पक्षत्वेनोत्तर-मीमांसा-निर्णयोत्तर-पक्षेऽस्मिन्न् अवश्यापेक्ष्यत्वात्, अविरुद्धांशे सहायत्वात्, कर्मणः शान्त्य्-आदि-लक्षण-सत्त्व-शुद्धि-हेतुत्वाच् च । तद्-अनन्तरम् इत्य् एव लभ्यम् । वाक्यानि चैतानि—


> तद् यथेह कर्म-जितो लोकः क्षीयते, एवम् एवामुत्र पुण्य-जितो लोकः क्षीयते, तद् य इहात्मानम् अनु विद्य व्रजन्ति, एतांश् च सत्यान् कामांस् तेषां सर्वेषु लोकेष्व् अकाम-चारो भवति [छा।उ। ८.१.६] इति, न च पुनर् आवर्तते [छा।उ। ८.१५.१] इति, स चानन्त्याय कल्पते [श्वे।उ। ५.९] इति, निरञ्जनः परमं साम्यम् उपैति [मु।उ। ३.१.३] इति ।   
> इदं ज्ञानम् उपाश्रित्य मम साधर्म्यम् आगताः ।  
> सर्गेऽपि नोपजायन्ते प्रलये न व्यथन्ति च ॥ [गीता १४.२] इति ।

तद् एतद् उभयं विवृतं रामानुज-शारीरके—


> मीमांसा-पूर्व-भाग-ज्ञातस्य कर्मणोऽल्पास्थिर-फलत्वं तद्-उपरितन-भागावसेयस्य ब्रह्म-ज्ञानस्य त्व् अनन्ताक्षय-फलत्वं श्रूयते, अतः पूर्व-वृत्तात् कर्म-ज्ञानाद् अनन्तरं ब्रह्म ज्ञातव्यम् इत्य् उक्तं भवति । तद् आह सर्वादि-वृत्ति-कारो भगवान् बौधायनः—वृत्तात् कर्माधिगमाद् अनन्तरं ब्रह्म-विविदिषेति इति ।

एतद् एव पुरञ्जनोपाख्याने च दक्षिण-वाम-कर्णयोः पितृहू-देवहू-शब्द-निरुक्तौ व्यक्तम् अस्ति । तद् एवं सम्यक् कर्म-काण्ड-ज्ञानानन्तरं ब्रह्म-काण्ड-गतेषु केषुचिद् वाक्येषु स्वर्गाद्य्-आनन्दस्य वस्तु-विचारेण दुःख-रूपत्व-व्यभिचारि-सत्ताकत्व-ज्ञान-पूर्वकं ब्रह्मणस् त्व् अव्यभिचारि-परतमानन्दत्वेन सत्यत्व-ज्ञानम् एव ब्रह्म-जिज्ञासायां हेतुर् इति । _अथात_ इत्य् अस्यार्थे लब्धे तन्-निर्गलितार्थम् एवाह—**सत्यम्** इति । सर्व-सत्तादाव् अव्यभिचारि-सत्ताकम् इत्य् अर्थः, **परम्** इत्य् अनेन **अन्वयात्,** _सत्यं ज्ञानम् अनन्तं ब्रह्म_ [तै।उ। २.१.३] इत्य् अत्र श्रुतौ च ब्रह्मेत्य् अनेन ।

तद् एवम् अन्यस्य तद्-इच्छाधीन-सत्ताकत्वेन व्यभिचारि-सत्ताकत्वम् आयाति । तद् एवम् अत्र तद् एतद्-अवधि व्यभिचारि-सत्ताकम् एव ध्यातवन्तो वयम् इदानीं त्व् अव्यभिचारि-सत्ताकं ध्यायेमेति भावः ।

**[१०५.४]**

अथ परत्वम् एव व्यनक्ति—**धाम्ना** इति । अत्र धाम-शब्देन प्रभाव उच्यते, प्रकाशो वा । गृह-देह-त्विट्-प्रभावा धामनि इत्य् अमरादि-नानार्थ-वर्गात् । न तु स्वरूपम् । तथा **कुहक**-शब्देनात्र प्रतारण-कृद् उच्यते । तच् च जीव-स्वरूपावरण-विक्षेप-कारित्वादिना माया-वैभवम् एव । ततश् च **स्वेन धाम्ना** स्व-प्रभाव-रूपया स्व-प्रकाश-रूपया वा शक्त्या सदा नित्यम् एव **निरस्तं कुहकं** माया-वैभवं यस्मात् तम् । तद् उक्तं, मायां व्युदस्य चिच्-छक्त्या [भा।पु। १.७.२३] इति ।

तस्या अपि शक्तेर् आगन्तुकत्वेन **स्वेन** इत्य् अस्य वैयार्थ्यं स्यात् । स्व-स्वरूपेणेत्य् एवं व्याख्याने तु **स्वेन** इत्य् अनेनैव चरितार्थता स्यात् । यथा कथञ्चित् तथा व्याख्यानेऽपि **कुहक**-निरसन-लक्षणा शक्तिर् एवापद्यते । सा च साधकतम-रूपया तृतीयया व्यक्तेति । एतेन माया-तत्-कार्य-विलक्षणं यद् वस्तु, तत् तस्य स्वरूपम् इति स्व-स्वरूप-लक्षणम् अपि गम्यम् । तच् च सत्यं ज्ञानम् आनन्दं ब्रह्म [तै।उ। २.१.३] इति, विज्ञानम् आनन्दं ब्रह्म [बृ।आ।उ। ३.९.२८] इति श्रुति-प्रसिद्धम् एव । एतच्-छ्रुति-लक्षकम् एव च सत्यम् इति विन्यस्तम् । तद् एवं स्वरूप-शक्तिश् च साक्षाद् एवोपक्रान्ता, ततः सुतराम् एवास्य भगवत्त्वं स्पष्टम् ।

अथ मुख्ये सत्यत्वे युक्तिं दर्शयति—**यत्र** इति । ब्रह्मत्वात् सर्वत्र स्थिते वासुदेवे भगवति यस्मिन् स्थितस् त्रयाणां गुणानां भूतेन्द्रिय-देवतात्मको यस्यैवेशितुः **सर्गो**ऽप्य् अयम् **अमृषा** शुक्त्य्-आदौ रजतादिकम् इवारोपितो न भवति, किन्तु यतो वा इमानि जायन्ते [तै।उ। ३.१.१] इति श्रुति-प्रसिद्धे ब्रह्मणि यत्र सर्वदा स्थितत्वात् संज्ञा-मूर्ति-कॢप्तिस् तु त्रिवृत् कुर्वत उपदेशात् [वे।सू। २.४.२०] इति यद् एक-कर्तृकत्वाच् च सत्य एव । 

तत्र दृष्टान्तेनाप्य् अमृषात्वं साधयति—**तेज**-आदीनां **विनिमयः** परस्परांश-व्यत्ययः परस्परस्मिन्न् अंशेनावस्थितिर् इत्य् अर्थः । स यथा मृषा न भवति, किन्तु यथैवेश्वर-निर्माणं तथेत्य् अर्थः । इमास् तिस्रो देवतास् त्रिवृद् एकैका भवति [छा।उ। ६.३.४], तद् अग्ने रोहितं रूपं तेजसस् तद्-रूपं यत् शुक्लं तद् अपां यत् कृष्णं तत् पृथिव्याः तद् अन्नस्य [छा।उ। ६.४.१] इति श्रुतेः ।+++

तद् एवम् अर्थस्यास्य श्रुति-मूलत्वात् कल्पना-मूलस् त्व् अन्योऽर्थः स्वत एव परास्तः । तत्र च सामान्यतया निर्दिष्टानां तेज-आदीनां विशेषत्वे सङ्क्रमणं न शाब्दिकानां हृदयम् अध्यारोहति । यदि च तद् एवामंस्यत, तदा वारादीनि मरीचिकादिषु यथेत्य् एवावक्ष्यते । किं च तन्-मते ब्रह्मतस् त्रिसर्गस्य मुख्यं जन्म नास्ति किन्त्यारोप एव जन्मेत्य् उच्यते । स पुनर् भ्रमाद् एव भवति । भ्रमश् च सादृश्यावलम्बी । सादृश्यं तु काल-भेदेनोभयम् एवाधिष्ठानं करोति । रजतेऽपि शुक्ति-भ्रम-सम्भवात् । न चैकात्मकं भ्रमाधिष्ठानं बह्व्-आत्मकं तु भ्रम-कल्पितम् इत्य् अस्ति नियमो मिथो मिलितेषु विदूर-वर्ति-धूम-पर्वत-वृक्षेष्व् अखण्ड-मेघ-भ्रम-सम्भवात् ।

तद् एवं प्रकृतेऽप्य् अनादित एव त्रि-सर्गः प्रत्यक्षं प्रतीयते । ब्रह्म च चिन्-मात्रतया स्वत एव स्फुरद् अस्ति । तस्माद् अनाद्य-ज्ञानाक्रान्तस्य जीवस्य यथा सद्-रूपता-सादृश्येन ब्रह्मणि त्रि-सर्ग-भ्रमः स्यात् तथा त्रि-सर्गेऽपि ब्रह्म-भ्रमः कथं न कदाचित् स्यात् । ततश् च ब्रह्मण एवाधिष्ठानत्वम् इत्य् अनिर्णये सर्व-नाश-प्रसङ्गः । आरोपकत्वं तु जडस्यैव चिन्मात्रस्यापि न सम्भवति । ब्रह्म च चिन्मात्रम् एव तन्-मतम् इति । ततश् च श्रुति-मूल एव व्याख्याने सिद्धे सोऽयम् अभिप्रायः । यत्र हि यन् नास्ति किन्त्व् अन्यत्रैव दृश्यते तत्रैव तद्-आरोपः सिद्धः । ततश् च वस्तुतस् तद्-अयोगात् तत्र तत्-सत्तया तत्-सत्ता कर्तुं न शक्यत एव । त्रि-सर्गस्य तु तच्-छक्ति-विशिष्टाद् भगवतो मुख्य-वृत्त्यैव जातत्वेन श्रुतत्वात् तद्-व्यतिरेकात् तत्रैव सर्वात्मके सोऽस्ति । ततस् तस्मिन् न चारोपितं च । आरोपस् तु तथापि धाम्नेत्य् आदि-रीत्यैवाचिन्त्य-शक्तित्वात् तेन लिप्तत्वाभावेऽपि तच्-छाङ्कर-रूप एव । तथा च एक-देश-स्थितस्याग्नेर् ज्योत्स्ना विस्तारिणी यथा [वि।पु। १.२२.५६] इत्य् अनुसारेण तत्-सत्तया तत्-सत्ता भवति ।

ततो भगवतो मुख्यं सत्यत्वं **त्रि-सर्गस्य** च न मृषात्वम् इति । तथा च श्रुतिः—सत्यस्य सत्यम् इति तथा प्राणा वै सत्यं तेषाम् एव सत्यम् [बृ।आ।उ। २.३.६] इति प्राण-शब्दोदितानां स्थूल-सूक्ष्म-भूतानां व्यवहारतः सत्यत्वेनाधिगतानां मूल-कारण-भूतं परम-सत्यं भगवन्तं दर्शयतीति । 

**[१०५.५]**

अथ तम् एव तटस्थ-लक्षणेन च तथा व्यञ्जयन् प्रथमं विशदार्थतया ब्रह्म-सूत्राणाम् एव विवृतिर् इयं संहितेति बिबोदयिषया च तद्-अन्तरं सूत्रम् एव प्रथमम् अनुवदति—**जन्माद्य् अस्य यत** इति । जन्मादीनि सृष्टि-स्थिति-प्रलयम् । तद्-गुण-संविज्ञान-बहुव्रीहि । **अस्य** विश्वस्य ब्रह्मादि-स्तम्ब-पर्यन्तानेक-कर्तृ-भोक्तृ-संयुक्तस्य प्रतिनियत-देश-काल-निमित्त-क्रिया-फलाश्रयस्य मनसाप्य् अचिन्त्य-विविध-चित्र-रचना-रूपस्य **यतो** यस्माद् अचिन्त्य-शक्त्या स्वयम् उपादान-रूपात् कर्त्र्-आदि-रूपाच् च **जन्मादि,** **तं परं धीमहि** इत्य् अन्वयः । अत्र विषय-वाक्यं च—भृगुर् वै वारुणिर् वरुणं पितरम् उपससार, अधीहि भो भगवो ब्रह्म इत्य् आरभ्य, यतो वा इमानि भूतानि जायन्ते, येन जातानि जीवन्ति, यत् प्रयन्त्य् अभिसंविशन्ति, तद् विजिज्ञासस्व, तद् ब्रह्म [तै।उ। ३.१.१] इति, तत् तेजोऽसृजत [छा।उ। ६.२.३] इत्य्-आदि च ।

जन्मादिकम् इहोपलक्षणं, न तु विशेषणम् । ततस् तद्-ध्याने तन् न प्रविशन्ति, किन्तु शुद्धम् एव तं ध्यायेद् इति  । किं च, अत्र प्राग्-उक्त-विशेषण-विशिष्ट-विश्व-जन्मादेस् तादृश-हेतुत्वेन सर्व-शक्तित्वं सत्य-सङ्कल्पत्वं सर्व-ज्ञत्वं सर्वेश्वरत्वं च तस्य सूचितम्, यः सर्वज्ञः सर्व-विद् यस्य ज्ञान-मयं तपः [मु।उ। १.१.९], सर्वस्य वशी  [बृ।आ।उ। ४.४.२२] इत्य्-आदि-श्रुतेः । 

तथा परत्वेन निरस्ताखिल-हेय-प्रत्यनीक-स्वरूपत्वं ज्ञानाद्य्-अनन्त-कल्याण-गुणत्वं सूचितम्—न तस्य कार्यं कारणं च विद्यते [श्वे।उ। ३.१९] इत्य्-आदि-श्रुतेः । 

ये तु निर्विशेष-वस्तु जिज्ञास्यम् इति वदन्ति, तन्-मते ब्रह्म-जिज्ञासायां जन्माद्य् अस्य यत इत्य् असङ्गतं स्यात्, निरतिशय-बृहद्-बृंहणं चेति निर्वचनात्, तच् च ब्रह्म जगज्-जन्मादि-कारणम् [अग्नि।पु। २१६.८] इति वचनाच् च । एवम् उत्तरेष्व् अपि सूत्रेषु सूत्रोदाहृत-श्रुतयश् च न तत्र प्रमाणम् । तर्कश् च साध्य-धर्माव्यभिचारि-साधन-धर्मान्वित-वस्तु-विषयत्वान् न निर्विशेष-वस्तुनि प्रमाणम् । जगज्-जन्मादि-भ्रमो यतः, तद् ब्रह्मेति स्वोत्प्रेक्ष-पक्षे च न निर्विशेष-वस्तु-सिद्धिः । भ्रम-मूलम् अज्ञानम्, अज्ञान-साक्षि ब्रह्मेति उपगमात् । साक्षित्वं हि प्रकाशैक-रसतयोच्यते । प्रकाशत्वं तु जडाद् व्यावर्तकं स्वस्य परस्य च व्यवहार-योग्यतापादन-स्वभावेन भवति । तथा सति सविशेषत्वं, तद्-अभावे प्रकाशतैव न स्यात् । तुच्छतैव स्यात् । 

किं च, **तेजो-वारि-मृदाम्** इत्य् अनेनैव तेषां विवक्षितं सेत्स्यतीति, **जन्माद्य् अस्य यत** इत्य् अप्रयोजकं स्यात् । अतस् तद्-विशेषत्वे लब्धे, स च विशेषः शक्ति-रूप एव । शक्तिश् चान्तराङ्गा बहिरङ्गा तटस्था चेति त्रिधा दर्शिता । तत्र विकारात्मकेषु जगज्-जन्मादिषु साक्षाद्-धेतुना बहिरङ्गाया एव स्याद् इति सा मायाख्या चोपक्रान्ता । तटस्था च वयं **धीमहि** इत्य् अनेन ।

अथ यद्यपि भगवतोऽंशात् तद्-उपादान-भूत-प्रकृत्य्-आख्य-शक्ति-विशिष्टात् पुरुषाद् एवास्य जन्मादि, तथापि भगवत्य् एव तद्-धेतुता पर्यवसति । समुद्रैक-देशे यस्य जन्मादि, तस्य समुद्र एव जन्मादीनि । यथोक्तम्—


> प्रकृतिर् यस्योपादानम् आधारः पुरुषः परः ।  
> सतोऽभिव्यञ्जकः कालो ब्रह्म तत् त्रितयं त्व् अहम् ॥ [भा।पु। ११.२४.१९]

तस्य च भगवतो **जन्माद्य् अस्य यत** इत्य् अनेनापि मूर्तत्वम् एव लक्ष्यते[^१७७] । यतो मूर्तस्य जगतो मूर्ति-शक्तेर् निधान-रूप-तादृशानन्त-पर-शक्तीनां निधान-रूपोऽसाव् इत्य् आक्षिप्यते, तस्य परम-कारणत्वाङ्गीकारात् । न च तस्य मूर्तत्वे सत्य् अन्यतो जन्मापतेत्, अनवस्थापत्तेर् एकस्यैवादित्वेनाङ्गीकारात्, साङ्ख्यानाम् अव्यक्तस्येव 

[^१७७]:
     लभ्यते (झ, यादवपूर)



> स कारणं करणाधिपाधिपो  
> न चास्य कश्चिज् जनिता न चाधिपः [श्वे।उ। ६.९]

इति श्रुति-निषेधात्, अनादि-सिद्धाप्राकृत-स्वाभाविक-मूर्तित्वेन तस्य तत्-प्रसिद्धेश् च । 

तद् एवं मूर्तत्वे सिद्धे स च मूर्तो विष्णु-नारायादि-साक्षाद्-रूपकः श्री-भगवान् एव नान्यः । तथा च दान-धर्मे—


> यतः सर्वाणि भूतानि भवन्त्य् आदि-युगागमे ।  
> यस्मिंश् च प्रलयं यान्ति पुनर् एव युग-क्षये ॥ [सहस्र-नाम ११] इत्य्-आदि ।

तत्-प्रतिपादक-सहस्र-नामादौ तत्रैव तु यथोक्तम्, अनिर्देश्य-वपुः श्रीमान् [सहस्र-नाम ३२] इति । एवं च स्कान्दे—


> स्रष्टा पाता च संहर्ता स एको हरिर् ईश्वरः ।  
> स्रष्टृत्वादिकम् अन्येषां दारु-योषावद् उच्यते ॥   
> एक-देश-क्रियावत्त्वान् न तु सर्वात्मनेरितम् ।  
> सृष्ट्य्-आदिकं समस्तं तु विष्णोर् एव परं भवेत् ॥ इति ।

महोपनिषदि च—स ब्रह्मणा सृजति स रुद्रेण विलापयति इत्य्-आदिकम् । अत एव विवृतं—


> निमित्त-मात्रम्[^१७८] ईशस्य विश्व-सर्ग-निरोधयोः ।  
> हिरण्यगर्भः सर्वश् च कालस्यारूपिणस् तव ॥ [भा।पु। १०.७१.८] इति ।

[^१७८]:
     निमित्त-परम् (झ, यादवपूर); द्वौ पाठौ मूले प्राप्येते।


_तव_ यो रूप-रहितः _कालः_ काल-शक्तिः, _तस्य निमित्त-मात्रम्_ इति व्यधिकरण एव षष्ठी । तथा आद्योऽवतारः पुरुषः परस्य [भा।पु। २.६.४२] इत्य्-आदि । यद्-अंशतोऽस्य स्थिति-जन्म-नाशा [भा।पु। ६.३.१२] इत्य्-आदि च । तद् एवम् अत्रापि तथा-विध-मूर्तिर् भगवान् एवोपक्रान्तः । 

**[१०५.६]**

तद् एवं तटस्थ-लक्षणेन **परं** निर्धार्य, तद् एव लक्षणं ब्रह्म-सूत्रे शास्त्र-योनित्वात्, तत् तु समन्वयात् [वे।सू। १.१.३-४] इत्य् एतत्-सूत्र-द्वयेन स्थापितम् अस्ति । तत्र पूर्व-सूत्रस्यार्थः—कुतो ब्रह्मणो जगज्-जन्मादि-हेतुत्वं ? तत्राह—शास्त्रं योनिर् ज्ञान-कारणं यस्य तत्त्वात्, यतो वा इमानि भूतानि [तै।उ। ३.१.१] इत्य्-आदि-शास्त्र-प्रमाणकत्वाद् इति । नात्र दर्शनान्तरवत् तर्क-प्रमाणकत्वम्, तर्काप्रतिष्ठानात् [वे।सू। २.१.२२] अत्यन्तातीन्द्रियत्वेन प्रत्यक्षादि-प्रमाणाविषयत्वाद् ब्रह्मणश् चेति भावः । वैनाशिकास् त्व् अविरोधाध्याये तर्केणैव निराकरिष्यन्ते । 

अत्र तर्काप्रतिष्ठानं चैवम्—ईश्वरः कर्ता न भवति, प्रयोजन-शून्यत्वान् मुक्तात्मवत् । ननु भुवनादिकं जीव-कर्तृकं कार्यत्वात् घटवत् । विमति-विषयः कालो न लोक-शून्यः, कालत्वात् वर्तमान-कालवद् इत्य्-आदि । तद् एवं दर्शनानुगुण्येनेश्वरानुमानं दर्शनान्तर-प्रातिकूल्य-पराहतम् इति शास्त्रैक-प्रामाणकः[^१७९] पर-ब्रह्म-भूतः सर्वेश्वरः पुरुषोत्तमः । शास्त्रं तु सकलेतर-प्रमाण-परिदृष्ट-समस्त-वस्तु-विजातीय-सार्वज्ञ्य-सत्य-सङ्कल्पत्वादि-मिश्रानवधिकातिशयापरिमितोदार-विचित्र-गुण-सागरं निखिल-हेय-प्रत्यनीक-स्वरूपं प्रतिपादयतीति न प्रमाणान्तरावसित-वस्तु-साधर्म्य-प्रयुक्त-दोष-गन्धः । अत एव स्वाभाविकानन्त-नित्य-मूर्तिमत्त्वम् अपि तस्य सिध्यति ।

[^१७९]:
     प्रामाणिकः (झ, यादवपूर);


**[१०५.७]**

अथोत्तर-सूत्रस्यार्थः । ब्रह्मणः कथं शास्त्र-प्रमाणकत्वं ? तत्राह—_तत् त्व्_ इति । तु-शब्दः प्रसक्ताशङ्का-निवृत्त्य्-अर्थः । तच्-छास्त्र-प्रमाणकत्वं ब्रह्मणः सम्भवत्य् एव । कुतः _समन्वयात्_ ? अन्वय-व्यतिरेकाभ्याम् उपपादनं समन्वयः, तस्मात् ।

तत्र अन्वयः—सत्यं ज्ञानम् अनन्तं ब्रह्म [तै।उ। २.१.३] इति, आनन्दो ब्रह्म [तै।उ। ३.६.१] इति, एकम् एवाद्वितीयं ब्रह्म [छा।उ। ६.२.१] इति, तत् सत्यं स आत्मा [छा।उ। ६.८.७] इति, सद् एव सोम्येदम् अग्र आसीत् [छा।उ। ६.२.१] इति, आत्मा वा इदम् एक एवाग्र आसीत् पुरुष-विध [बृ।आ।उ। १.४.१] इति, पुरुषो ह वै नारायणः [ना।उ। १] इति, एको ह वै नारायण आसीत् [म।उ। १.१] इति, तद् ऐक्षत बहु स्यां प्रजायेय [छा।उ। ६.२.३] इति, तस्माद् वा एतस्माद् आत्मन आकाशः सम्भूतः [तै।उ। २.१.३] इति, तत् तेजोऽसृजत [छा।उ। ६.२.३] इति, यतो वा इमानि भूतानि जायन्ते [तै।उ। ३.१.१] इति, पुरुषो ह वै नारायणोऽकामयत अथ नारायणाद् अजोऽजायत यतः प्रजाः सर्वाणि भूतानि [म।ना।उ।],


> नारायणं परं ब्रह्म तत्त्वं नारायणः परम् ।  
> ऋतं सत्यं परं ब्रह्म पुरुषं कृष्ण-पिङ्गलम् ॥ [म।ना।उ। ११.४] इत्य्-आदिषु च ।

अथ व्यतिरेकः—कथम् असतः सज् जायेत [छा।उ। ६.२.२] इति, को ह्य् एवान्यात् कः प्राण्याद् यद् एष आकाश आनन्दो न स्यात् [तै।उ। २.७.१] इति, एको ह वै नारायण आसीन् न ब्रह्मा न च शङ्करः [म।ना।उ। १.१] इत्य्-आदिषु । 

अन्येषां च वाक्यानां समन्वयस् तत्रैव वक्ष्यते—आनन्द-मयोऽभ्यासात् [वे।सू। १.१.१२] इत्य्-आदिना । स चैवं परमानन्द-रूपत्वेनैव समन्वितो भवतीति तद्-उपलब्ध्यैव परम-पुरुषार्थत्व-सिद्धेर् न प्रयोजन-शून्यत्वम् अपि ।

तद् एवं सूत्र-द्वयार्थे स्थिते तद् एतद् व्याचष्टे—**अन्वयाद् इतरतश् चार्थेष्व्** इति । **अर्थेषु** नाना-विधेषु वेद-वाक्यार्थेषु सत्स्व् **अन्वयात्** अन्वय-मुखेन **यतो** यस्मात् एकस्माद् **अस्य जन्मादि** प्रतीयते, तथा **इतरतो** व्यतिरेक-मुखेन च यस्माद् एवास्य ततः प्रतीयत इत्य् अर्थः । अत एव तस्य श्रुत्य्-अन्वय-व्यतिरेक-दर्शितेन परम-सुख-रूपत्वेन परम-पुरुषार्थत्वं च ध्वनितम् । एको ह वै नारायण आसीत् [म।ना।उ। १.१] इत्य्-आदि-शास्त्र-प्रमाणत्वेन प्राक्-स्थापित-रूपं चेति ।

**[१०५.८]**

अथ ईक्षतेर् नाशब्दम् [वे।सू। १.१.५] इति व्याचष्टे—**अभिज्ञ** इति । अत्र सूत्रार्थः—इदम् आम्नायते छान्दोग्ये—सद् एव सोम्येदम् अग्र आसीद् एकम् एवाद्वितीयं ब्रह्म [छा।उ। ६.२.१] इति, तद् ऐक्षत बहु स्यां प्रजायय इति॥। तत्-तेजोऽसृजत [छा।उ। ६.२.३] इत्य्-आदि । अत्र परोक्तं प्रधानम् अपि जगत्-कारणत्वेनायाति । तच् च नेत्य् आह—_ईक्षतेर्_ इति । यस्मिन् शब्द एव प्रमाणं न भवति तद् _अशब्दम्_, आनुमानिकं प्रधानम् इत्य् अर्थः । _न_ तद् इह प्रतिपाद्यम् । 

कुतोऽशब्दत्वं तस्य ? इत्य् आशङ्क्याह—_ईक्षतेः,_ सच्-छब्द-वाच्य-सम्बन्धि-व्यापार-विशेषाभिधायिन ईक्षतेर् धातोः श्रवणात् _तद् ऐक्षत_ इतीक्षणं चाचेतने प्रधाने न सम्भवेत् । अन्यत्र चेक्षा-पूर्विकैव सृष्टिः—स ऐक्षत लोकान् नु सृजा इति, स इमान् लोकान् असृजत [ऐ।उ। १.१.१-२] इत्य्-आदौ । ईक्षणं चात्र तद्-अशेष-सृज्य-विचारात्मकत्वात् सर्वज्ञत्वम् एव क्रोडीकरोति । तद् एतद् आह—**अभिज्ञ** इति ।

ननु तदानीम् एकम् एवाद्वितीयम् इत्य् उक्तेस् तस्येक्षण-साधनं न सम्भवति ? तत्राह—**स्वराड्** इति, स्व-स्वरूपेणैव तथा तथा राजत इति, न तस्य कार्यं करणं च विद्यते [श्वे।उ। ३.१९] इत्य् आदौ, स्वाभाविकी ज्ञान-बल-क्रिया च इत्य्-आदि-श्रुतेः । एतेनेक्षणवन्-मूर्तिमत्त्वम् अपि तस्य स्वाभाविकम् इत्य् आयातम्, निःश्वसितस्याप्य् अग्रे दर्शयिष्यमाणत्वात् । तच् च यथोक्तम् एवेति च ।

**[१०५.९]**

अथ शास्त्र-योनित्वात् [वे।सू। १.१.३] इत्य् अस्यार्थान्तरं व्याचष्टे—**तेन** इति । तच् चार्थान्तरं यथा—कथं तस्य जगज्-जन्मादि-कर्तृत्वं ? कथं वा नान्य-तन्त्रोक्तस्य प्रधानस्य न चान्यस्य? इति तत्राह—_शास्त्रस्य_ वेद-लक्षणस्य _योनिः_ कारणं, तद्-रूपत्वात् । एवं वा अरे अस्य महतो भूतस्य निश्वसितम् एतद् यदृग्-वेदो यजुर्-वेदः सामवेदोऽथ वाङ्गिरस इतिहास-पुराणं विद्या उपनिषदः श्लोकाः सूत्राण्य् उपसूत्राणि व्याख्यानानि [बृ।आ।उ। २.४.१०] इति श्रुतेः । शास्त्रं हि सर्व-प्रमाणागोचर-विविधानन्त-ज्ञान-मयं, तस्य च कारणं ब्रह्मैव श्रूयत इति ।

तद् एवं मुख्यं सर्वज्ञं तादृशं सर्वज्ञत्वं विना च सर्व-शृष्ट्य्-आदिकम् अन्यस्य नोपपद्यत इति प्रोक्त-लक्षणं ब्रह्मैव जगत्-कारणं, न प्रधानं, न च जीवान्तरम् इति । तद् एव विवृत्याह—**तेने ब्रह्म हृदा य आदिकवय** इति । **ब्रह्म** वेदम् **आदि-कवये** ब्रह्मणे ब्रह्माणं **हृदा** अन्तः-करण-द्वारैव, न तु वाक्य-द्वारा । **तेने** आविर्भावितवान् । अत्र बृहद्-वाचकेन ब्रह्म-पदेन सर्व-ज्ञान-मयत्वं तस्य ज्ञापितम् । हृदेत्य् अनेनान्तर्यामित्वं सर्व-शक्तिमयत्वं च ज्ञापितम् । आदि-कवय इत्य् अनेन तस्यापि शिक्षा-निदानत्वाच् छास्त्र-योनित्वं चेति । श्रुतिश् चात्र, 


> यो ब्रह्माणं विदधाति पूर्वं   
> यो वै वेदांश् च प्रहिणोति तस्मै ।   
> तं ह देवम् आत्म-बुद्धि-प्रकाशं   
> मुमुक्षुर् वै शरणम् अहं प्रपद्ये ॥ [श्वे।उ। ६.१८] । 

मुक्त-जीवा अपि तत्-कारणं नेत्य् आह—**मुह्यन्ति** इति । **यद्** यत्र ब्रह्मणि वेदाख्ये **सूरयः** शेषादयोऽपि । अनेन च शयन-लीला-व्यञ्जित-निश्वसितमय-वेदो ब्रह्मादि-विविधानन-लोचनश् च यः पद्मनाभस् तद्-आदि-मूर्तिकः श्री-भगवान् एवाभिहितः । विवृतं चैतत् प्रचोदिता येन पुरा सरस्वती [भा।पु। २.४.२२] इत्य्-आदिना ।

अथ तत् तु समन्वयाद् [वे।सू। १.१.४] इत्य् अस्यार्थान्तरं, यथा शास्त्र-योनित्वे हेतुश् च दृश्यते इत्य् आह—_तत् त्व्_ इति । _समन्वयो_ऽत्र सम्यक् सर्वतो-मुखोऽन्वयो व्युत्पत्तिर् वेदार्थ-परिज्ञातं यस्मात् तु शास्त्र-निदानत्वं निश्चीयत इति । जीवे सम्यग् ज्ञानम् एव नास्ति, प्रधानं त्व् अचेतनम् एवेति भावः, स वेत्ति विश्वं न हि तस्य वेत्ता [श्वे।उ। ३.१९] इति श्रुतेः । तद् एतद् अस्य तदीय-सम्यग्-ज्ञानं व्यतिरेक-मुखेन बोधयितुं जीवानां सर्वेषाम् अपि तदीय-सम्यग्-ज्ञानाभावम् आह—**मुह्यन्ति** इति । **सूरयः** शेषादयोऽपि **यद्** यत्र शब्द-ब्रह्मणि मुह्यन्ति । तद् एतद् विवृतं स्वयं भगवता—


> किं विधत्ते किम् आचष्टे किम् अनूद्य विकल्पयेत् ।  
> इत्य् अस्या हृदयं लोके नान्या मद् वेद कश्चन ॥ [भा।पु। ११.२१.४२] इति । 

अनेन च साक्षाद्-भगवान् एवाभिहितः । 

अथ ईक्षतेर् नाशब्दम् [वे।सू। १.१.५] इत्य् अस्यार्थान्तरम्—**अभिज्ञ** इत्य् अत्रैव व्यञ्जितम् अस्ति । अत्र सूत्रार्थः—नन्व् अशब्दम् अस्पर्शम् अरूपम् अव्ययम् [क।उ। १.३.१५] इत्य्-आदि-श्रुतेः । कथं तस्य शब्द-योनित्वं ? तत्र हि प्रकृत-ब्रह्म शब्द-हीनं न भवति । कुतः ? _ईक्षतेः_ । तद् ऐक्षत बहु स्यां प्रज्यायेय [छा।उ। ६.२.३] इत्य् अत्र _बहु स्याम्_ इति शब्दात्मकेक्ष-धातोः श्रवणात् । तद् एतद् आह, अभिज्ञः । बहु स्याम् इत्य् आदि-शब्दात्मक-विचार-विदग्धः । स च शब्दादि-शक्ति-समुदायस् तस्य न प्राकृतः प्रकृति-क्षोभात्, पूर्वत्रापि सद्-भावात् । ततः स्वरूप-भूत एवेत्य् आह—**स्वराट्** इति ।

अत्र पूर्ववत् तादृशं सधर्मकत्वं मूर्तिमत्त्वम् अपि सिद्धम् । यथाहुः सूत्रकाराः—अन्तस् तद्-धर्मोपदेशात् [वे।सू। १.१.१०] इति । अतोऽशब्दत्वादिकं प्राकृत-शब्द-हीनत्वादिम् एवेति ज्ञेयम् । 

अत्रोत्तर-मीमांसाध्याय-चतुष्टयस्याप्य् अर्थो दर्शितः । तत्र **अन्वयाद् इतरतश् च** इति समन्वयाध्यायस्य, **मुह्यन्ति यत् सूरयः** इत्य् अविरोधाध्यायस्य **धीमहि** साधनाध्यायस्य, **सत्यं परम्** इति फलाध्यायस्येति । 

**[१०५.१०]**

तथा गायत्र्य्-अर्थोऽपि स्पष्टः । तत्र **जन्माद्य् अस्य यतः** इति प्रणवार्थः, सृष्ट्य्-आदि-शक्तिमत्त्व-वाचित्वात् । तद् एवम् एवाग्नि-पुराणे गायत्री-व्याख्याने प्रोक्तम्—तज्-ज्योतिर् भगवान् विष्णुर् जगज्-जन्मादि-कारणम् इति । **यत्र त्रि-सर्गोऽमृषा** इति व्याहृति-त्रयार्थः, उभयत्रापि लोक-त्रयस्य तद्-अनन्यत्वेन विवक्षितत्वात् । **स्वराड्** इति सवितृ-प्रकाशक-परम-तेजो-वाचि । **तेने ब्रह्म हृदा** इति बुद्धि-प्रवृत्ति-प्रेरणा प्रार्थना सूचिता । तद् एव कृपया स्व-ध्यानायास्माकं बुद्धि-वृत्तीः प्रेरयताद् इति भावः ।

एवम् एवोक्तं गायत्र्या च समारम्भः[^१८०] इति । तच् च तेजस् तत्र अन्तस् तद्-धर्मोपदेशात् [वे।सू। १.१.१०] इत्य्-आदिना सम्प्रतिपन्नं यन्-मूर्तं तद्-आद्य्-अनन्त-मूर्तिमद् एव ध्येयम् इति । तत्र चाग्नि-पुराण-क्रमस्थ-वचनानि—[^१८१] 

[^१८०]:
     पुराणान्तरतः, द्रष्टव्यः तत्त्व-सन्दर्भः §१९।


[^१८१]:
     क्रम-वचनानि (झ, यादवपूर)



> एवं सन्ध्या-विधिं कृत्वा गायत्रीं च जपेत् स्मरेत् ।   
> गायत्र्य्-उक्थानि शास्त्राणि भर्गं प्राणांस् तथैव च ॥   
> ततः स्मृतेयं गायत्री सावित्री यत एव च ।   
> प्रकाशिनी सा सवितुर् वाग्-रूपत्वात् सरस्वती ॥   
> तज् ज्योतिः परमं ब्रह्म भर्गस् तेजो यतः स्मृतः ।   
> भर्गः स्यात् भ्राजत इति बहुलं छन्दसीरितम् ॥   
> वरेण्यं सर्व-तेजोभ्यः श्रेष्ठं वै परमं परम् ।   
> स्वर्गापवर्ग-कामैर् वा वरणीयं सदैव हि ॥   
> वृणोतेर् वरणार्थत्वात् जाग्रत्-स्वप्नादि-वर्जितम् ।   
> नित्यं शुद्धं बुद्धम् एकं नित्यं भर्गम् अधीश्वरम् ॥   
> अहं ब्रह्म परं ज्योतिर् ध्यायेम हि विमुक्तये ।   
> तज् ज्योतिर् भगवान् विष्णुर् जगज्-जन्मादि-कारणम् ॥   
> शिवं केचित् पठन्ति स्म शक्ति-रूपं पठन्ति च ।  
> केचित् सूर्यं केचिद् अग्निं दैवतान्य् अग्नि-होत्रिणः ॥  
> अग्न्य्-आदि-रूपी विष्णुर् हि वेदादौ ब्रह्म गीयते ।  
> तत् पदं परमं विष्णोर् देवस्य सवितुः स्मृतम् ॥  
> दधातेर् वा धीमहीति मनसा धारयेमहि ।  
> नोऽस्माकं यच् च भर्गस् तत् सर्वेषां प्राणिनां धियः ॥  
> चोदयात् प्रेरयाद् बुद्धिं भोक्तॄणां सर्व-कर्मसु ।  
> दृष्टादृष्ट-विपाकेषु विष्णुः सूर्याग्नि-रूप-भाक् ॥  
> ईश्वर-प्रेरितो गच्छेत् स्वर्गं वा श्वभ्रम् एव वा ।  
> ईशावास्यम् इदं सर्वं महद्-आदि-जगद् धरिः ॥  
> स्वर्गाद्यैः क्रीडते देवो यो हंसः पुरुषः प्रभुः ।  
> ध्यानेन पुरुषोऽयं च द्रष्टव्यः सूर्य-मण्डले ॥  
> सत्यं सदा-शिवं ब्रह्म विष्णोर् यत् परमं पदम् ।  
> देवस्य सवितुर् देवो वरेण्यं हि तुरीयकम् ॥  
> योऽसाव् आदित्य-पुरुषः सोऽसाव् अहम् अनुत्तमम् ।  
> जनानां शुभ-कर्मादीन् प्रवर्तयति यः सदा ॥ इत्य् आदि ।  
> यत्राधिकृत्य गायत्रीं वर्ण्यते धर्म-विस्तरः ।   
> वृत्रासुर-वधोत्सिक्तं तद् भागवतम् उच्यते ॥ इत्य् आदीनि च । 

तस्माद् भर्ग-ब्रह्म-परा-विष्णु-भगवच्-छब्दाभिन्न-वर्णतया तत्र तत्र निर्दिष्टा अपि भगवत्-प्रतिपादका एव ज्ञेयाः । मध्ये मध्ये त्व् अहंग्रहोपासना-निर्देशस् तत्-साम्य इव लब्धे हि तद्-उपासना-योग्यता भवतीति । 

**[१०५.११]**

तथा दश-लक्षणर्थोऽप्य् अत्रैव दृश्यः—तत्र सर्ग-विसर्ग-स्थान-निरोधा **जन्माद्य् अस्य यतः** इत्य् अत्र, मन्वन्तरेशानुकथने च स्थानान्तर्गते पोषणं **तेने** इत्य्-आदौ । ऊतिर् **मुह्यन्ति** इत्य्-आदौ । मुक्तिर् जीवानाम् अपि तत्-सान्निध्ये सति कुहक-निरसन-व्यञ्जके **धाम्ना** इत्य्-आदौ । आश्रयः **सत्यं परम्** इत्य् आदौ[^१८२] । 

[^१८२]:
     सेए तत्त्व-सन्दर्भ ५५-५६। भा।पु। २.१०.१-७।


स च स्वयं-भगवत्त्वेन निर्णीयत्वात् श्री-कृष्ण एवेति पूर्वोक्त-प्रकार एव व्यक्त इति । तद् एवम् अस्मिन्न् उपक्रम-वाक्ये सर्वेषु पद-वाक्य-तात्पर्येषु तस्य ध्येयस्य सविशेषत्वं मूर्तित्वं भगवद्-आकारं च व्यक्तम् । तच् च युक्तम्, स्वरूप-वाक्यान्तर-व्यक्तत्वात् । 


> योऽस्योत्प्रेक्षक आदि-मध्य-निधने योऽव्यक्त-जीवेश्वरो   
> यः सृष्ट्वेदम् अनुप्रविश्य ऋषिणा चक्रे पुरः शास्ति ताः ।   
> यं सम्पद्य जहात्य् अजाम् अनुशयी सुप्तः कुलायं यथा   
> तं कैवल्य-निरस्त-योनिम् अभयं ध्यायेद् अजस्रं हरिम् ॥ [१०.८७.५०] इति ।

अतो धर्मः प्रोज्झित- [भा।पु। १.१.२] इत्य्-आदाव् अनन्तर-वाक्येऽपि, किं वा परैर् इत्य्-आदिना तत्रैव तात्पर्यं दर्शितम् [भ।सं। §१०१] । 

इति श्री-भागवत-सन्दर्भे श्री-सर्व-संवादिन्यां 

श्री-परमात्म-सन्दर्भानुव्याख्या ॥

॥ १.१ ॥ श्री-व्यासः ॥ १०५ ॥

**सर्व-संवादिनी**: अथ चतुर्-उत्तर-शततम-वाक्यानन्तरं चतुर्व्यूह-विचारे चैवं विवेचनीयं—भगवद्-वासुदेवयोर् एकत्वम् । पुरुषस्यैव वा निरुपाधिर् अवस्था वासुदेवः । स एव हि परमात्मेति पाञ्चरात्रिकादयः । अयं रक्तः श्यामो गौरश् च । क्वचित् चित्ताधिष्ठातृत्वेनोपासना-विशेषे निर्दिष्टश् च । 

पुरुषस्य च सङ्कर्षणादयो भेदाः । तत्र सङ्कर्षणो महा-समष्टि-जीवस्य प्रकृतेश् च नियमनं सृष्ट्य्-आद्य्-अर्थं करोति । रुद्राधर्म-यम-दैत्यादीनां चांशेन संहार-मात्रार्थम् । अयं शुक्लोऽहङ्काराधिष्ठातृत्वेनोपासना-विशेषे निर्दिष्टः । अस्यैवांशः शेष आविष्टः । 

अथ प्रद्युम्नः सूक्ष्म-ब्रह्माण्ड-नियमनं स्थूल-कार्योत्पत्त्य्-अर्थं करोति । ब्रह्म-प्रजापति-स्मर-रागिणां चांशेन विसर्ग-मात्रार्थम् । अयं गौरः श्यामो वा । पूर्ववद् बुद्ध्य्-अधिष्ठातृत्वेनोपास्यः । अस्यैवांशः काम आविष्टः । 

अथानिरुद्धः स्थूल-ब्रह्माण्ड-नियमनं ब्रह्माद्य्-आविर्भावन-मुख्य-सृष्ट्य्-आद्य्-अर्थं करोति । धर्मम् अनुदेव-भूभुजां विष्णु-रूपेण स्थिति-मात्रार्थम् । अयं श्यामः । पूर्ववन् मनस्य् उपास्यः । मोक्ष-धर्मे[^१८३] तु—मनसि प्रद्युम्नः, अहङ्कारेऽनिरुद्धः इति । पाञ्चरात्रिक-मतं चैतत् । एते परम-वैकुण्ठावरणस्था अपि पाद्मादौ-मताः[^१८४] । प्रपञ्चे एवैते जलावृतिस्थ-वेदवती-पुरे सत्योर्ध्व-द्वारकादिषु विराजन्ते ।

[^१८३]:
     महाभारत १२.३३९.४०-४१।


[^१८४]:
     पाद्मोत्तर-खण्ड ९१ अध्यायः ।


यत् तु पञ्चरात्रादौ साङ्कर्षणादयो जीव-मनोऽहङ्कारतया श्रूयन्ते, तत् तु न ते जीवादय इत्य् एवाभिप्रायम्, किन्तु तत्-तद्-अधिष्ठातृत्वेनोपास्यत्वाभिप्रायम् एव । सर्वत्र तेषां वासुदेव-तुल्यत्वाम्नानात् । तुल्यत्वे चोत्पत्तिर् दीप-परम्परावत् । 

अथ चोत्पत्तिस् तत्राविर्भावार्थैव । तथाप्य् आधिक्यं वासुदेवे स्याद् इति चेत् ? अस्तु, साम्योक्तिस् त्व् अंशांशिनोर् एकतापत्तित एव स्यात् । यथोक्तं—


> सोऽच्युतोऽच्युत-तेजाश् च स्वरूपं वितनोति वै ।  
> आश्रित्य वासुदेवं च स्वस्थो मेघो जलं यथा ॥ इति[^१८५] ।

[^१८५]:
     मूले प्रथमानुच्छेदे उद्धृत-पञ्चरात्र-वचनम्।


अनन्त-व्यूहे चतुष्टयता-मात्र-सङ्ख्या मुख्यत्वापेक्षयेत्य् अपि मन्तव्यम् । तस्माच् छुद्धैवैषा पाञ्चरात्रिकी प्रक्रिया ।

ननु पञ्चरात्रे बहुविधो विप्रतिषेध उपलभ्यते गुण-गुण्य्-आदीनाम् एक-वस्तुत्वादि-लक्षणः—ज्ञानैश्वर्य-बल-तेजांसि गुणा आत्मन एव ते भगवन्तो वासुदेवाः इत्य् आदि-दर्शनाद् वेद-विप्रतिषेधश् च भवति । चतुर्षु वेदेषु परं श्रेयो न लब्ध्वा शाण्डिल्य इदं शास्त्रम् अधीतवान् इत्य्-आदि-वेद-निन्दा-दर्शनाद् इति चेत् ? न, तत्राद्यः पक्षः शक्ति-शक्तिमतोर् अभिन्न-वस्तुता-स्वीकारेण पूर्वम् एव निरस्तः । भेद-मतेऽपि विशिष्टस्यैव भगवत्-स्वरूपत्वान् न दोषः । अन्तेऽपीदं ब्रूमः—न तत्र वेद-निन्दनम् आयाति । किं तर्हि ? वेदस्य, किं विधत्ते किम् आचष्टे [भा।पु। ११.२१.४२] इत्य् आदि-न्यायेन दुर्बोधत्वं, पञ्चरात्रस्य समास-सङ्गृहीत-स्फुट-तद्-अर्थ-सारत्वात् सुबोधत्वम् इत्य् एवायाति । स्मृति-पुराणानाम् अप्य् एवं-गुणता पठ्यते, यथा स्कान्दे प्रभास-खण्डे, मात्स्ये च—


> यन् दृष्टं हि वेदेषु तद् दृष्टं स्मृतिषु द्विजाः ।  
> उभयोर् यन् न दृष्टं तु तत् पुराणे प्रगीयते ॥  
> यो वेद चतुरो वेदान् साङ्गोपनिषदो द्विजाः ।  
> पुराणं नैव जानाति न च स स्याद् विचक्षणः ॥ इति ।

नारदीये च—वेदार्थाद् अधिकं मन्ये पुराणार्थं वरानने इति ।

ननु ब्रह्म-सूत्रेष्व् एव ते पाञ्चरात्रा दोषाः सूच्यन्ते, उत्पत्त्य्-असम्भवात् [वे।सू। २.२.४२] इत्य् आदिषु ? मैवम् । तानि हि सूत्राणि श्री-मध्वाचार्यादिभिः शाक्त-मत-दूषणायैव विवृतानीति । किं च, ताः पाञ्चरात्रिक-प्रक्रिया भगवता श्री-बादरायणेनैव स्वयं पुराणादिषु दर्शिताः । वासुदेवादि-व्यूहानां शतशस् तथैवाभ्युपपत्तेः । श्रुतिष्व् अपि ताः प्रक्रियाः शतशो दृश्यन्ते । तथैकस्य गुण-गुणि-रूपत्वम् अपि श्री-विष्णु-पुराणादौ तद्वद् एवाङ्गीक्रियते—


> ज्ञान-शक्ति-बलैश्वर्य-वीर्य-तेजांस्य् अशेषतः ।  
> भगवच्-छब्द-वाच्यानि विना हेयैर् गुणादिभिः ॥ [वि।पु। ६.५.७९] इत्य् आदिना ।

तस्माद् अपि न निन्द्या पाञ्चरात्रिकी प्रक्रिया । उक्तं च महाभारते—


> सांख्यं योगं पञ्चरात्रं वेदाः पाशुपतं तथा ।  
> ज्ञानान्य् एतानि राजर्षे विद्धि नाना मतानि वै+++([ ])+++॥[^१८६] इति ।

[^१८६]:
     १२.३४९.६४ ओर् इन् च्रितिचल् एदितिओन् १२.३३७.५९। इन् थे लत्तेर्, थे सेचोन्द् लिने रेअद्स् _एतान्य् अतिप्रमाणानि न हन्तव्यानि हेतुभिः_ ॥।


यत् तु कौर्मे श्री-भगवद्-वाक्यं—


> तस्माद् वै वेद-बाह्यानां वञ्चनार्थाय पापिनाम् ।  
> विमोहनाय शास्त्राणि करिष्यसि वृषध्वज ॥  
> एवं सञ्चोदितो रुद्रो माधवेनासुरारिणा ।  
> चकार मोह-शास्त्राणि केशवोऽपि शिवे स्थितः ॥  
> कापालं नाकुलं वामं भैरवं पूर्व-पश्चिमम् ।  
> पाञ्चरात्रं पाशुपतं तथ यानि सहस्रशः ॥ [१.१६.११५-११७] इति ?

तत्रोच्यते—साङ्ख्यादि-शास्त्राणि यदि श्री-भगवत्य् एव पर्यवसाय्यन्ते, तदैव प्रमाणम्, न तु स्वतः । पञ्चरात्रस्य स्वत एव तद्-अभिधायकता । तद् एव स्वतः प्रमाणं, न त्व् अन्यत् पशुपत्य्-आद्य्-अभिधायकम् इति । यतो मोक्ष-धर्मे नारायणीये साङ्ख्यादीन्य् अन्यार्थान्य् अपि तत्रैव पर्यवसायितानि ।

पञ्चरात्र-विदां तु साक्षाद्-भगवत्-प्राप्तिम् उक्त्वा तस्यशास्त्रस्य साक्षाद् एव भगवद्-अभिधायकत्वम् आह । अतो येन येन देवतान्तरम् अभिधीयते, तत् तत् पञ्चरात्रं न गृहीतव्यम् इति निन्दा-श्रवणम् अपि तस्यैव भवेत् । तथा हि—


> सांख्यं योगं पञ्चरात्रं वेदाः पाशुपतं तथा ।  
> ज्ञानान्य् एतानि राजर्षे विद्धि नाना मतानि वै+++([ ])+++॥[^१८७] इति ।

[^१८७]:
     १२.३४९.६४ ओर् इन् च्रितिचल् एदितिओन् १२.३३७.५९। इन् थे लत्तेर्, थे सेचोन्द् लिने रेअद्स् _एतान्य् अतिप्रमाणानि न हन्तव्यानि हेतुभिः_।


साङ्ख्यस्य वक्ता कपिलः [१२.३३७.६०] इत्य् उपक्रम्य पञ्चरात्रस्य कृत्स्नस्य वेत्ता तु भगवान् स्वयं [१२.३३७.६३] इति, स्वयं-पदेन तस्याधिक्यं प्रतिपाद्य,


> सर्वेषु च नृपश्रेष्ठ ज्ञानेष्व् एतेषु दृश्यते ।  
> यथागमं यथा ज्ञानं निष्ठा नारायणः प्रभुः ॥ [१२.३३७.६४] 

इत्य् आदिना पञ्चरात्राभिधेये नारायण एव सर्व-शास्त्र-समन्वयं दर्शयित्वा, 


> पञ्चरात्र-विदो ये तु यथा-क्रम-परा नृप ।  
> एकान्त-भावोपगतास् ते हरिं प्रविशन्ति वै ॥ [१२.३३७.६७]

इति तत्-प्रतिपाद्यस्य परम-फलत्वम् आह । भाल्लवेय-श्रुतिश् चात्र भवति—


> उपास्य एकः परतः परो वै  
> वेदैश् च सर्वैः सह चेतिहासैः ।  
> स-पञ्चरात्रैः स-पुराणैश् च देवः  
> सर्वैर् गुणैस् तत्र तत्र प्रतीतेः ॥ [वे।सू। ३.३.६ मध्व] इति ।

भविष्य-पुराणे—


> ऋक्-यजुः-सामाथर्वाख्या भारतं पञ्चरात्रकम् ।  
> मूल-रामायणं चैव वेद इत्य् एव शब्दिताः ॥   
> पुराणानि च यानीह वैष्णवानि विदो विदुः ।  
> स्वतः-प्रामाण्यम् एतेषां नात्र किञ्चिद् विचार्यते ॥ इति ।

स्वयं श्री-भागवतेनापि वैष्णव-पञ्चरात्रं स्तूयते—


> तृतीयम् ऋषि-सर्गं वै देवर्षित्वम् उपेत्य सः ।  
> तन्त्रं सात्वतम् आचष्ट नैष्कर्म्यं कर्मणां यतः ॥ [भा।पु। १.३.८] इत्य् आदौ ।

तद् एवं पाञ्चरात्रिकं मतम् अनुत्तमम् एवेति सिद्धम् । 

इति श्री-भागवत-सन्दर्भे श्री-सर्व-संवादिन्यां 

श्री-परमात्म-सन्दर्भानुव्याख्या ॥

**** 

**[१०६]** 

तथोपसंहार-वाक्याधीनार्थत्वाद्[^१८८] उपक्रम-वाक्यस्य नातिक्रमणीयम् एव ।

[^१८८]:
     यद्यपि श्लोक एष पूर्वम् एव दत्तः, स पाठकस्य सुविधार्थे पुनः सन्निविश्यतेऽत्र। 



> **कस्मै येन विभासितोऽयम् अतुलो ज्ञान-प्रदीपः पुरा**  
> **तद्-रूपेण च नारदाय मुनये कृष्णाय तद्-रूपिणा ।**  
> **योगीन्द्राय तद्-आत्मनाथ भगवद्-राताय कारुण्यतस्**  
> **तच् छुद्धं विमलं विशोकम् अमृतं सत्यं परं धीमहि ॥** 

**कस्मै येन विभासितोऽयम्** इत्य्-आदि-दर्शितम् तस्य तादृश-विशेषवत्त्वादिकम् । यथैव आत्म-गृहीतिर् इतरवद् उत्तरात् [वे।सू। ३.३.१६] इत्य् अत्र शङ्कर-शारीरकस्यापरस्यां योजनायाम् उपक्रमोक्तस्य सच्-छब्द-वाच्यस्यात्मत्वम् उपसंहार-स्थाद् आत्म-शब्दाल् लभ्यते । तद्वद् इहापि चतुःश्लोकी-वक्तुर् भगवत्त्वं, दर्शितं च श्री-व्यास-समाधाव् अपि तस्यैव ध्येयत्वम् । तद् एव च स्व-सुख-निभृत- [भा।पु। १२.१२.६९][^१८९] इत्य्-आदि श्री-शुक-हृदयानुगतम् इति ।

[^१८९]:
     स्व-सुख-निभृत-चेतास् तद्-व्युदस्तान्य-भावोऽप्य्
    अजित-रुचिर-लीलाकृष्ट-सारस् तदीयम् ।
    व्यतनुत कृपया यस् तत्त्व-दीपं पुराणं
    तम् अखिल-वृजिन-घ्नं व्यास-सूनुं नतोऽस्मि ॥


अथोपसंहार-वाक्यस्याप्य् अयम् अर्थः—**कस्मै** गर्भोदक-शायि-पुरुष-नाभि-कमलस्थाय **ब्रह्मणे,** तत्रैव **येन** महा-वैकुण्ठं दर्शयता द्वितीय-स्कन्ध-वर्णित-तादृश-श्री-मूर्त्य्-आदिना भगवता **विभासितः** प्रकाशितः, न तु तदापि रचितः । **अयं** श्री-भागवत-रूपः **पुरा** पूर्व-परार्धादौ **तद्-रूपेण** ब्रह्म-रूपेण **तद्-रूपिणा** श्री-नारद-रूपिणा **योगीन्द्राय** श्री-शुकाय **तद्-आत्मना** श्री-कृष्ण-द्वैपायन-रूपेण । तद्-आत्मनेत्य् अस्योत्तरेणान्वयः । तत्र तद्-आत्मना श्री-शुक-रूपेणेति ज्ञेयम् । तद्-रूपेणेत्य्-आदिभिस् त्रिभिः पदैर् न केवलं चतुःश्लोक्य् एव तेन प्रकाशिता किं तर्हि तत्र तत्राविष्टेनाखण्डम् एव पुराणम् इति द्योतितम् । अत्र मद्-रूपेण च युष्मभ्यम् इति सङ्कोचेनानुक्तोऽपि श्री-सूत-वाक्य-शेषो गम्यः । एवं सर्वस्यापि श्री-भागवत-गुरोर् महिमा दर्शितः । सङ्कर्षण-सम्प्रदाय-प्रवृत्तिस् तु कृष्ण-द्वैपायन-कर्तृक-प्रकाशनान्तर्-गतैवेति पृथङ् नोच्यते । 

**तत्** **परं सत्यं** श्री-भगवद्-आख्यं तत्त्वं **धीमहि** । यत् तत् परम् अनुत्तमम् इति सहस्र-नाम-स्तोत्रात् पर-शब्देन च श्री-भगवान् एवोच्यते । आद्योऽवतारः पुरुषः परस्य [भा।पु। २.६.४२] इति द्वितीयात् । ब्रह्मादीनां बुद्धि-वृद्धि-प्रेरकत्वेनाभिधानाद् गायत्र्या अप्य् अर्थोऽयं ग्रन्थ इति दर्शयति । तद् उक्तं—गायत्री-भाष्य-रूपोऽसौ भारतार्थ-विनिर्णयः [गरुड-पुराण][^१९०] इति ॥

[^१९०]:
     तत्त्व-सन्दर्भ २१।

॥ १२.१३ ॥ श्री-सूतः ॥ १०६ ॥

**[१०७]**

अथाभ्यासेन—


> **कलि-मल-संहति-कालनोऽखिलेशो**  
> **हरिर् इतरत्र न गीयते ह्य् अभीक्ष्णम् ।**  
> **इह तु पुनर् भगवान् अशेष-मूर्तिः**  
> **परिवृतोऽनुपदं कथा-प्रसङ्गैः ॥** [भा।पु। १२.१२.६६]

**कालनो** नाशनः । **इतरत्र** कर्म-ब्रह्मादि-प्रतिपादक-शास्त्रान्तरे । **अखिलेशो** विराड्-अन्तर्यामी नारायणोऽपि तत्-पालको विष्णुर् वापि **न गीयते** क्वचिद् गीयते वा, तत्र त्व् **अभीक्ष्णं** नैव गीयते। **तु**-शब्दोऽवधारणे । साक्षात् श्री-**भगवान्** पुनर् इह श्री-भागवत एवाभीक्ष्णं गीयते। नारायणादयो वा येऽत्र वर्णिताः, तेऽप्य् **अशेषा** एव **मूर्तयो**ऽवतारा यस्य सः । तथा-भूत एव गीयते, न त्व् इतरत्रैव तद्-अविवेकेनेत्य् अर्थः । अत एव तत्-तत्-**कथा-प्रसङ्गैर् अनुपदं** पदं पदम् अपि लक्ष्यीकृत्य भगवान् एव **परि** सर्वतो-भावेन पठितो व्यक्तम् एवोक्त इति । अनेनापूर्वतापि व्याख्याता अन्यत्रानधिगतत्वात् ।

॥ १२.१२ ॥ श्री-सूतः ॥१०७॥

**[१०८]**

अथ फलेनापि—


> **पिबन्ति ये भगवत आत्मनः सतां**  
> **कथामृतं श्रवण-पुटेषु सम्भृतम् ।**  
> **पुनन्ति ते विषय-विदूषिताशयं**  
> **व्रजन्ति तच्-चरण-सरोरुहान्तिकम् ॥** [भा।पु। २.२.३७]

**सताम् आत्मनः** प्राणेश्वरस्य । यद् वा, व्यधिकरणे षष्ठी सताम् आत्मनः स्वस्य यो भगवांस् तस्येत्य् अर्थः । तेषां भगवति स्वामित्वेन ममतास्पदत्वात् अत्र **कथामृतं** प्रक्रम्यमाणं श्री-भागवताख्यम् एव मुख्यम्, यस्यां वै श्रूयमाणायाम् [भा।पु। १.७.७] इत्य्-आदिकं च तथैवोक्तम् इति ।

॥ २.२ ॥ श्री-शुकः ॥१०८॥

**[१०९]**

अथार्थ-वादेन—


> **यं ब्रह्म वरुणेन्द्र-रुद्र-मरुतः स्तुन्वन्ति दिव्यैः स्तवैर्**  
> **वेदैः साङ्ग-पद-क्रमोपनिषदैर् गायन्ति यं सामागाः ।**  
> **ध्यानावस्थित-तद्-गतेन मनसा पश्यन्ति यं योगिनो**  
> **यस्यान्तं न विदुः सुरासुर-गणा देवाय तस्मै नमः ॥** [१२.१३.१]

**स्तवैर्** **वेदैश्** च **स्तुन्वन्ति** स्तुवन्ति । **ध्यानेनावस्थितं** निश्चलं **तद्-गतं** यन्-मनः, तेन ॥

॥ १२.१३ ॥ श्री-सूतः ॥ १०९ ॥

**[११०]**

अथोपपत्त्या—


> **भगवान् सर्व-भूतेषु**   
> **लक्षितः स्वात्मना हरिः ।**  
> **दृश्यैर् बुद्ध्य्-आदिभिर् द्रष्टा**   
> **लक्षणैर् अनुमापकैः ॥** [भा।पु। २.२.३५]

प्रथमं **द्रष्टा** जीवो लक्षितः । कैः ? **दृश्यैर् बुद्ध्य्-आदिभिः** । तद् एव द्वेधा दर्शयति—दृश्यानां जडानां बुद्ध्य्-आदीनां दर्शनं स्व-प्रकाशं द्रष्टारं विना न घटत इत्य् अनुपपत्ति-द्वारा **लक्षणैः** स्व-प्रकाश-द्रष्टृ-लक्षकैः, तथा बुद्ध्य्-आदीनि कर्तृ-प्रयोज्यानि करणत्वाद् वास्यादिवद् इति व्याप्ति-द्वारा **अनुमापकैर्** इति ।

अथ **भगवान्** अपि **लक्षितः** । केन ? **सर्व-भूतेषु** सर्वेषु तेषु द्रष्टृषु प्रविष्टेन **स्वात्मना** स्वांश-रूपेणान्तर्यामिणा । आदौ सर्वैर् द्रष्टृभिर् अन्तर्यामी लक्षितः, ततस् तेन भगवान् अपि लक्षित इत्य् अर्थः । स च स च पूर्ववत् द्विधैव लक्ष्यते । तथा हि—कर्तृत्व-भोक्तृत्वयोर् अस्वातन्त्र्य-दर्शनात् कर्मणो जडत्वात् सर्वेषाम् अपि जीवानां तत्र तत्र प्रवृत्तिर् अन्तः-प्रयोजक-विशेषं विना न घटत इत्य् अनुपपत्ति-द्वारान्तर्यामी लक्ष्यते—एष ह्य् अनेनात्मना चक्षुषा दर्शयति, श्रोत्रेण श्रावयति, मनसा मानयति, बुद्ध्या बोधयति, तस्माद् एताव् आहुः—सृतिर् असृतिः इति भाल्लवेय-श्रुतिश् च ।

अथ तस्मै चान्तर्यामित्वैश्वर्याय तेषु यदि सर्वांशेनैव प्रविशति कोऽपि परस् तदा स्वतः पूर्णत्वाभावाद् अनीश्वरत्वम् एव स्याद् इत्य् अनुपपत्ति-द्वारान्तर्यामि-रूपेण तस्यांशेन भगवान् अपि लक्षितः । अत एव गीतोपनिषत्सु—


> अथवा बहुनैतेन किं ज्ञातेन तवार्जुन ।   
> विष्टभ्याहम् इदं कृत्स्नम् एकांशेन स्थितो जगत् ॥ [गीता १०.४२] इति ।

विष्णु-पुराणे च—स्व-शक्ति-लेशावृत-भूत-सर्गः [वि।पु। ६.५.८४] इति । तथा जीवाः प्रयोजक-कर्तृ-प्रेरित-व्यापाराः, अस्वातन्त्र्यात् । तक्षादि-कर्म-कर-जनवद् इत्य् एवम् अन्तर्यामिणि तत्त्वे व्याप्ति-द्वारा सिद्धे, पुनस् तेनैव भगवान् अपि साध्यते । तुच्छ-वैभव-जीवान्तर्यामि-स्वरूपम् ईश्वर-तत्त्वं निजांशि-तत्त्वाश्रयं तथैव पर्याप्तेः । राज-प्रभुत्वाश्रित-तक्षकादि-कर्म-कर प्रयोजक-प्रभुत्वादिवद् इति । 

अथवात्र, 


> यथेन्द्रियैः पृथग्-द्वारैर् अर्थो बहु-गुणाश्रयः ।   
> एको नानेयते तद्वद् भगवान् शास्त्र-वर्त्मभिः ॥ [भा।पु। ३.३२.३३] 

इत्य् एवोदाहरणीयम् । अनेनैव गति-सामान्यं च सिध्यतीति ॥

॥ २.२ ॥ श्री-शुकः ॥ ११० ॥ 

प्रत्यवस्थापितं वदन्तीत्य्-आदि-पद्यम् ।

इति श्री-कलि-युग-पावन-स्व-भजन-विभाजन-प्रयोजनावतार-श्री-श्री-भगवत्-कृष्ण-चैतन्य-देव-चरणानुचर-विश्व-वैष्णव-राज-सभाजन-भाजन-श्री-रूप-सनातनानुशासन-भारती-गर्भे श्री-भागवत-सन्दर्भे परमात्म-सन्दर्भो नाम तृतीयः सन्दर्भः ॥

श्री-भागवत-सन्दर्भे सर्व-सन्दर्भ-गर्भ-गे ।

परमात्माभिधेयोऽसौ सन्दर्भोऽभूत् तृतीयकः ॥

समाप्तोऽयं तृतीयः सन्दर्भः ॥

**…**

**सर्व-संवादिनी श्री-परमात्म-सन्दर्भानुव्याख्या ।**

—ओ)०(ओ—

[७७-७८] **सर्व-संवादिनी**: अथ षष्ठ-सप्ततिम-वाक्य-व्याख्यानन्तरम् एवं विवेचनीयं । तद् एवं परिणामाङ्गीकारेण विश्वस्य सत्यत्वं साधितम् । तत्र कार्य-कारणयोर् अनन्यत्वं दर्शितम् । विवर्त-वाद-निषेधेनाभेदश् च परिहृतः ।

अतः केचिद् वदन्ति—अत एकस्यैव वस्तुनोऽवस्था-भेदेन कारणत्वं कार्यत्वं चेत्य् अवस्थाभ्यां भेदाद् वस्तुना त्व् अभेदात् तयोर् भेदाभेदौ । एवं सर्वेषाम् एव वस्तूनां भेदाभेदाव् एव । सर्वत्र हि कारणात्मना जात्य्-आत्मना चाभेदः । कार्यात्मना व्यक्त्य्-आत्मना च भेदः प्रतीयते, यथा “मृद् अयं घटः”, “षण्डो गौः” इति । अत्र युक्ति-विशेषाश् च भास्कर-मतादौ द्रष्टव्याः ।

अन्ये वदन्ति—न तावत् कार्य-कारणयोर् भेदाभेदौ, यत आकार-विशेष-रूपाया एवावस्थायाः कार्यत्वं, न मृदः, तस्या पूर्व-सिद्धत्वात् । अत एव नाकार-विशेष-विशिष्टाया अपि तस्या कार्यत्वम् । घटत्वं तु तद्-विशिष्टाया एव । तत्-कार्य-कारणत्व-तत्-प्रतीति-तच्-छब्द-प्रयोगाणां तस्याम् एव दर्शनात् । अतो घटस्य कार्यत्वं कार्यस्य घटत्वं प्राचूर्याद् इव व्यपदिश्यते । तद् एवं तद्-अवस्थाया एव कार्यत्वे सिद्धे कारणत्वम् अपि परस्यास् तद्-अवस्थाया एव भविष्यति । ततश् च कार्य-कारणयोस् तद्-रूपावस्था-द्वयाश्रयस्य वस्तुनश् च भिन्नत्वम् एव ।

तयोर् अनन्यत्वं तु घटादि-लक्षण-विशिष्ट-वस्त्व्-अपेक्षयैव, न तु प्रत्येक-वस्त्व्-अपेक्षया । तथा परस्परं कार्याणाम् अपि न भिन्नाभिन्नत्वं प्रतीयते, प्रत्येकं वैलक्षण्यात् । तथा व्यक्ति-गत-भेदो जाति-गतश् चाभेद इति नैकस्य द्व्य्-आत्मकता । तद्-आकार-द्वयाश्रयं वस्त्व्-अन्तरम् अस्तीति त्रितयाभ्युपगमेऽपि स एव दोषः । अनवस्थापातश् च, तस्माद् भेद एव । तत् त्वम् अस्य् आदाव् अभेद-निर्देशस् तु व्याख्यात एव ।

अत्र भेद-सिद्धान्ते युक्ति-बाहुल्यं च स-न्याय-न्यायामृत-दर्शनादौ द्रष्टव्यम् । अतो भेदाभेद-वादो विशिष्ट-वस्त्व्-अपेक्षयैव प्रवर्तनात् । अभेद-वादश् च विशेषानुसन्धान-राहित्येनैवेति । 

अपरे तु, तर्काप्रतिष्ठानात् [वे।सू। २.१.११] इति न्यायेन भेदेऽप्य् अभेदेऽपि निर्मर्याद-दोष-सन्तति-दर्शनेन भिन्नतया चिन्तयितुम् अशक्यत्वाद् अभेदं साधयन्तस् तद्वद् अभिन्नतयापि चिन्तयितुम् अशक्यत्वाद् भेदम् अपि साधयन्तोऽचिन्त्य-भेदाभेद-वादं स्वीकुर्वन्ति ।

तत्र बादर-पौराणिक-शैवानां मते भेदाभेदौ, भास्कर-मते च । मायावादिनां तत्र भेदांशो व्यावहारिक एव प्रातीतिको वा । गौतम-कणाद-जैमिनि-कपिल-पतञ्जलि-मते तु भेद एव । श्री-रामानुज-मध्वाचार्य-मते चेत्य् अपि सार्वत्रिकी प्रसिद्धिः । स्व-मते त्व् अचिन्त्य-भेदाभेदाव् एवाचिन्त्य-शक्तिमयत्वाद् इति ।

—ओ)०(ओ—

