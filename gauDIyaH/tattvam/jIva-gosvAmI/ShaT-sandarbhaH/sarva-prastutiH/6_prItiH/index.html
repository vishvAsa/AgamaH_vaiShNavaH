<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>आगमे वैष्णवे विश्वासटिप्पन्यः  | ६ प्रीतिः</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/" rel="alternate" type="application/rss+xml" title="आगमे वैष्णवे विश्वासटिप्पन्यः" />
    <link href="/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/" rel="feed" type="application/rss+xml" title="आगमे वैष्णवे विश्वासटिप्पन्यः" />

    <meta property="og:url" content="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/">
  <meta property="og:site_name" content="आगमे वैष्णवे विश्वासटिप्पन्यः">
  <meta property="og:title" content="६ प्रीतिः">
  <meta property="og:description" content="परम-पूज्य-श्रील-जीव-गोस्वामि-प्रभुपाद-विरचिते
षट्-सन्दर्भात्मक-
श्री-भागवत-सन्दर्भे षष्ठः
श्री-श्री-प्रीति-सन्दर्भः
English Version 1.01 (Oct. 25, 2007)
Version 1.02 (July 22, 2020)
Text entered by Jagadananda Das.
Two texts have been used in making this edition.
श्री-प्रीति-सन्दर्भः
तौ सन्तोषयता सन्तौ श्रील-रूप-सनातनौ ।
दाक्षिणात्येन भट्टेन पुनर् एतद् विविच्यते ॥ओ॥
तस्याद्यं ग्रन्थनालेखं क्रान्तम् उत्क्रान्त-खण्डितम् ।
पर्यालोच्याथ पर्यायं कृत्वा लिखति जीवकः ॥ओ॥
[१]
अथ प्रीति-सन्दर्भो लेख्यः । इह खलु शास्त्र-प्रतिपाद्यं परम-तत्त्वं सन्दर्भ-चतुष्टयेन पूर्वं सम्बद्धम् । तद्-उपासना च तद्-अनन्तर-सन्दर्भेणाभिहिता । तत्-क्रम-प्राप्तत्वेन प्रयोजनं खल्व् अधुना विविच्यते ।">
  <meta property="og:locale" content="en_us">
  <meta property="og:type" content="article">
    <meta property="article:section" content="gaudiyah">

  <meta itemprop="name" content="६ प्रीतिः">
  <meta itemprop="description" content="परम-पूज्य-श्रील-जीव-गोस्वामि-प्रभुपाद-विरचिते
षट्-सन्दर्भात्मक-
श्री-भागवत-सन्दर्भे षष्ठः
श्री-श्री-प्रीति-सन्दर्भः
English Version 1.01 (Oct. 25, 2007)
Version 1.02 (July 22, 2020)
Text entered by Jagadananda Das.
Two texts have been used in making this edition.
श्री-प्रीति-सन्दर्भः
तौ सन्तोषयता सन्तौ श्रील-रूप-सनातनौ ।
दाक्षिणात्येन भट्टेन पुनर् एतद् विविच्यते ॥ओ॥
तस्याद्यं ग्रन्थनालेखं क्रान्तम् उत्क्रान्त-खण्डितम् ।
पर्यालोच्याथ पर्यायं कृत्वा लिखति जीवकः ॥ओ॥
[१]
अथ प्रीति-सन्दर्भो लेख्यः । इह खलु शास्त्र-प्रतिपाद्यं परम-तत्त्वं सन्दर्भ-चतुष्टयेन पूर्वं सम्बद्धम् । तद्-उपासना च तद्-अनन्तर-सन्दर्भेणाभिहिता । तत्-क्रम-प्राप्तत्वेन प्रयोजनं खल्व् अधुना विविच्यते ।">
  <meta itemprop="wordCount" content="51578">
  <meta name="twitter:card" content="summary">
  <meta name="twitter:title" content="६ प्रीतिः">
  <meta name="twitter:description" content="परम-पूज्य-श्रील-जीव-गोस्वामि-प्रभुपाद-विरचिते
षट्-सन्दर्भात्मक-
श्री-भागवत-सन्दर्भे षष्ठः
श्री-श्री-प्रीति-सन्दर्भः
English Version 1.01 (Oct. 25, 2007)
Version 1.02 (July 22, 2020)
Text entered by Jagadananda Das.
Two texts have been used in making this edition.
श्री-प्रीति-सन्दर्भः
तौ सन्तोषयता सन्तौ श्रील-रूप-सनातनौ ।
दाक्षिणात्येन भट्टेन पुनर् एतद् विविच्यते ॥ओ॥
तस्याद्यं ग्रन्थनालेखं क्रान्तम् उत्क्रान्त-खण्डितम् ।
पर्यालोच्याथ पर्यायं कृत्वा लिखति जीवकः ॥ओ॥
[१]
अथ प्रीति-सन्दर्भो लेख्यः । इह खलु शास्त्र-प्रतिपाद्यं परम-तत्त्वं सन्दर्भ-चतुष्टयेन पूर्वं सम्बद्धम् । तद्-उपासना च तद्-अनन्तर-सन्दर्भेणाभिहिता । तत्-क्रम-प्राप्तत्वेन प्रयोजनं खल्व् अधुना विविच्यते ।">
<script type="text/javascript">
    
    let baseURL = "https:\/\/vishvAsa.github.io\/AgamaH_vaiShNavaH\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/AgamaH_vaiShNavaH\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/AgamaH_vaiShNavaH\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/AgamaH_vaiShNavaH\/issues\/new\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/AgamaH_vaiShNavaH\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/AgamaH_vaiShNavaH\/gauDIyaH\/tattvam\/jIva-gosvAmI\/ShaT-sandarbhaH\/sarva-prastutiH\/6_prItiH\/".replace(basePath, "/");
  pageVars.pageParams = {};
  pageVars.pageSource = "gauDIyaH\/tattvam\/jIva-gosvAmI\/ShaT-sandarbhaH\/sarva-prastutiH\/6_prItiH.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/AgamaH_vaiShNavaH/webpack_dist/uiLib-bundle.js"></script>







    <link rel="stylesheet" href="/AgamaH_vaiShNavaH/webpack_dist/uiLib.css">
<link rel="stylesheet" href="/AgamaH_vaiShNavaH/css/uiLibPrint.css" media="print" >
<link rel="stylesheet" href="/AgamaH_vaiShNavaH/css/fonts.css" >
<link rel="stylesheet" href="/AgamaH_vaiShNavaH/css/@fortawesome/fontawesome-free/css/solid.min.css">

<link rel="stylesheet" href="/AgamaH_vaiShNavaH/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/" />
<link rel="alternate" hreflang="sa-Deva" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">आगमे वैष्णवे विश्वासटिप्पन्यः <br/> ६ प्रीतिः</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="/full_search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="६ प्रीतिः">६ प्रीतिः</h1>
    
    <a id="editLink" class="btn btn-primary noPrint"  href="https://github.com/vishvAsa/AgamaH_vaiShNavaH/edit/content/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>परम-पूज्य-श्रील-जीव-गोस्वामि-प्रभुपाद-विरचिते</p>
<p>षट्-सन्दर्भात्मक-</p>
<p>श्री-भागवत-सन्दर्भे षष्ठः<br>
श्री-श्री-प्रीति-सन्दर्भः</p>
<details><summary>English</summary>
<p>Version 1.01 (Oct. 25, 2007)</p>
<p>Version 1.02 (July 22, 2020)</p>
<p>Text entered by Jagadananda Das.</p>
<p>Two texts have been used in making this edition.</p>
</details>
<p>श्री-प्रीति-सन्दर्भः</p>
<p>तौ सन्तोषयता सन्तौ श्रील-रूप-सनातनौ ।</p>
<p>दाक्षिणात्येन भट्टेन पुनर् एतद् विविच्यते ॥ओ॥</p>
<p>तस्याद्यं ग्रन्थनालेखं क्रान्तम् उत्क्रान्त-खण्डितम् ।</p>
<p>पर्यालोच्याथ पर्यायं कृत्वा लिखति जीवकः ॥ओ॥</p>
<p>[१]</p>
<p>अथ प्रीति-सन्दर्भो लेख्यः । इह खलु शास्त्र-प्रतिपाद्यं परम-तत्त्वं सन्दर्भ-चतुष्टयेन पूर्वं सम्बद्धम् । तद्-उपासना च तद्-अनन्तर-सन्दर्भेणाभिहिता । तत्-क्रम-प्राप्तत्वेन प्रयोजनं खल्व् अधुना विविच्यते ।</p>
<p>पुरुष-प्रयोजनं तावत् सुख-प्राप्तिर् दुःख-निवृत्तिश् च । श्री-भगवत्-प्रीतौ तु सुखत्वं दुःख-निवर्तकत्वं चात्यन्तिकम् इति ।</p>
<p>एतद् उक्तं भवति—यत् खलु परम-तत्त्वं शास्त्र-प्रतिपाद्यत्वेन पूर्वं निर्णीतं, तद् एव सद्-अनन्त-परमानन्दत्वेन सिद्धम् । श्रुताव् अपि सैषानन्दस्य मीमांसा भवति [तै।उ। २.८.१] इत्य् आरभ्य, मानुषानन्दतः प्राजापत्यानन्द-पर्यन्तं दश-कृत्वः शत-गुणिततया क्रमेण तेषाम् आनन्दोत्कर्ष-परिमाणं प्रदर्श्य, पुनश् च ततोऽपि शत-गुणत्वेन पर-ब्रह्मानन्दं प्रदर्श्याप्य् अपरितोषात्, यतो वाचो निवर्तन्ते [तै।उ। २.४, २.९] इत्य्-आदि-श्लोकेन तद्-आनन्दस्यानन्त्यत्वम् एव स्थापितम् । विलक्षणत्वं च, को ह्य् एवान्यात् कः प्राण्यात् यद् एष आकाश आनन्दो न स्यात् [तै। २.७.१] इत्य् अनेन नाना-स्वरूप-धर्मतोऽपि तस्य केवलानन्द-स्वरूपत्वम् एव च दर्शितम् । तथा-भूत-मार्तण्डादि-मण्डलस्य केवल-ज्योतिष्ट्ववत् ।</p>
<p>अथ जीवश् च तदीयोऽपि तज्-ज्ञान-संसर्गाभाव-युक्तत्वेन तन्-माया-पराभूतः सन्न् आत्म-स्वरूप-ज्ञान-लोपान् माया-कल्पितोपाध्य्-आवेशाच् चानादि-संसार-दुःखेन सम्बध्यत इति परमात्म-सन्दर्भादाव् एव निरूपितम् अस्ति । तत इदं लभ्यते—परम-तत्त्व-साक्षात्कार-लक्षणं तज्-ज्ञानम् एव परमानन्द-प्राप्तिः । सैव परम-पुरुषार्थ इति । स्वात्माज्ञान-निवृत्तिः दुःखात्यन्त-निवृत्तिश् च निदाने तद्-अज्ञाने गते सति स्वत एव सम्पद्यते । पूर्वस्याः परम-तत्त्व-स्वप्रकाशताभिव्यक्ति-लक्षण-मात्रात्मकत्वात्, उत्तरस्याश् च ध्वंसाभाव-रूपत्वाद् अनश्वरत्वम् । उक्तं च पूर्वस्याः परम-पुरुषार्थत्वं धर्मस्य ह्य् अपवर्गस्य [भा।पु। १.२.९] इत्य्-आदिना,</p>
<p>स्वतः सर्व-दुःख-निवृत्तिश् च तत्रैवोक्ता—भिद्यते हृदय-ग्रन्थिः [भा।पु। १.२.२१] इत्य्-आदिना । श्री-विष्णु-पुराणे च—</p>
<blockquote>
<p>निरस्तातिशयाह्लाद-सुख-भावैक-लक्षणा ।<br>
भेषजं भगवत्-प्राप्तिर् एकान्तात्यन्तिकी मता ॥ [वि।पु। ६.५.५९] इति ।</p></blockquote>
<p>श्रुतौ च—आनन्दं ब्रह्मणो विद्वान् न बिभेति कुतश्चन [तै।उ। २.४.१] इति । एष एव च मुक्ति-शब्दार्थः, संसार-बन्ध-च्छेद-पूर्वकत्वात् । यथोक्तं श्री-सूतेन—</p>
<blockquote>
<p>यदैवम् एतेन विवेक-हेतिना<br>
माया-मयाहङ्करणात्म-बन्धनम् ।<br>
छित्त्वाच्युतात्मानुभवोऽवतिष्ठते<br>
तम् आहुर् आत्यन्तिकम् अङ्ग सम्प्लवम् ॥ [भा।पु। १२.४.३४] इति ।</p></blockquote>
<p>अच्युताख्ये आत्मनि परमात्मनि अनुभवो यस्य तथाभूतः सन् अवतिष्ठते यत् तम् आत्यन्तिकं सम्प्लवं मुक्तिम् आहुर् इत्य् अर्थः ।</p>
<p>अथ मुक्तिर् हित्वान्यथा-रूपं स्वरूपेण व्यवस्थितिः [भा।पु। २.१०.६] इत्य् एतद् अपि तत्-तुल्यार्थम् एव । यतः स्वरूपेण व्यवस्थितिर् नाम स्वरूप-साक्षात्कार उच्यते, तद्-अवस्थान-मात्रस्य संसार-दशायाम् अपि स्थितत्वात्, अन्यथा-रूपत्वस्य च तद्-अज्ञान-मात्रार्थत्वेन तद्-धानौ तज्-ज्ञान-पर्यवसानात् । स्वरूपं चात्र मुख्यं परमात्म-लक्षणम् एव । रश्मि-परमाणूनां सूर्य इव स एव हि जीवानां परमोऽंशि-स्वरूपः । यथोक्तं ब्रह्माणं प्रति श्रीमता गर्भोदशायिना—</p>
<blockquote>
<p>यदा रहितम् आत्मानं भूतेन्द्रिय-गुणाशयैः ।<br>
स्वरूपेण मयोपेतं पश्यन् स्वाराज्यम् ऋच्छति ॥ [भा।पु। ३.९.३३] इति ।</p></blockquote>
<p><em>उपेतं</em> युक्तम् इत्य् एवाक्लिष्टोऽर्थः । जीव-स्वरूपस्यैव गौणानन्दत्वं दर्शितम् । तस्मात् प्रियतमः स्वात्मा [भा।पु। १०.१४.५४]<sup id="fnref:1"><a href="#fn:1" class="footnote-ref" role="doc-noteref">1</a></sup> इत्य् उक्त्वा,</p>
<blockquote>
<p>कृष्णम् एनम् अवेहि त्वम् आत्मानम् अखिलात्मनाम् ।<br>
जगद्-धिताय सोऽप्य् अत्र देहीवाभाति मायया ॥ **[**भा।पु। १०.१४.५५] इत्य् अनेन,</p></blockquote>
<p>जीव-परयोर् अभेद-वादस् तु परमात्म-सन्दर्भादौ विशेषतोऽपि परिहृतोऽस्ति । अत एव निरधारयच् छ्रुतिः—रसो वै सः, रसं ह्य् एवायं लब्ध्वानन्दी भवति [तै।उ। २.७.१] इति ।</p>
<p>अत्रांशेनांशि-प्राप्तिश् च द्विधा योजनीया । तत्राद्या ब्रह्म-प्राप्तिर् माया-वृत्त्य्-अविद्या-नाशानन्तरं केवल-तत्-स्वरूप-शक्ति-लक्षण-तद्-विज्ञानाविर्भाव-मात्रम् । सा च स्व-स्थान एव वा स्यात् । क्रमेण सर्व-लोक-सर्वावरणातिक्रमानन्तरं वा स्यात्, उपासना-विशेषानुसारेण । द्वितीया भगवत्-प्राप्तिश् च, तस्य विभोर् अप्य् असर्व-प्रकटस्य तस्मिन्न् एवाविर्भावेन, विभुनापि वैकुण्ठे सर्व-प्रकटेन तेनाचिन्त्य-शक्तिना स्व-चरणारविन्द-सान्निध्य-प्रापणया च ।</p>
<p>तद् एवं स्थिते, सा च मुक्तिर् उत्क्रान्त-दशायां जीवद्-दशायाम् अपि भवति । उत्क्रान्तस्योपाध्य्-अभावेऽपि तदीय-स्व-प्रकाशता-लक्षण-धर्माव्यवधानस्यैतत्-साक्षात्कार-रूपत्वात् । जीवतस् तत्-साक्षात्कारेण माया-कल्पितस्यान्यथा-भावस्य मिथ्यात्वावभासात् । सैषा मुक्तिर् एवात्यन्तिक-पुरुषार्थतयोपदिश्यते—</p>
<blockquote>
<p>तत्रापि मोक्ष एवार्थ आत्यन्तिकतयेष्यते ।<br>
त्रैवर्ग्योऽर्थो यतो नित्यं कृतान्त-भय-संयुतः ॥ [भा।पु। ४.२२.३५]</p></blockquote>
<p>इति श्री-पृथुं प्रति श्री-सनत्-कुमारेण । श्रुतिश् च—येनाहं नामृता स्यां किम् अहं तेन कुर्याम्? [बृ।आ।उ। २.४.३] इति ।</p>
<p>तद् एवं परम-तत्त्व-साक्षात्कारात्मकस्य तस्य मोक्षस्य परम-पुरुषार्थत्वे स्थिते पुनर् विविच्यते । तच् च परमं तत्त्वं द्विधाविर्भवति—अस्पष्ट-विशेषत्वेन, स्पष्ट-स्वरूप-भूत-विशेषत्वेन च । तत्र ब्रह्माख्यास्पष्ट-विशेष-पर-तत्त्व-साक्षात्कारतोऽपि भगवत्-परमात्माद्य्-आख्य-स्पष्ट-विशेष-तत्-साक्षात्कारस्योत्कर्षं भगवत्-सन्दर्भे [८७] —</p>
<blockquote>
<p>जिज्ञासितम् अधीतं च ब्रह्म यत् तत् सनातनम् ।<br>
तथापि शोचस्य् आत्मानम् अकृतार्थ इव प्रभो ॥ [भा।पु। १.५.४]</p></blockquote>
<p>इत्य्-आदि-प्रकरण-प्रघट्टकेन दर्शितवान् अस्मि । अत्रापि वचनान्तरं दर्शयिष्यामि । तस्मात् परमात्मत्वादि-लक्षण-नानावस्थ-भगवत्-साक्षात्कार एव तत्रापि परमः । (१) तत्र सत्य् अपि निरुपधि-प्रीत्य्-आस्पदत्व-स्वभावस्य तस्य स्वरूप-धर्मान्तर-वृन्द-साक्षात्कृतौ परमत्वे प्रीति-भक्त्य्-आदि-संज्ञं प्रियत्व-लक्षण-धर्म-विशेष-साक्षात्कारम् एव परमतमत्वेन मन्यन्ते । (२) तया प्रीत्यैवात्यन्तिक-दुःख-निवृत्तिश् च । (३) यां प्रीतिं विना तत्-स्वरूपस्य तद्-धर्मान्तर-वृन्दस्य च साक्षात्कारो न सम्पद्यते । (५) यत्र सा तत्रावश्यम् एव सम्पद्यते । (६) यावत्य् एव प्रीति-सम्पत्तिः, तावत्य् एव तत्-सम्पत्तिः । (४) सम्पद्यमाने सम्पन्ने च तस्मिन् साधिकम् आविर्भवति ।</p>
<p>तद् एतत् सर्वम् अपि युक्तम् एव । परम-सुखं खलु भगवतस् तद्-गुण-वृन्दस्य च स्वरूपम् । सुखं च निरुपाधि-प्रीत्य्-आस्पदम् । ततस् तद्-अनुभवे प्रीतेर् एव मुख्यत्वम् इति । तस्मात् पुरुषेण सैव सर्वदान्वेषितव्येति पुरुष-प्रयोजनत्वं तत्रैव परमतमम् इति स्थितम् ।</p>
<p>क्रमेणोदाह्रियते—</p>
<p>(१) <em>तत्रसत्य् अपि</em> इत्य्-आदिकम्—</p>
<blockquote>
<p>सर्वं मद्-भक्ति-योगेन मद्-भक्तो लभतेऽञ्जसा ।<br>
स्वर्गापवर्गं मद्-धाम कथञ्चिद् यदि वाञ्छति ॥ [भा।पु। ११.२०.३३]</p></blockquote>
<p>इत्य्-आदि श्री-भगवद्-वाक्यादौ ।</p>
<p>(२) <em>तया</em> इत्य्-आदिकम् ।</p>
<blockquote>
<p>प्रीतिर् न यावन् मयि वासुदेवे<br>
न मुच्यते देह-योगेन तावत् । [भा।पु। ५.५.६] इति श्री-ऋषभदेव-वाक्ये ।</p></blockquote>
<p>(३) <em>याम्</em> इत्य्-आदिकं—</p>
<blockquote>
<p>भक्त्याहम् एकया ग्राह्यः श्रद्धयात्मा प्रियः सताम् । [भा।पु। ११.१४.२१] इति श्री-भगवद्-वाक्ये ।</p></blockquote>
<p>(४) <em>सम्पद्यमाने</em> इत्य्-आदिकं—</p>
<p>मद्-रूपम् अद्वयं ब्रह्म मध्याद्यन्त-विवर्जितम् ।</p>
<p>स्व-प्रभं सच्चिदानन्दं भक्त्या जानाति चाव्ययम् ॥ इति वासुदेवोपनिषदि ।</p>
<p>(५) <em>यत्र</em> इत्य्-आदिकं—</p>
<blockquote>
<p>भक्तिर् एवैनं नयति, भक्तिर् एवैनं दर्शयति<br>
भक्ति-वशः पुरुषो भक्तिर् एव भूयसी ॥ इति माठर-श्रुतौ ।</p></blockquote>
<p>(६) <em>यावती</em> इत्य्-आदिकम्—</p>
<blockquote>
<p>भक्तिः परेशानुभवो विरक्तिर्<br>
अन्यत्र चैष त्रिक एक-कालः ।<br>
प्रपद्यमानस्य यथाश्नतः स्युस्<br>
तुष्टिः पुष्टिः क्षुद्-अपायोऽनुघासम् ॥ [भा।पु। ११.२.४२] कवि-योगेश्वर-वाक्ये  ।</p></blockquote>
<p>एवं तत् त्वम् असि [छा।उ। ६.८.७] इत्य्-आदि-शास्त्रम् अपि तत्-प्रेम-परम् एव ज्ञेयम् । त्वम् एवामुक इतिवत् । किं च, लोक-व्यवहारोऽपि तत्-पर एव दृश्यते । सर्वे हि प्राणिनः प्रीति-तात्पर्यका एव, तद्-अर्थम् आत्म-व्ययादेर् अपि दर्शनात् । किन्तु योग्य-विषयम् अलब्ध्वा, तैस् तत्र तत्र सा परिवर्ज्यते । अतः सर्वैर् एव योग्य-तद्-विषयेऽन्वेष्टुम् इष्टे सति, श्री-भगवत्य् एव तस्याः पर्यवसानं स्याद् इति । तद् एवं भगवत्-प्रीतेर् एव परम-पुरुषार्थत्वे समर्थिते साधूक्तं “अथ प्रीति-सन्दर्भो लेख्य” इत्य्-आदि ।</p>
<p>स एष एव परम-पुरुषार्थः क्रम-रीत्या सर्वोपरि दर्शयितुं संदृभ्यते । तत्रोक्त-लक्षणस्य मुक्ति-सामान्यस्य शास्त्र-प्रयोजनत्वम् आह—<strong>सर्व-वेदान्त</strong>- इत्य्-आदौ <strong>कैवल्यैक-प्रयोजनम्</strong> [भा।पु। १२.१३.१२]<sup id="fnref:2"><a href="#fn:2" class="footnote-ref" role="doc-noteref">2</a></sup> इति ।</p>
<p>केवलः शुद्धः, तस्य भावः <strong>कैवल्यम्</strong> । तद् <strong>एकम्</strong> एव <strong>प्रयोजनं</strong> परम-पुरुषार्थत्वेन प्रतिपाद्यं यस्य तद् इदं श्री-भागवतम् इति पूर्व-श्लोकस्थेनान्वयः । दोष-मूलं हि जीवस्य परम-तत्त्व-ज्ञानाभाव एवेत्य् उक्तम्—भयं द्वितीयाभिनिवेशतः स्याद् इत्य्-आदौ, ईशाद् अपेतस्य [भा।पु। १२.२.३७]<sup id="fnref:3"><a href="#fn:3" class="footnote-ref" role="doc-noteref">3</a></sup> इत्य्-आदिभिः । अतस् तज्-ज्ञानम् एव शुद्धत्वम् इति कैवल्य-शब्दस्यात्र पूर्ववत् तद्-अनुभव एव तात्पर्यम् ।</p>
<p>अथवा कैवल्य-शब्देन परमस्य स्वभाव एवोच्यते । यथा स्कान्दे—</p>
<blockquote>
<p>ब्रह्मेशानादिभिर् देवैर् यत् प्राप्तुं नैव शक्यते ।<br>
स यत् स्वभावः कैवल्यं स भवान् केवलो हरे ॥ इति ।</p></blockquote>
<p>क्वचित् स्वार्थिक-तद्-धितान्तेन कैवल्य-शब्देनापि परम उच्यते । यथा श्री-दत्तात्रेय-शिक्षायां—</p>
<blockquote>
<p>परावराणां परम आस्ते कैवल्य-संज्ञितः ।<br>
केवलानुभवानन्द-सन्दोहो निरुपाधिकः ॥ [भा।पु। ११.९.१८] इति ।</p></blockquote>
<p>तथाप्य् उभयथैव तद्-अनुभव एव तात्पर्यम्, तत्-स्वभावम् एव वा । तम् एवानुभावयितुम् इदं शास्त्रं प्रवृत्तम् इत्य् अर्थः ।</p>
<p>॥ १२.१३ ॥ श्री-सूतः ॥ १ ॥</p>
<p>[२]</p>
<p>तथा चान्यत्र—</p>
<blockquote>
<p><strong>एतावान् एव मनुजैर् योग-नैपुण्य-बुद्धिभिः ।</strong><br>
<strong>स्वार्थः सर्वात्मना ज्ञेयो यत् परात्मैक-दर्शनम् ॥</strong> [भा।पु। ६.१६.६३]</p></blockquote>
<p>टीका च—न चातः परः पुरुषार्थोऽस्तीत्य् आह—एतावान् इति । <strong>परस्यात्मन एकं दर्शनम्</strong> इति <strong>यत् एतावान्</strong> <strong>एव</strong> इत्य् एषा । परमात्मनः केवलस्य दर्शनम् इति वा ।</p>
<p>॥ ६.१६ ॥ श्री-शङ्कर्षणश् चित्रेकेतुम् ॥ २ ॥</p>
<p>[३]</p>
<p>सैषा हि मुक्तिर् उत्क्रान्त-दशायां द्विधा भवति—सद्य एव च, क्रम-रीत्या च । तत्र पूर्वा द्वितीये स्थिरं सुखं चासनम् [भा।पु। २.२.१५] इत्य्-आदि प्रकरणान्ते, विसृजेत् परं गतः [भा।पु। २.२.२१] इत्य् अत्र ।<sup id="fnref:4"><a href="#fn:4" class="footnote-ref" role="doc-noteref">4</a></sup></p>
<p>उत्तरा च तद्-अनन्तरं<sup id="fnref:5"><a href="#fn:5" class="footnote-ref" role="doc-noteref">5</a></sup> यदि प्रयास्यन् नृप पारमेष्ठ्यम् [भा।पु। २.२.२२] इत्य्-आदौ, तेनात्मनात्मानम् उपैति शान्तम् [भा।पु। २.२.३१] इत्य् अत्र । जीवद्-दशायाम् अपि सा तु तद्-विशेषेष्व् अग्रतो दर्शनीया । तत्र ब्रह्म-साक्षात्कार-लक्षणां जीवन्-मुक्तिम् आह—</p>
<blockquote>
<p><strong>यत्रेमे सद्-असद्-रूपे प्रतिषिद्धे स्व-संविदा ।</strong><br>
<strong>अविद्ययात्मनि कृते इति तद् ब्रह्म-दर्शनम् ॥</strong> [भा।पु। १.३.३३]</p></blockquote>
<p><strong>यत्र</strong> यस्मिन् दर्शने स्थूल-सूक्ष्म-<strong>रूपे</strong> शरीरे <strong>स्व-संविदा</strong> जीवात्मनः स्वरूप-ज्ञानेन <strong>प्रतिषिद्धे</strong> भवतः । केन प्रकारेण ? वस्तुत आत्मनि ते न स्त एव, किन्त्व् <strong>अविद्ययैवात्मनि कृते</strong> अध्यस्ते इति एतत्-प्रकारेणेत्य् अर्थः । <strong>तद् ब्रह्म-दर्शनम्</strong> इति यत्-तदोर् अन्वयः । ब्रह्मणो दर्शनं साक्षात्कारः । यत्र स्व-संविदेत्य्-उक्त्या जीव-स्वरूप-ज्ञानम् अपि तद्-आश्रयम् एव भवति इति । तथा केवल-स्व-संविदा ते निषिद्धे न भवत इति च ज्ञापितम् । ततश् च जीवत एवाविद्या-कल्पित-माया-कार्य-सम्बन्ध-मिथ्यात्व-ज्ञापक-जीव-स्वरूप-साक्षात्कारेण तादात्म्यापन्न-ब्रह्म-साक्षात्कारो जीवन्-मुक्ति-विशेष इत्य् अर्थः ॥</p>
<p>॥१.३॥ श्री-सूतः ॥ ३ ॥</p>
<p>[४]</p>
<p>ईदृशम् एव तन्-मुक्ति-लक्षणं श्री-कापिलेये मुक्ताश्रयम् [भा।पु। ३.२८.३५-३८] इत्य्-आदि-चतुष्टये<sup id="fnref:6"><a href="#fn:6" class="footnote-ref" role="doc-noteref">6</a></sup> दर्शितम् । तत्र हि, <em>प्रतिनिवृत्त-गुण-प्रवाहः</em> सन् <em>आत्मानम्</em> परमात्मानम् <em>ईक्षत</em> इति मुक्ताश्रयम् [३५] इत्य्-आदौ, स्व-स्वरूप-भूते <em>महिम्नि अवसितो</em> निष्ठां प्राप्तः सन्न् <em>उपलब्ध-परात्म-काष्ठ</em> इति सोऽप्य् एतया [३६] इत्य्-आदौ, <em>स्वरूपं</em> जीव-ब्रह्मणोर् याथात्म्यम् <em>अध्यगमद्</em> इति देहं च [३७] इत्य्-आदौ । एवं <em>प्रतिबुद्ध-वस्तुर्</em> इति देहोऽपि [३८] इत्य्-आदौ चेति । तस्माद् अस्य प्रारब्ध-कर्म-मात्राणाम् अनभिनिवेशेनैव भोगः । एवम् एवोक्तं तत्र को मोहः कः शोक एकत्वम् अनुपश्यतः [ईशोपनिषद् ७] इति ।</p>
<p>अथान्तिमां ब्रह्म-साक्षात्कार-लक्षणां मुक्तिम् आह—</p>
<blockquote>
<p><strong>यद्य् एषोपरता देवी माया वैशारदी मतिः ।</strong><br>
<strong>सम्पन्न एवेति विदुर् महिम्नि स्वे महीयते ॥</strong> [भा।पु। १.३.३४]</p></blockquote>
<p><strong>एषा</strong> जीवन्-मुक्ति-दशायां स्थिता <strong>विशारदेन</strong> परमेश्वरेण दत्ता <strong>देवी</strong> द्योतमाना <strong>मतिर्</strong> विद्या तद्-रूपा या <strong>माया</strong> स्वरूप-शक्ति-वृत्ति-भूत-विद्याविर्भाव-द्वार-लक्षणा सत्त्वमयी माया-वृत्तिः। सा <strong>यदि उपरता</strong> निवृत्ता भवति, तदा व्यवधानाभासस्यापि राहित्यात् <strong>सम्पन्नो</strong> लब्ध-ब्रह्मानन्द-सम्पत्तिर् <strong>एवेति विदुर्</strong> मुनयः । ततश् च तत्-सम्पत्ति-लाभात् <strong>स्वे महिम्नि</strong> स्वरूप-सम्पत्ताव् अपि <strong>महीयते</strong> पूज्यते । प्रकृष्ट-प्रकाशो भवतीत्य् अर्थः ॥</p>
<p>॥ १.३ ॥ श्री-सुतः ॥ ४ ॥</p>
<p>[५]</p>
<p>अत्र पूर्वे तत्त्व-भगवत्-परमात्म-सन्दर्भेष्व् एवं मूल्येन श्रुत्य्-आदिभिश् च प्रतिपादितम् ।</p>
<p>जीवाख्य-समष्टि-शक्ति-विशिष्टस्य परम-तत्त्वस्य खल्व् अंश एको जीवः । स च तेजो-मण्डलस्य बहिश्-चर-रश्मि-परमाणुर् इव परम-चिद्-एक-रसस्य तस्य बहिश्-चर-चित्-परमाणुः । तत्र तस्य व्यापकत्वात् तद्-एक-देशत्वम् एव जीवे स्यात् । निराकारतया तद् एकदेशत्वं न विरुद्धम् । तथापि बहिश्-चरत्वं तद्-आश्रयित्वात् । तज्-ज्ञानाभावात् छायया रश्मिवत् माययाभिभाव्यत्वाच् च बहिश्-चरत्वं व्यपदिश्यते । रश्मि-स्थानीयत्वं च तद्-व्यतिरेकाद् व्यतिरेकितया यस् तद्-आश्रयि-भावः । या च पूर्व-युक्त्या बहिश्-चरत्वेऽप्य् एक-वस्तुत्व-श्रुतिस् तद्-आदिभिर् गम्यते । शक्तित्वं च तद्-रूपतयैव तदीय-लीलोपकरणत्वात् । अणुत्वं च शब्दात् हरि-चन्दन-बिन्दुवत् तस्य प्रभाव-लक्षण-गुणेनैव सर्व-देह-व्याप्तेः । सर्वं चैतत् परमस्याचिन्त्य-शक्तिमयत्वाद् अविरुद्धम् इति पूर्वं दृढीकृतम् अस्ति, श्रुतेस् तु शब्द-मूलत्वात् [वे।सू। २.१.२७] इति न्यायेन, एक-देश-स्थितस्याग्नेः [वि।पु। १.२२.५६]+++([ ])+++<sup id="fnref:7"><a href="#fn:7" class="footnote-ref" role="doc-noteref">7</a></sup> इत्य्-आदिना च ।</p>
<p>तत्र जीवेश्वरयोर् अत्यन्ताभेदे युगपद् अविद्या-विद्याश्रयत्वाद्य्-अनुपपत्तिश् च पूर्वं विवृता । तत् त्वम् असि [छा।उ। २.८.७] इत्य्-आदौ लक्षणा त्व् अत्यन्ताभेदे तद्-अंशत्वे च समानैव ।</p>
<p>परम-तत्त्वस्य निरंशत्व-श्रुतिस् तु द्विधा प्रवर्तते । तत्र केवल-विशेष्य-लक्षण-निर्देश-पराया मुख्यैव प्रवृत्तिः, आनन्द-मात्रत्वात् तस्य । आनन्दैक-रूपस्य तस्य स्वरूप-शक्ति-विशिष्टस्य निर्देश-परायास् तु प्राकृतांश-लेश-राहित्य-मात्रे तात्पर्याद् गौणी प्रवृत्तिः । सर्व-शक्ति-विशिष्टस्य तस्य तु सर्वांशित्वं गीतम् एव ।</p>
<p>तद् एवं तस्य रश्मि-परमाणु-स्थानीयांशत्वे सिद्धे तद्वत् सर्वस्याम् अपि दशायां कर्तृत्व-भोक्तृत्वादि-स्वरूप-धर्मा अपि सिध्यन्ति । तद्वद् एव च परमेश्वर-शक्त्य्-अनुग्रहेणैव ते कार्य-क्षमा भवन्ति । तत्र तेषां प्रकृति-विकार-मय-कर्तृत्वादिकं तदीय-माया-शक्ति-मयानुग्रहेण । अत एव तत्-सम्बन्धात् तेषां संसारः । स्वानुभव-ब्रह्मानुभव-भगवद्-अनुभव-कर्तृत्वादिकं तु तदीय-स्वरूप-शक्त्य्-अनुग्रहेण । यत्र तस्य सर्वम् आत्मैवाभूत् तत् केन कं पश्येत् [बृ।आ।उ। २.४.१४] इति श्रुतिश् च । तत्-स्वरूप-शक्तिं विना तद्-दर्शनासामार्थ्यं द्योतयति—यम् एवैष वृणुते तेन लभ्यः [क।उ। १.२.२३] इत्य्-आदि श्रुतेः ।</p>
<p>अत एव स्वरूप-शक्ति-सम्बन्धान् मायान्तर्धाने तेषां संसार-नाशः । येषां तु मते मुक्ताव् आनन्दानुभवो नास्ति, तेषां पुम्-अर्थता न सम्पद्यते, सतोऽपि वस्तुनः स्फुरणाभावे निरर्थकत्वात् । न च &ldquo;सुखम् अहं स्याम्&rdquo; इति कस्यचिद् इच्छा, किन्तु &ldquo;सुखम् अहम् अनुभवामि&rdquo; इत्य् एव । ततश् च प्रवृत्त्य्-अभावात् तादृश-पुरुषार्थ-साधन-प्रेरणापि शास्त्रे व्यर्थैव स्यात् । तन्-मते केवलानन्द-रूपस्याज्ञान-दुःख-सम्बन्धासम्भवात् तन्-निवृत्ति-रूपश् च पुरुषार्थो न घटते । विगीतं त्व् ईदृश-पुरुषार्थत्वं प्राचीनबर्हिषं प्रति श्री-नारद-वाक्ये दुःख-हानिः सुखावाप्तिः श्रेयस् तन् नेह चेष्यते [भा।पु। ४.२५.४] । तस्माद् अस्त्य् एवानुभवः । तथा च श्रुतिः—रसं ह्य् एवायं लब्ध्वानन्दी भवति इति । आत्म-रतिः आत्म-क्रीडः [छा।उ। ७.२५.२] इत्य्-आदिश् च ।</p>
<p>यथा विष्णु-धर्मे—</p>
<blockquote>
<p>भिन्ने दृतौ यथा वायुर् नैवान्यः सह वायुना ।<br>
क्षीण-पुण्याघ-बन्धस् तु तथात्मा ब्रह्मणा सह ॥<br>
ततः समस्त-कल्याण-समस्त-सुख-सम्पदाम् ।<br>
आह्लादम् अन्यम् अकलङ्कम् अवाप्नोति शाश्वतम् ॥<br>
ब्रह्म-स्वरूपस्य तथा ह्य् आत्मनो नित्यदैव सः ।<br>
व्युत्थानकाले राजेन्द्र आस्ते हि अतिरोहितः ॥<br>
आदर्शस्य मलाभावाद् वैमल्यं काशते यथा ।<br>
ज्ञानाग्नि-दग्ध-हेयस्य स ह्लादो ह्य् आत्मनस् तथा ॥<br>
यथा हेय-गुण-ध्वंसाद् अवबोधादयो गुणाः ।<br>
प्रकाशन्ते न जन्यन्ते नित्या एवात्मनो हि ते ॥<br>
ज्ञानं वैराग्यम् ऐश्वर्यं धर्मश् च मनुजेश्वर ।<br>
आत्मनो ब्रह्म-भूतस्य नित्यम् एव चतुष्टयम् ॥<br>
एतद् अद्वैतम् आख्यातम् एष एव तवोदितः ।<br>
अयं विष्णुर् इदं ब्रह्म तथैतत् सत्यम् उत्तमम् ॥ इति ।</p></blockquote>
<p>अत्र जीव-ब्रह्मणोर् अंशांइत्वांशेनैव वायु-दृष्टान्तः । अंशत्वेऽपि बहिरङ्गत्वं त्व् अन्यतो ज्ञेयम् । अतः पृथग्-ईश्वरे स्वरूप-भूतानुभवे च सति तद्-वैमुख्येनानादिना लब्ध-च्छिद्रयेश-मायया तद्-अनुभव-लोपादेः सम्भवात् कथञ्चित् साम्मुख्येन तद्-अनुग्रहान् निवृत्तिश् चास्ति । &ldquo;आनन्दं ब्रह्मणो विद्वान्&rdquo; [तै।उ। २.४.१] इत्य्-आदि श्रुतेः । &ldquo;न तस्मात् प्राणा उत्क्रामन्ति अत्रैव समवलीयन्ते ब्रह्मैव सन् ब्रह्माप्येति&rdquo; [बृ।आ।उ। ४.४.६] इत्य् अत्राप्य् अन्यो ब्रह्म-भावस् तथान्यो ब्रह्मण्य् अप्यय इति स्पष्टम्, ब्रह्म-भावानन्तरं तद्-अप्ययस्य पुनर् अभिधानात्, अप्येतेः कर्मतया ब्रह्म-निर्देशाच् च । ततश् च ब्रह्मैव सन्न् इति तत्-साम्य-तत्-तादात्म्यापत्त्यैवाभेद-निर्देशः । एवं &ldquo;ब्रह्म वेद ब्रह्मैव भवति&rdquo; [मु।उ। ३.२.८] इत्य् अत्रापि व्याख्येयम् ।</p>
<p>क्वचिद् एकत्व-शब्देनापि तथैवोच्यते । अत्र तत्-साम्यं यथोक्तम्—&ldquo;निरञ्जनं परम-साम्यम् उपैति&rdquo; [मु।उ। ३.२.३] इत्य्-आदि श्रुतौ । &ldquo;इदं ज्ञानम् उपाश्रित्य मम साधर्म्यम् आगताः&rdquo; [गीता १४.२] इति गीतोपनिषत्सु च ।</p>
<p>उभयं चोक्तं स्पष्टम् एव—</p>
<blockquote>
<p>यथोदकं शुद्धे शुद्धम् आसिक्तं तादृग् एव भवति ।<br>
एवं मुनेर् विजानत आत्मा भवति गौतम ॥ [क।उ। २.१.१५]</p></blockquote>
<p>तत्रैव-कारेण न तु तद् एव भवति, न तु वा तद्-असाधर्म्येण पृथग् उपलभ्यत इति द्योत्यते ।</p>
<p>स्कान्दे च—</p>
<blockquote>
<p>उदके तूदकं सिक्तं मिश्रम् एव यथा भवेत् ।<br>
तद् वै तद् एव भवति यतो बुद्धिः प्रवर्तते ॥<br>
एवम् एवं हि जीवोऽपि तादात्म्यं परमात्मना ।<br>
प्राप्तोऽपि नासौ भवति स्वातन्त्र्यादि-विशेषणात् ॥ इति ।</p></blockquote>
<p>बिम्ब-प्रतिबिम्ब-निर्देशश् च &ldquo;अम्बुद-ग्रहणात्&rdquo; [वे।सू। ३.२.१९] इत्य्-आदि-सूत्र-द्वये गौण एव योजितः । &ldquo;एवम् एवैष संप्रसादोऽस्माच् छरीरात् समुत्थाय परं ज्योतिर् उपसंपद्य स्वेन रूपेणाभिनिष्पद्यते&rdquo; [छा।उ। ८.१२.३] इत्य् अत्रापि तथैव भेदः प्रतिपादितः । श्री-विष्णु-पुराणेऽपि &ldquo;विभेद-जनकेऽज्ञाने नाशम्&rdquo; [वि।पु। ६.७.९६] इत्य्-आदौ देवादि-भेद-नाशानन्तरं ब्रह्मात्मनोर् भेदं न कोऽप्य् असन्तं करिष्यति, अपि तु सन्तम् एव करिष्यतीति व्याख्यातम् एव[परमात्म-सन्दर्भे ३७] ।</p>
<p>एवम् एव टीका-कृद्भिः सम्मतं श्री-गोपानां ब्रह्म-सम्पत्त्य्-अनन्तरम् अपि वैकुण्ठ-दर्शनम्<sup id="fnref:8"><a href="#fn:8" class="footnote-ref" role="doc-noteref">8</a></sup> । तस्मात् साधु व्याख्यातम् <strong>यद्य् एषोपरत</strong> [भा।पु। १.३.३४] इत्य्-आदि ।</p>
<p>तद् एवं ब्रह्म-सम्पत्तिर् व्याख्याता ॥</p>
<p>तत्र श्री-विष्णु-पुराणे परमार्थ-निर्णये रहूगणं प्रति जड-भरत-वाक्यं यथा । तत्र केवल-ब्रह्मानुभवस्यैव परमार्थत्वं निर्णेतुं यज्ञाद्य्-अपूर्वस्य तावद् अपरमार्थत्वं चतुर्भिर् उक्तम्—</p>
<blockquote>
<p>ऋग्-यजुः-साम-निष्पाद्यं यज्ञ-कर्म मतं तव ।<br>
परमार्थ-भूतं तत्रापि श्रूयतां गदतो मम ॥<br>
यत् तु निष्पाद्यते कार्यं मृदा कारण-भूतया ।<br>
तत्-कारणानुगमनाज् जायते नृप मृन्-मयम् ॥<br>
एवं विनाशिभिर् द्रव्यैः समिद्-आज्य-कुशादिभिः ।<br>
निष्पाद्यते क्रिया या तु सा भवित्री विनाशिनी ॥<br>
अनाशी परमार्थश् च प्राज्ञैर् अभुपगम्यते ।<br>
तत् तु नाशि न सन्देहो नाशि-द्रव्योपपादितम् ॥ [वि।पु। २.१४.२१-२४] इति ।</p></blockquote>
<p>एतद्-दृष्टान्तेन पूजादिमय-भक्तेर् अपि तादृशत्वं नानुमेयम्, अपूर्ववद्-भक्तेर् निष्पाद्यत्वाभावात् । गुणमयं हि निष्पाद्यं स्यात् नागुणमयम् । कैवल्यं सात्त्विकं ज्ञानम् [भा।पु। ११.२५.२४]<sup id="fnref:9"><a href="#fn:9" class="footnote-ref" role="doc-noteref">9</a></sup> इत्य् आरभ्य एकादशे श्री-भगवतैवागुणमयत्वम् अङ्गीकृतम् । अतः स्वरूप-शक्ति-वृत्ति-विशेषत्वेन तस्याः भगवत्-प्रसादे सति स्वयम् आविर्भाव एव न<sup id="fnref:10"><a href="#fn:10" class="footnote-ref" role="doc-noteref">10</a></sup> जन्म ।</p>
<p>स चाविर्भावोऽनन्त एव तदीय-फलानन्त्य-श्रवणात् । तस्मात् परमेश्वरानाश्रयत्वं तत्रोपाधिर् भविष्यति । हिंसायां पापोत्पत्त्य्-अनुमिताव् अविहिततत्ववत् । ज्ञान-प्रकरणे चास्मिन् भक्तिर् न प्रस्तूयत इति साधारण-यज्ञादिकम् उपादायैव प्रवृत्तिश् चेयम् ।</p>
<p>तद् एवं यज्ञादि-कर्मापूर्वस्य विनाशित्वाद् अपरमार्थत्वम् उक्त्वा निष्काम-कर्मणोऽपि साधनत्वेनार्थान्तरस्यैव साध्यत्वात् तादृशत्वम् उक्तम् एकेन—</p>
<blockquote>
<p>तद् एवाफलदं कर्म परमार्थो मतस् तव ।<br>
मुक्ति-साधन-भूतत्वात् परमार्थो न साधनम् ॥ [वि।पु। २.१४.२५] इति ।</p></blockquote>
<p>अत्र भक्तेः साधन-भूतत्वे न तादृशत्वं मन्तव्यम् । भगवत्-प्रेम-विलास-रूपतया सिद्धानाम् अपि तद्-अत्याग-श्रवणात् । तस्माद् इदम् अपि पूर्ववत् ज्ञेयम् ।</p>
<p>ननु, शुद्ध-जीवात्म-ध्यानस्य परमार्थत्वं भवेत्, मुक्ति-दशायाम् अपि स्फूर्त्य्-अङ्गीकारेण तद्-रूपस्य तस्यानश्वरत्वात् । तद्-आच्छादनाद् अधुना संसार इति तस्यैव साध्यत्वाच् च । तत्रोक्तम् एकेन—</p>
<blockquote>
<p>ध्यानं चेद् आत्मनो भूप परमार्थार्थ-शब्दितम् ।<br>
भेद-कारि-परेभ्यस् तत् परमार्थो न भेदवान् ॥ [वि।पु। २.१४.२६] इति ।</p></blockquote>
<p>यद्-विज्ञानेन सर्व-विज्ञानं भवति तद् एव ब्रह्म श्रुतौ परमार्थत्वेन प्रतिज्ञातम् । सर्व-विज्ञान-मयत्वं च तस्य सर्वात्मत्वात् । अग्नि-विज्ञानं हि ज्वाला-विस्फुलिङ्गादेर् अपि विज्ञापकं भवति । एकस्य जीवस्य तु तदीय-जीव-शक्ति-लक्षणांश-परमाणुत्वम् इत्य् अतस् तस्य तत्-स्फुरणस्य च भेदवतो न परमार्थत्वम् इत्य् अर्थः ।</p>
<p>ननु जीवात्म-परमात्मनोर् एकत्र-स्थिति-भावनयात्यन्त-संयोगे प्रादुर्भूते सति तस्यापि सर्वात्मता स्यात्, तद्-अभेदापत्तेः । स च योगो न विनश्वरः । ज्ञानानन्तर-सिद्धत्वात् । तस्मात् तयोर् योग एव परमार्थो भवतु । तत्रोक्तम् एकेन—</p>
<blockquote>
<p>परमात्मात्मनोर् योगः परमार्थ इतीष्यते ।<br>
मिथ्यैतद् अन्यद् द्रव्यं हि नैति तद्-द्रव्यतां यतः ॥ [वि।पु। २.१४.२७] इति ।</p></blockquote>
<p>एतत् परमार्थत्वं मिथ्यैवेष्यत इत्य् अर्थः । हि निश्चितम् । यतो यस्मात् जीव-लक्षणम् अन्यद् द्रव्यं तद्-द्रव्यतां परमात्म-लक्षण-द्रव्यतां न याति । तस्मात् महा-तेजः प्रविष्ट-स्वल्प-तेजोवद् अत्यन्त-संयोगतोऽप्य् अभेदानुपपत्तेस् तयोर् योगोऽपि न परमार्थ इति भावः । अथवात्र योग-शब्देनैकत्वम् एवोच्यते । ततश् चैतद् एकत्वम् इति व्याख्येयम् । शेषं पूर्ववत्।</p>
<p>तद् एवं पूर्व-पक्षान् निषिध्य उत्तर-पक्षं स्थापयितुम् उपक्रान्तम् एकेन—</p>
<blockquote>
<p>तस्मात् श्रेयांस्य् अशेषाणि नृपैतानि न संशयः ।<br>
परमार्थस् तु भूपाल सङ्क्षेपाच् छ्रूयतां मम ॥ [वि।पु। २.१४.२८] इति ।</p></blockquote>
<p>श्रेयांसि परमार्थ-साधनानि । परमार्थ-निर्देशस् त्रयेणोक्तः—</p>
<blockquote>
<p>एको व्यापी समः शुद्धो निर्गुणः प्रकृतेः परः ।<br>
जन्म-वृद्ध्य्-आदि-रहित आत्मा सर्व-गतोऽव्ययः ॥<br>
पर-ज्ञानमयोऽसद्भिर् नाम-जात्य्-आदिभिर् विभुः ।<br>
न योगवान् न युक्तोऽभून् नैव पार्थिव योक्ष्यति ॥<br>
तस्यात्म-पर-देहेषु सतोऽप्य् एकमयं हि यत् ।<br>
विज्ञानं परमार्थोऽसौ द्वैतिनोऽतथ्य-दर्शिनः ॥ [वि।पु। २.१४.२९-३१] इति ।</p></blockquote>
<p><strong>एकः</strong>, न तु जीवा इवानेके । ज्वाला-विस्फूलिङ्गेष्व् अग्निर् इव स्व-शक्तिषु स्व-कार्येषु सर्वेषु व्याप्नोतीति <strong>व्यापी</strong> । <strong>सर्व-गत</strong> इत्य् अनेन जीव इव नाखण्डे देहे प्रभावेनैव व्यापीति ज्ञापितम् । जीव-ज्ञानाद् अपि <strong>परं</strong> यज् <strong>ज्ञानं</strong> तन्-<strong>मयः</strong>, तत्-प्रकाश-प्रधानः । <strong>असद्भिर्</strong> इति विशेषणात् भगवद्-रूपे प्रकाश्येऽपि सद्भिः स्वरूप-सिद्धैर् एव <strong>नामादिभिर्</strong> <strong>योगवान्</strong> भवतीति विज्ञापितम् । <strong>तस्य</strong> एवं-लक्षणस्य परमात्म-रूपेण <strong>आत्म-पर-देहेषु</strong> आत्मनः परेषाम् अपि देहेषु तत्-तद्-उपाधि-भेदेन पृथक् पृथग् इव <strong>सतोऽपि</strong> <strong>एकं</strong> तदीयं स्व-स्वरूपं तन्-<strong>मयं</strong> तद्-आत्मकं यद् <strong>विज्ञानं</strong> तद्-अनुभवः असाव् एव परमार्थः । अनाशित्वात् साध्यत्वात् सर्व-विज्ञानान्तर्भाववत्त्वाच् चेति भावः । ये तु <strong>द्वैतिनः</strong> तत्-तद्-उपाधि-दृष्ट्या तस्यापि भेदं मन्यन्ते । तद्-विज्ञानेन सर्व-विज्ञानान्तर्भावं च न मन्यन्ते । ते पुनर् <strong>अतथ्य-दर्शिन</strong> एवेति ।</p>
<p>तत्रोपाधि-भेदैर् अंश-भेदेऽप्य् अभेदो दृष्टान्तेन साधितो द्वाभ्याम्—</p>
<blockquote>
<p>वेणु-रन्ध्र-विभेदेन भेदः षड्जादि-संज्ञितः ।<br>
अभेद-व्यापिनो वायोस् तथा तस्य महात्मनः ॥<br>
एकत्वं रूप-भेदश् च बाह्य-कर्म-प्रवृत्तिजः ।<br>
देवादि-भेद-मध्यास्ते नास्त्य् एवावरणो हि सः ॥ [वि।पु। २.१४.३२-३३] इति ।</p></blockquote>
<p><strong>तथा तस्य एकत्वम्</strong> इत्य् अन्वयः । <strong>रूपस्य</strong> तत्-तद्-आकारस्य <strong>भेदस्</strong> तु <strong>बाह्यस्य</strong> तदीय-बहिरङ्ग-चिद्-अंशस्य जीवस्य या <strong>कर्म-प्रवृत्तिस्</strong> ततो <strong>जातः</strong> । स तु परमात्मा <strong>देवादि-भेदम्</strong> अन्तर्यामितयैवाधिष्ठायास्ते तत्-तद्-उपाधि-सम्बन्धाभावाच् च <strong>नास्त्य् एव</strong> <strong>आवरणं</strong> यस्य तथा-भूतः सन्न् इति । तस्मात् तस्य देवादि-रूपता तु स्व-लीला-मय्य् एवेति भावः॥</p>
<p>अथ श्री-भगवत्-साक्षात्कारस्य मुक्तित्वम् आह—</p>
<blockquote>
<p><strong>ततो विदूरात् परिहृत्य दैत्या</strong><br>
<strong>दैत्येषु सङ्गं विषयात्मकेषु ।</strong><br>
<strong>उपेत नारायणम् आदि-देवं</strong><br>
<strong>स मुक्त-सङ्गैर् इषितोऽपवर्गः ॥</strong> [भा।पु। ७.६.१८]****</p></blockquote>
<p>टीका च—यस्मात् स एव <strong>अपवर्ग इष्टः</strong> इत्य् एषा । अत्र नारायणस्यापवर्गत्वं तत्-साक्षात्कृताव् एव पर्यवस्यति । तस्या एव संसार-ध्वंस-पूर्वक-परमानन्द-प्राप्ति-रूपत्वात् तद्-अस्तित्व-मात्रत्वे तादृशत्वाभावाच् च ॥</p>
<p>॥ ७.६ ॥ श्री-प्रह्लादः ॥ ५ ॥</p>
<p>[६]</p>
<p>तथा—</p>
<blockquote>
<p><strong>सत्याशिषो हि भगवंस् तव पाद-पद्मम्</strong><br>
<strong>आशीस् तथानुभजतः पुरुषार्थ-मूर्तेः ।</strong><br>
<strong>अप्य् एवम् अर्य भगवान् परिपाति दीनान्</strong><br>
<strong>वाश्रेव वत्सकम् अनुग्रह-कातरोऽस्मान् ॥</strong> [भा।पु। ४.९.१७]****</p></blockquote>
<p>टीका च—हे <strong>भगवन्</strong> ! <strong>पुरुषार्थः</strong> परमानन्दः स एव <strong>मूर्तिर्</strong> यस्य, तस्य <strong>तव</strong> <strong>पाद-पद्मम्</strong> <strong>आशिषो</strong> राज्यादेः सकाशात् <strong>सत्या आशीः</strong> परमार्थ-फलम् । <strong>हि</strong> निश्चितम् । कस्य, तथा तेन प्रकारेण त्वम् एव पुरुषार्थ इत्य् एवं निष्कामतया <strong>अनुभजतः</strong> । यद्यप्य् एवं, तथापि हे <strong>अर्य</strong> ! हे स्वामिन् ! दीनान् सकामान् अप्य् <strong>अस्मान्</strong> इत्य्-आदिका ।</p>
<p>॥ ४.९ ॥ ध्रुवः श्री-ध्रुव-प्रियम् ॥ ६ ॥</p>
<p>[७]</p>
<p>स चात्म-साक्षात्कारो द्विविधः—<strong>अन्तर्-आविर्भाव</strong>-लक्षणो, <strong>बहिर्-आविर्भाव</strong>-लक्षणश् च । यथा—</p>
<blockquote>
<p>प्रगायतः स्व-वीर्याणि तीर्थ-पादः प्रिय-श्रवाः ।<br>
आहूत इव मे शीघ्रं दर्शनं याति चेतसि ॥ [भा।पु। १.६.३४] इत्य्-आदौ ।</p></blockquote>
<p>तेऽचक्षताक्ष-विषयं स्व-समाधि-भाग्यम् ॥ [भा।पु। ३.१५.३८] इत्य्-आदौ च ।</p>
<p>तत्रान्तः-साक्षात्कारे <strong>योग्यता</strong> श्री-रुद्र-गीते—</p>
<blockquote>
<p>न यस्य चित्तं बहिर्-अर्थ-विभ्रमं<br>
तमो-गुहायां च विशुद्धम् आविशत् ।<br>
यद्-भक्ति-योगानुगृहीतम् अञ्जसा<br>
मुनिर् विचष्टे ननु तत्र ते गतिम् ॥ [भा।पु। ४.२४.५९]</p></blockquote>
<p>तत्र <em>तेषां</em> पूर्वोक्तानां <em>सतां</em> <em>भक्ति-योगेनानुगृहीतं विशुद्धं</em> यस्य <em>चित्तं</em> <em>बाह्येष्व् अर्थेषु भ्रान्तं</em> न भवति, <em>तमो</em>-रूपायां <em>गुहायां</em> च <em>न विशति</em>, स <em>मुनिर्</em> इत्य्-आदिकं च व्याख्येयम् ।</p>
<p><strong>बहिः-साक्षात्कारे</strong>ऽपि <strong>व्यतिरेकेण</strong> तथैव नारदं प्रति श्री-भगवतोक्तम्—</p>
<blockquote>
<p>हन्तास्मिन् जन्मनि भवान् मा मां द्रष्टुम् इहार्हति ।<br>
अविपक्व-कषायाणां दुर्दर्शोऽहं कुयोगिनाम् ॥ [भा।पु। १.६.२२] इति ।</p></blockquote>
<p><strong>न केवलं शुद्ध-चित्तत्वम् एव योग्यता</strong> । किं तर्हि ? तद्-भक्ति-विशेषाविष्कृत-तद्-इच्छामय-तदीय-स्व-प्रकाशता-शक्ति-प्रकाश एव मूल-रूपा सा, यत्-प्रकाशेन तद् अपि निःशेषं सिध्यति ।</p>
<p>यथा <strong>अन्तः-साक्षात्कारे</strong>—भिद्यते हृदय-ग्रन्थिर् [भा।पु। १.२.२१] इत्य्-आदि । तथा <strong>बहिः-साक्षात्कारेऽपि</strong> श्री-सङ्कर्षणं प्रति चित्रकेतु-वाक्ये—न हि भगवन्न् अघटितम् इदं त्वद्-दर्शनान् नॄणाम् अखिल-पाप-क्षयः [भा।पु। १.१६.४४] इति । प्रह्लादं प्रति श्री-नृसिंह-वाक्ये—</p>
<blockquote>
<p>माम् अप्रीणत आयुष्मन् दर्शनं दुर्लभं हि मे ।<br>
दृष्ट्वा मां न पुनर् जन्तुर् आत्मानं तप्तुम् अर्हति ॥ [भा।पु। ७.९.५३]</p></blockquote>
<p>श्री-भगवन्तं प्रति श्रुतदेव-वाक्ये च—</p>
<blockquote>
<p>स त्वं शाधि स्व-भृत्यान् नः किं देव करवाम ते ।<br>
एतद्-अन्तो नृणां क्लेशो यद् भवान् अक्षि-गोचरः ॥ [भा।पु। १०.८६.४९] इति ।</p></blockquote>
<p>तद् एवं तत्-प्रकाशेन निःशेष-शुद्ध-चित्तत्वे सिद्धे, पुरुष-करणानि तदीय-स्व-प्रकाशता-शक्ति-तादात्म्यापन्नतयैव तत्-प्रकाशताभिमानवन्ति स्युः ।</p>
<p>तत्र भक्ति-विशेष-सापेक्षत्वम् उक्तम्—तच्-छ्रद्दधाना मुनयः [भा।पु। १.२.१२] इत्य्-आदौ । तद्-इच्छा-मयेत्य्-आद्य्-उदाहरणं च ब्रह्म-भगवतोर् अविशेषतयैव दृश्यते । यथा सत्यव्रतं प्रति श्री-मत्स्य-देव-वाक्ये—</p>
<blockquote>
<p>मदीयं महिमानं च परं ब्रह्मेति शब्दितम् ।<br>
वेत्स्यस्य् अनुगृहीतं मे सम्प्रश्नैर् विवृतं हृदि ॥ [भा।पु। ८.२४.३८] इति ।</p></blockquote>
<p>तथैव हि ब्रह्माणं प्रति श्री-भगवद्-वाक्ये—मनीषितानुभावोऽयं मम लोकावलोकनम् [भा।पु। २.९.२१] इति । श्री-नारायणाध्यात्मे—</p>
<blockquote>
<p>नित्याव्यक्तोऽपि भगवान् ईक्ष्यते निज-शक्तितः ।<br>
ताम् ऋते पुण्डरीकाक्षं कः पश्येतामितं प्रभुम् ॥ इति ।</p></blockquote>
<p>श्रुतौ च—यम् एवैष वृणुते तेन लभ्यस् तस्यैष आत्मा विवृणुते तनुं स्वाम् [क।उ। १.२.२३] इति ।</p>
<p>ततस् <strong>तत्-करण-शुद्ध्य्-अपेक्षापि तच्-छक्ति-प्रतिफलनार्थम्</strong> एव ज्ञेया । एवम् अपि भक्त्या तं दृष्ट्वापि मुचुकुन्दादौ या मृगया-पापाद्य्-अस्तिता श्री-भगवता कीर्तिता, सा तु प्रेम-वर्धिन्या झटिति-भगवद्-अप्राप्ति-शङ्का-जन्मनस् तद्-उत्कण्ठाया वर्धनार्थं विभीषिकयैव कृता । यत् तु तदीय-स्निग्धानां श्री-युधिष्ठिरादीनां नरक-दर्शनं तत् खलु इन्द्र-माया-मयम् एवेति स्वर्गारोहण-पर्वण्य् एव व्यक्तम् अस्ति । विष्णु-धर्मे तृतीय-जन्मनि दत्त-तिल-धेनोर् अपि विप्रस्य प्रसङ्ग-मात्रेण नरकाणाम् अपि स्वर्ग-तुल्य-रूपता-प्राप्ति-वर्णनात् । श्री-भागवतेन तु तद् अपि नाङ्गीक्रियते । तद्-अनुपाख्यानात् प्रत्युताव्यवहित-भगवत्-प्राप्ति-वर्णनाच् च ।</p>
<p>अथ यद्-अवतारादाव् <strong>अशुद्ध-चित्तानाम् अपि तत्-साक्षात्कारः श्रूयते</strong>, तत् खलु <strong>तद्-आभास</strong> एव ज्ञेयः । नाहं प्रकाशः सर्वस्य योग-माया-समावृतः [गीता ७.२५] इति श्री-गीतोपनिषद्भ्यः ।</p>
<blockquote>
<p>योगिभिर् दृश्यते भक्त्या<br>
नाभक्त्या दृश्यते क्वचित् ।<br>
द्रष्टुं न शक्यो रोषाच् च<br>
मत्सराद् वा जनार्दनः ॥ [प।पु। ६.२३८.८३] इति पाद्मोत्तर-खण्डाच् च ।</p></blockquote>
<p>अदर्शनं चानवतार-समये व्यापकस्यापि दर्शनाभावः । अवतार-समये तु परमानन्देऽपि दुःखदत्वं, मनोरमेऽपि भीषणत्वम्, सर्व-सुहृद्य् अपि दुर्हृत्त्वम् इत्य्-आदिविपरीत-दर्शनम् एव । तद्-अप्रकाशे योग-माया-प्रकाशे च मूलं कारणं तद्-भक्तापराधादिमय-पुरुष-चित्तास्वाच्छ्यम् । यत् खलु तदानीन्तने तस्य सार्वत्रिक-प्रकाशेऽपि वज्रलेपायते । अत एव मुक्तिर् हित्वा [भा।पु। २.१०.६] इत्य्-आदि-लक्षणस्याव्याप्तेर् न तस्य साक्षात्काराभासस्य मुक्ति-संज्ञत्वम्**** अपि । अत एव श्री-विष्णु-पुराणे तच् च रूपम् [वि।पु। ४.१५.१३]<sup id="fnref:11"><a href="#fn:11" class="footnote-ref" role="doc-noteref">11</a></sup> इत्य्-आदि-गद्येन यद्यपि शिशुपालस्य तद्-दर्शनम् उक्तं, तथापि निर्दोष-दर्शनं त्व् अन्त-काल एवोक्तम् । आत्म-वधाय यावद्-भगवद्-धस्त-चक्रांशु-मालोज्ज्वलम् अक्षय-तेजः-स्वरूपं ब्रह्म-भूतम् अपगत-द्वेषादि-दोषं भगवन्तम् अद्राक्षीत् [वि।पु। ४.१५.१४] इत्य् अनेन ।</p>
<p>एतद्-अन्तो नॄणां क्लेशो यद् भवान् अक्षि-गोचरः [भा।पु। १०.८६.४९] इत्य्-आदिकं च नृषु ये स्वच्छ-चित्ता ये च तद्-भक्तापराधेतर-दोष-मलिन-चित्तास् तेषां क्लेश-नाशस्य तदात्वापेक्षया, ये त्व् अन्यादृशास् तेषां तन्-नाशस्योन्मुखतापेक्षयैव—तेभ्यः स्व-वीक्षण-विनष्ट-तमिस्र-दृग्भ्यः क्षेमं त्रिलोक-गुरुर् अर्थ-दृशं च यच्छन् [भा।पु। १०.८६.२१] इति श्रवणात्, श्री-विष्णु-पुराणाद्य्-अनुसाराच् च ।</p>
<p>ते चास्वच्छ-चित्ता द्विविधाः—भगवद्-बहिर्मुखा भगवद्-विद्वेषिणश् च । तद्-बहिर्मुखा द्विविधाः—लब्धे तद्-दर्शनेऽपि विषयाद्य्-अभिनिवेशवन्तस् तद्-अवज्ञातारश् च । यथा तद्-अवतार-समये साधारण-देव-मनुष्यादयः, यथा च कृष्णं मर्त्यम् उपाश्रित्य [भा।पु। १०.२५.३] इत्य्-आदि दुर्वचसो महेन्द्रादयः । यत उक्तं श्रुतिभिः—</p>
<blockquote>
<p>दधति सकृन् मनस् त्वयि य आत्मनि नित्य-सुखे<br>
न पुनर् उपासते पुरुष-सार-हरावसथान् । [भा।पु। १०.८७.३५] इति ।</p></blockquote>
<p>महेन्द्रं प्रति श्री-भगवता च—</p>
<blockquote>
<p>माम् ऐश्वर्य-श्री-मदान्धो दण्ड-पाणिं न पश्यति ।<br>
तं भ्रंशयामि सम्पद्भ्यो यस्य चेच्छाम्य् अनुग्रहम् ॥ [भा।पु। १०.२७.१६] इति ।</p></blockquote>
<p>श्री-गोपानां तु विषय-सम्बन्धो न स्वार्थः । किन्तु तत्-सेवोपयोगार्थ एव । यथा यद् धामार्थ-सुहृत्-प्रियात्म-तनय-प्राणाशयास् त्वत्-कृते [भा।पु। १०.१४.३५] इति । कृष्णेऽर्पितात्म-सुहृद्-अर्थ-कलत्र-कामा [भा।पु। १०.१६.१०] इति । कृष्णः कमल-पत्राक्षः पुण्य-श्रवण-कीर्तनः [भा।पु। १०.१५.४२] इति च ।</p>
<p>श्री-यादव-पाण्डवानां स्वार्थ इवापि तत्-सम्बन्धस् तद्-आभास एव । यथोक्तम्—</p>
<blockquote>
<p>शय्यासनाटनालाप- क्रीडा-स्नानाशनादिषु ।<br>
न विदुः सन्तम् आत्मानं वृष्णयः कृष्ण-चेतसः ॥ [भा।पु। १०.९०.४६] इति ।<br>
किं ते कामाः सुर-स्पार्हा मुकुन्द-मनसो द्विजाः ।<br>
अधिजह्रुर् मुदं राज्ञः क्षुधितस्य यथेतरे ॥ [भा।पु। १.१२.६] इति ।</p></blockquote>
<p>अतः, एवं गृहेषु सक्तानां प्रमत्तानां तद्-ईहया [भा।पु। १.१३.१७] इत्य्-आदिकं जहल्-लक्षणया तद्-उपलक्षितान् धृतराष्ट्रादीन् अपेक्ष्योक्तम् । अत एवानन्तरं विदुरस् तद् अभिप्रेत्य [भा।पु। १.१३.१८] इत्य्-आदौ । तेन धृतराष्ट्रस्यैव शिक्षा, न तु तेषाम् अपि ।</p>
<p>क्वचिच् च लीला-शक्तिर् एव स्वयं तल्-लीला-माधुर्य-पोषाय प्रतिकूलेष्व् अनुकूलेषु चात्मोपकरणेषु तादृश-शक्तिं विन्यस्य तादृश-तत्-प्रिय-जनानाम् अपि विषयावेशाद्य्-आभासं सम्पादयति । यथा पूतना-वर्णने—वल्गु-स्मितापाङ्ग-विसर्ग-वीक्षितैर् मनो हरन्तीं वनितां व्रजौकसाम् [भा।पु। १०.१६.६] इति । तद्-आभासत्व-विवक्षया च मनो हरन्तीं मनो-हरेवाचरन्तीम् इति शिष्टम् उक्तम् । तद्-दत्त-शक्तित्वं च तस्यास् तत्रैव सूचितम्—</p>
<blockquote>
<p>न यत्र श्रवणादीनि रक्षो-घ्नानि स्व-कर्मसु ।<br>
कुर्वन्ति सात्वतां भर्तुर् यातुधान्यश् च तत्र हि ॥ [भा।पु। १०.६.३] इत्य् अनेन ।</p></blockquote>
<p>तथैवेदं घटते—</p>
<blockquote>
<p>अमंसताम्भोज-करेण रूपिणीं<br>
गोप्यः श्रियं द्रष्टुम् इवागतां पतिम् ॥ [भा।पु। १०.६.६] इति ।</p></blockquote>
<p><em>श्रियं</em> प्राकृत-सम्पद्-अधिष्ठात्रीं _पतिं _यं कञ्चित् तद्-उचित-प्राचीन-पुण्य-भाजम् इत्य् अर्थः । पूर्ववद् एव तां तीक्ष्ण-चित्ताम् [भा।पु। १०.६.९] इत्य्-आदौ, तत्-प्रभया च धर्षिते निरीक्ष्यमाणे जननी ह्य् अतिष्ठताम् [भा।पु। १०.६.९] इत्य् उक्तम् ।</p>
<p>एवम् एव क्वचित् तादृशानाम् अपि मायाभिभवाभासो मन्तव्यः, यथा—प्रायो मायास्तु मे भर्तुर् नान्या मेऽपि विमोहिनी [भा।पु। १०.१३.३७] इत्य्-आदिषु श्री-बलदेवादीनाम् । यथा दैत्य-जन्मनि जय-विजययोः । अत्र पूर्वेषां स्वल्प एव तद्-आभासः, तयोस् तु सम्यग् इति विशेषः, तत् प्रेमादीनाम् अनावरणाद् आवरणाच् च । तत्र तयोर् वैर-भाव-प्राप्तौ खलु मुनि-कृतत्वं न स्यात् । मतं तु मे [भा।पु। ३.१६.२९] इत्य् अत्र भगवद्-इच्छायास् तत्-कारणत्वेन स्थापितत्वात् । नापि सा तदीय-वैर-भावाय सम्पद्यते, स्वेच्छामयस्य [भा।पु। १०.१४.२] इत्य्-आदिभ्यः । त्रैवर्गिकायास-विघातम् अस्मत्-पतिर् विधत्ते पुरुषस्य शक्र [भा।पु। ६.११.२३] इत्य्-आदिभिः कैमुत्यापाताच् च । यथा चोक्तम्—तथा न ते माधव तावकाः क्वचिद् भ्रश्यन्ति मार्गात् त्वयि बद्ध-सौहृदाः [भा।पु। १०.२.३३] इति । न च तयोर् एव स्वापराध-भोग-शीघ्र-निस्तारार्थम् अपि तादृशीच्छा जाता इति वाच्यम् । तादृशैः परम-भक्तैर् हि भक्तिं विना सालोक्यादिकम् अपि नाङ्गीक्रियते । तत्-सद्-भावे निरयोऽप्य् अङ्गीक्रियत इति, नात्यन्तिकं विगणयन्त्य् अपि [भा।पु। ३.१५.४८] इत्य्-आदेः, कामं भवः स्व-वृजिनैर् निरयेषु नः स्तात् [भा।पु। ३.१५.४९] इत्य्-आदेश् च ।</p>
<p>अत एवाभ्याम् अपि तथैव प्रार्थितम्—</p>
<blockquote>
<p>मा वोऽनुताप-कलया भगवत्-स्मृति-घ्नो<br>
मोहो भवेद् इह तु नौ व्रजतोर् अधोऽधः [भा।पु। ३.१५.३६] इत्य् अनेन ।</p></blockquote>
<p>न च तयोर् वास्तव-वैर-भावे सति भक्तान्तराणाम् अपि सुखं स्याद् इति वाच्यम्, भक्ति-स्वभाव-भक्त-सौहृद-विरोधाद् एव । तस्मात् तयोर् वैर-भावाभासत्व एव श्री-भगवतस् तयोर् अन्येषां भक्तानाम् अपि रसोदयः स्याद् इति स्थितम् । तत एवम् अर्थापत्ति-लब्धं सर्व-भक्त-सुखद-श्री-भगवद्-अभिमत-युद्ध-कौतुकादि-सम्पादनार्थं वैर-भावात्मक-मायिकोपाधिं स्वाभाविकाणिमादि-सिद्धिकेन शुद्ध-सत्त्वात्मक-स्व-विग्रहेण प्रविश्य स्व-सान्निध्येन चेतनीकृत्य च विलीय स्थिताया अपि भक्ति-वासनायाः प्रभावेन तत्रानाविष्टाव् एव तिष्ठतः । अतो वैर-भाव-ज-स्मरणेन वैर-भावोऽपगत इत्य् उभयम् अपि बाह्यम् । एतद् अभिप्रेत्यैव श्री-वैकुण्ठेनाप्य् उक्तम्—यातं मा भैष्टम् अस्तु शम् [भा।पु। ३.१६.२९] इति ।</p>
<p>तथा हि हिरण्याक्ष-युद्धे—परानुषक्तं [भा।पु। ३.१८.९] इत्य्-आदि-पद्ये टीका च—</p>
<blockquote>
<p>प्रचण्ड-मन्युत्वम् अधिक्षेपादिकं चानुकरण-मात्रं दैत्य-वाक्य-भीतानां देवानां भय-निवृत्तये । वस्तुतस् तेन तथानुक्तत्वेन कोपादि-हेत्व्-अभावाद् इत्य् एषा ।<br>
कराला [भा।पु। ३.१९.८] इति पद्ये च इवेति वस्तुतः क्रोधाभावः इत्य् एषा ।</p></blockquote>
<p>तद् एवं स्यमन्तकोपाख्यान-महा-काल-पुरोपख्यान-मौषलोपाख्यानादौ श्री-बलदेवार्जुन-नारदादीनां <strong>क्रोधाद्य्-आवेशोऽपि तद्-आभासत्व-लेशेनैव सङ्गमयितव्यः</strong> । तत्र श्री-बलदेवार्जुनादीनां श्री-भगवन्-मताज्ञानेन श्री-नारदादीनां तु तज्-ज्ञानेनेति विवेकः—कोपिता मुनयः शेपुर् भगवन्-मत-कोविदाः [भा।पु। ३.३.२४] इति तृतीये श्रीमद्-उद्धव-वाक्यात् । तस्मात् येषां लिङ्गान्तरेण निष्णात एव साक्षात्कारो गम्यते, तेषाम् अस्वच्छान्तःकरणत्वं प्रतीयमानम् अपि तद्-आभास एव । येषां तु न गम्यते, विषयावेशादिकं च दृश्यते, तेषां साक्षात्-काराभास एवेति निर्णीतम् । तद् एवम् अस्वच्छ-चित्तेषु बहिर्मुखाः पश्यन्तोऽपि न पश्यन्तीत्य् उक्तम् ।</p>
<p><strong>तद्-द्वेषिणश् च द्विविधाः</strong> । एके सौन्दर्यादिकं गृह्णन्ति, तथापि तन्-माधुर्याग्रहणात् तत्रैवारुच्या द्विषन्ति, यथा कालयवनादयः । अन्ये तु वैकृत्यम् एव प्रतियन्ति ततो द्विषन्ति च यथा मल्लादयः । तद् एवं पूर्वोत्तरयोश् चतुर्ष्व् अपि भेदेषु स-दोष-जिह्वाः खण्डाशिनो दृष्टान्ताः । एके हि पित्त-वातज-दोषवन्तस् तद्-आस्वादं न गृह्णन्ति, किन्तु सर्वादरम् अवधाय नावजानन्ति । अन्ये त्व् अभिमानिनोऽवजानन्त्य् अपि । अथापरे मधुर-रसम् इदम् इति गृह्णन्ति, किन्तु तिक्ताम्लादि-रस-प्रियास् तम् एव रसं द्विषन्ति । अवरे च तिक्ततयैव तद् गृह्णन्ति, द्विषन्ति चेति । सर्वेषां चैषां निज-दोष-सव्यवधान-खण्ड-ग्रहण-वत् तद्-आभासत्वम् । तेषां भगवत्-स्वभावाननुभवश् च युक्त एव ज्ञान-भक्ति-शुद्ध-प्रीत्य्-अभावेन सच्-चिद्-आनन्दत्व-पारमैश्वर्य-परम-माधुर्य-लक्षणानां तत्-स्वभावानां ग्रहीतुम् अशक्यत्वात् । तद्-अग्रहणेऽपि कालान्तरे निस्तारः खण्ड-सेवनवद् एव ज्ञेयः । यथोक्तं विष्णु-पुराणे—ततस् तम् एवाक्रोशेषूच्चारयन् [वि।पु। ४.१५.१४] इत्य्-आदिना, अपगत-द्वेषादि-दोषं भगवन्तम् अद्राक्षीत् इत्य् अन्तेन<sup id="fnref:12"><a href="#fn:12" class="footnote-ref" role="doc-noteref">12</a></sup> ।</p>
<p>तस्मात् <strong>स्वच्छ-चित्तानाम् एव साक्षात्कारः, स एव च मुक्ति-संज्ञ</strong> इति स्थितम् । <strong>तस्य ब्रह्म-साक्षात्काराद् अप्य् उत्कर्षस्</strong> तु भगवत्-सन्दर्भे सनकादि-वैकुण्ठ-दर्शन-प्रस्तावे [७९] श्री-नारद-व्यास-संवादादि-मय-ब्रह्म-भगवत्-तारतम्य-प्रकरणे च [८१] दर्शित एव । यत्र तस्यारविन्द-नयनस्य [भा।पु। ३.१५.४३] इत्य्-आदिकं, जिज्ञासितम् अधीतं च [भा।पु। १.५.४] इत्य्-आदिकं च वचन-जातं प्रबलतमम् । तथैव श्री-ध्रुवोक्तम्—या निर्वृतिस् तनु-भृताम् [भा।पु। ४.९.१०] इत्य्-आदि । श्री-भागवत-वक्तृ-तात्पर्यं च तत्रैव स्व-मुख-निभृत-चेतास् तद्-व्युदस्तान्य-भावः [भा।पु। १२.१२.६८] इत्य्-आदिना दर्शितम् । श्री-गीतोपनिषत्सु च—ब्रह्म-भूतः प्रसन्नात्मा [गीता १८.५४] इत्य्-आदिना तद् एवाङ्गीकृतम् ।</p>
<p>अत एव श्री-प्रह्लादस्य भगवत्-साक्षात्कार-कृत-सर्वावधूनन-पूर्वक-ब्रह्म-साक्षात्कारानन्तर-भगवत्-साक्षात्कार-विशेषात्मक-निर्वृतिं परमाभीष्टत्वेनाह—</p>
<blockquote>
<p><strong>स तत्-कर-स्पर्श-धुताखिलाशुभः</strong><br>
<strong>सपद्य् अभिव्यक्त-परात्म-दर्शनः</strong><br>
<strong>तत्-पाद-पद्मं हृदि निर्वृतो दधौ</strong><br>
<strong>हृष्यत्-तनुः क्लिन्न-हृद्-अश्रु-लोचनः ॥</strong> [भा।पु। ७.९.६]****</p></blockquote>
<p>॥ ७.९ ॥ श्री-शुकः ॥ ७ ॥</p>
<p>[८]</p>
<p>ईदृशेऽपि भगवत्-साक्षात्-कारे बहिः-साक्षात्कारस्योत्कर्षम् आह—</p>
<blockquote>
<p><strong>गृहीत्वाजादयो यस्य श्रीमत्-पादाब्ज-दर्शनम् ।</strong><br>
<strong>मनसा योग-पक्वेन स भवान् मेऽक्षि-गोचरः ॥</strong> [भा।पु। १२.९.५]</p></blockquote>
<p>टीका च—<strong>यस्य</strong> तव <strong>श्रीमत्-पादाब्ज-दर्शनं</strong> <strong>मनसापि गृहीत्वा</strong> प्राप्य प्राकृता अप्य् <strong>अजादयो</strong> भवन्ति, <strong>स भवान् मेऽक्षि-गोचरो</strong> जातोऽस्ति । किम् अतः परं वरेण ? इत्य् अर्थः इत्य् एषा । अत्र यत्-पाद-पांशुर् बहु-जन्म-कृच्छ्रतः [भा।पु। १०.१२.१२] इत्य्-आदिकम् अप्य् अनुसन्धेयम् । अत एव—</p>
<blockquote>
<p>प्रगायतः स्व-वीर्याणि तीर्थ-पादः प्रिय-श्रवाः ।<br>
आहूत इव मे शीघ्रं दर्शनं याति चेतसि ॥ [भा।पु। १.६.३४]</p></blockquote>
<p>इत्य् एवं-भाववान् अपि—</p>
<blockquote>
<p>गोविन्द-भुज-गुप्तायां द्वारवत्यां कुरूद्वह ।<br>
अवात्सीन् नारदोऽभीक्ष्णं कृष्णोपासन-लालसः ॥ [भा।पु। ११.२.१] इत्य् उक्तम् ।</p></blockquote>
<p>॥ १२.९ ॥ मार्कण्डेयः श्री-नारायनर्षिम् ॥ ८ ॥</p>
<p>[९]</p>
<p>अथैतस्यां भगवत्-साक्षात्कार-लक्षणायां मुक्तौ जीवद्-अवस्थायाम् आह—</p>
<blockquote>
<p><strong>अकिञ्चनस्य दान्तस्य शान्तस्य सम-चेतसः</strong><br>
<strong>मया सन्तुष्ट-मनसः सर्वाः सुख-मया दिशः ॥</strong> [भा।पु। ११.१४.१३]****</p></blockquote>
<p>भगवन्तं विना किञ्चनान्यद् उपादेयत्वेन नास्तीत्य् <strong>अकिञ्चनस्य</strong> । तत्र हेतुः—<strong>मयेति</strong> । अकिञ्चनत्वेनैव हेतुना विशेषण-त्रयं—<strong>दान्तस्येति</strong> । अन्यत्र हेयोपादेयतारोहित्यात् <strong>सम-चेतसः</strong> । सर्वत्र तस्यैव साक्षात्कारात् <strong>सर्वा</strong> इत्य् उक्तम् ॥</p>
<p>॥ ११.१४ ॥ श्री-भगवान् ॥ ९ ॥</p>
<p>[१०]</p>
<p>तत्रोत्क्रान्तावस्था च श्री-प्रह्लाद-स्तुतौ—उशत्तम तेऽङ्घ्रि-मूलं प्रीतोऽपवर्ग-शरणं<sup id="fnref:13"><a href="#fn:13" class="footnote-ref" role="doc-noteref">13</a></sup> ह्वयसे कदा नु [भा।पु। ७.९.१६] इत्य्-आदौ ज्ञेया । सैवान्तिमा ।</p>
<p>मुक्तिश् च पञ्चधा—सालोक्य-सार्ष्टि-सारूप्य-सामीप्य-सायुज्य-भेदेन । तत्र सालोक्यं समान-लोकत्वं श्री-वैकुण्ठ-वासः । सार्ष्टिस् तत्रैव समानैश्वर्यम् अपि भवतीति । सारूप्यं तत्रैव समान-रूपतादि प्राप्यत इति । सामीप्यं समीप-गमनाधिकारित्वम् । सायुज्यं केषांचित् भगवच्-छ्री-विग्रह एव प्रवेशो भवतीति । सालोक्यादि-शब्दानां मुक्त्य्-आदि-शब्द-सामानाधिकरण्यं च सालोक्यादित्व-प्राधान्येन । तत्र सालोक्य-सार्ष्टि-सारूप्य-मात्रे प्रायोऽन्तः-करण-साक्षात्कारः । सामीप्ये प्रायो बहिः । सायुज्ये चान्तर एव । तथापि प्रकट-स्फूर्ति-लक्षणं तत् सुषुप्तिवद् अनति-प्रकट-स्फूर्ति-लक्षणात् ब्रह्म-सायुज्याद् भिद्यते । उत्क्रान्त-मुक्त्य्-अवस्थायाम् अपि विशेष-स्फूर्तिः श्रुताव् एव सम्मता—</p>
<blockquote>
<p>स वा एष एवं पश्यन्न् एवं मन्वान एवं विजानन्न् आत्म-रतिर् आत्म-क्रीड आत्म-मिथुन आत्मानन्दः, स स्वराड् भवति तस्य सर्वेषु लोकेषु काम-चारो भवति । [छा।उ। ७.२५.२] इति ।</p></blockquote>
<p>एषा च पञ्चविधापि गुणातीतैव । निर्गुणायां भूम-विद्यायाम् एव—स एकधा भवति त्रिधा भवति [छा।उ। ७.२६.२] इत्य्-आदिना तद्-विधस्य मुक्तस्य स्वेच्छया नाना-विध-रूप-प्राकट्य-श्रवणात्, न यत्र माया [भा।पु। २.९.१०] इत्य्-आदौ वैकुण्ठस्य मायातीतत्व-श्रवणात् । अत्रावृत्ति-राहित्यं चाङ्गीकृतम्—अनावृत्तिः शब्दात् [वे।सू। ४.४.२३] इत्य् अनेन, न स पुनर् आवर्तते [छा।उ। ८.१५.१] इति श्रुतेः । तथोक्तं हिरण्यकशिपूपद्रुत-देवैः—</p>
<blockquote>
<p>तस्यै नमोऽस्तु काष्ठायै यत्रात्मा हरिर् ईश्वरः ।<br>
यद् गत्वा न निवर्तन्ते शान्ताः सन्न्यासिनोऽमलाः ॥ [भा।पु। ७.४.२२] इति ।</p></blockquote>
<p>श्री-कपिल-देवेन च—</p>
<blockquote>
<p>न कर्हिचिन् मत्-पराः शान्त-रूपे<br>
नङ्क्ष्यन्ति नो मेऽनिमिषो लेढि हेतिः ॥ [भा।पु। ३.२५.३९] इति ।</p></blockquote>
<p>तथैव—</p>
<blockquote>
<p>आ-ब्रह्म-भुवनाल् लोकाः पुनर् आवर्तिनोऽर्जुन ।<br>
माम् उपेत्य तु कौन्तेय पुनर् जन्म न विद्यते ॥ [गीता ८.१६] इति ।<br>
यद् गत्वा न निवर्तन्ते तद् धाम परमं मम । [गीता १५.४] इति ।<br>
तत्-प्रसादात् परां शान्तिं स्थानं प्राप्स्यसि शाश्वतम् । [गीता १८.६२] इति च श्री-गीतोपनिषदश् च दृश्याः ।</p></blockquote>
<p>पाद्म-सृष्टि-खण्डे<sup id="fnref:14"><a href="#fn:14" class="footnote-ref" role="doc-noteref">14</a></sup> च—</p>
<blockquote>
<p>आ-ब्रह्म-सदनाद् एव दोषाः सन्ति महीपते ।<br>
अत एव हि नेच्छन्ति स्वर्ग-प्राप्तिं मनीषिणः ॥<br>
आ-ब्रह्म-सदनाद् ऊर्ध्वं तद् विष्णोः परमं पदम् ।<br>
शुभ्रं सनातनं ज्योतिः पर-ब्रह्मेति तद् विदुः ॥<br>
न तत्र मूढा गच्छन्ति पुरुषा विषयात्मकाः ।<br>
दम्भ-लोभ-भय-द्रोह-क्रोध-मोहैर् अभिद्रुताः ॥<br>
निर्ममा निरहङ्कारा निर्द्वन्द्वाः संयतेन्दिर्याः ।<br>
ध्यान-योग-रताश् चैव तत्र गच्छन्ति साधवः ॥ [प।पु। २.९५.१४ब्-१८अ] इति  ।</p></blockquote>
<p>तत्रैव सुबाहु-नृप-वाक्यम्—</p>
<blockquote>
<p>ध्यान-योगेन देवेशं यजिष्ये कमला-प्रियम् ।<br>
भव-प्रलय-निर्मुक्तं विष्णु-लोकं व्रजाम्य् अहम् ॥ [प।पु। २.९५.२२ब्-२३अ] इति  ।</p></blockquote>
<p>सालोक्यादीनाम् अविच्युतत्वं दर्शयिष्यते च—</p>
<blockquote>
<p>मत्-सेवया प्रतीतं ते सालोक्यादि-चतुष्टयम् ।<br>
नेच्छन्ति सेवया पूर्णाः कुतोऽन्यत् काल-विप्लुतम् ॥ [भा।पु। ९.४.६७]</p></blockquote>
<p>इत्य्-आदिषु तद्-इतरत्रैव काल-विप्लुतत्वाङ्गीकारात् । तस्मात् क्वचिद् आवृत्ति-श्रवणं तु प्रपञ्चान्तर्गत-तद्-धामत्वापेक्षया कादाचित्क-तल्-लीला-कौतुकापेक्षया च मन्तव्यम् । पश्चात् तु नित्य-सालोक्यम् एव, यथा भविष्योत्तरे—</p>
<blockquote>
<p>एवं कौन्तेय कुरुते योऽरण्य-द्वादशीं नरः ।<br>
स देहान्ते विमान-स्थ-दिव्य-कन्या-समावृतः ॥<br>
याति ज्ञाति-समायुक्तः श्वेतद्वीपं हरेः पुरम् ।<br>
यत्र लोका पीत-वस्त्रा इत्य्-आदि ।<br>
तिष्ठन्ति विष्णु-सान्निध्ये यावद्-आहूत-सम्प्लवम् ।<br>
तस्माद् एत्य महा-वीर्याः पृथिव्यां नृप पूजिताः ।<br>
मर्त्य-लोके कीर्तिमन्तः सम्भवन्ति नरोत्तमाः ॥<br>
ततो यान्ति परं स्थानं मोक्ष-मार्गं शिवं सुखम् ।<br>
यत्र गत्वा न शोचन्ति न संसारे भ्रमन्ति च ॥ इति ।</p></blockquote>
<p>यथा च जय-विजय-वृत्ते तत्र सालोक्योदाहरणे । तत्-साधक-दशायाम् अपि नैर्गुण्यावेश उक्तः । सात्त्विकः कारकोऽसङ्गी इत्य्-आदौ, निर्गुणो मद्-अपाश्रयः [भा।पु। ११.२५.२६] इति । उत्क्रान्त-मुक्ति-दशायां तु तेषां भगवत्-तुल्यत्वम् एवाह—</p>
<blockquote>
<p>वसन्ति यत्र पुरुषाः सर्वे वैकुण्ठ-मूर्तयः ।<br>
येऽनिमित्त-निमित्तेन धर्मेणाराधयन् हरिम् ॥ [भा।पु। ३.१५.१४]</p></blockquote>
<p>निमित्तं फलं न तन्-निमित्तं प्रवर्तकं यस्मिन् तेन निष्कामेनेत्य् अर्थः । धर्मेण भागवताख्येन । वैकुण्ठस्य भगवतो ज्योतिर्-अंश-भूता वैकुण्ठ-लोक-शोभा-रूपा या अनन्ता मूर्तयस् तत्र वर्तन्ते । तासाम् एकया सह मुक्तस्यैकस्य मूर्तिः भगवता क्रियत इति वैकुण्ठस्य मूर्तिर् इव मूर्तिर् येषाम् इत्य् उक्तम् ।</p>
<p>॥ ३.१५ ॥ श्री-ब्रह्मा देवान् ॥ १० ॥</p>
<p>[११]</p>
<p>यथैवाह—</p>
<blockquote>
<p><strong>प्रयुज्यमाने मयि तां शुद्धां भागवतीं तनुम् ।</strong><br>
<strong>आरब्ध-कर्म-निर्वाणो न्यपतत् पाञ्च-भौतिकः ॥</strong> [भा।पु। १.६.२९]****</p></blockquote>
<p>हित्वावद्यम् इमं लोकं गन्ता मज्जनताम् असि [भा।पु। १.६.२४] इति या तनुः श्री-भगवता दातुं प्रतिज्ञाता, <strong>तां भागवतीं</strong> भगवद्-अंश-ज्योतिर्-अंश-रूपां <strong>शुद्धां</strong> प्रकृति-स्पर्श-शून्यां <strong>तनुं</strong> प्रति श्री-भगवतैव <strong>मयि प्रयुज्यमाने</strong> नीयमाने <strong>आरब्धं</strong> यत् <strong>कर्म</strong> तन्-<strong>निर्वाणं</strong> समाप्तं यस्य स <strong>पाञ्चभौतिको</strong> <strong>न्यपतद्</strong> इति । प्राक्तन-लिङ्ग-शरीर-भङ्गोऽपि लक्षितः । तादृश-भगवन्-निष्ठे प्रारब्ध-कर्म-पर्यन्तम् एव तत्-स्थितेः । इत्थम् एव टीका च—&ldquo;अनेन पार्षद-तनूनाम् अकर्मारब्धत्वं शुद्धत्वं नित्यत्वम् इत्य्-आदि सूचितं भवति&rdquo; इत्य् एषा ।</p>
<p>॥ १.६ ॥ श्री-नारदः श्री-व्यासम् ॥ ११ ॥</p>
<p>[१२]</p>
<p>एतां मूर्तिम् उद्दिश्यैवाह <strong>यं धर्म-कामार्थ</strong> [भा।पु। ८.३.१९] इत्य्-आदौ, <strong>रात्य् अपि देहम् अव्ययम्</strong><sup id="fnref:15"><a href="#fn:15" class="footnote-ref" role="doc-noteref">15</a></sup> इति । टीका च—देहम् अप्य् अव्ययं राति इत्य् एषा ।</p>
<p>॥ ८.६ ॥ श्री-गजेन्द्रः ॥ १२ ॥</p>
<p>[१३]</p>
<p>तद् एतत् ताण्डिनां श्रुताव् अप्य् उक्तं—अश्व इव रोमाणि विधूय धूत्वा शरीरम् अकृतं कृताम्ता ब्रह्म-लोकम् अभिसम्भवानि [छा।उ। ८.१३.१] इति । क्वचित् प्राकृत्य् अपि मूर्तिर् अचिन्त्यया भगवच्-छक्त्या तादृशत्वम् आपद्यते । यथोक्तं श्री-ध्रुवम् उद्दिश्य बिभ्रद्-रूपं हिरण्मयम्&quot; [भा।पु। ४.१२.२९] इति, तद् एवं रूपं हिरण्मयं बिभ्रद् इति टीका च । तथा सार्ष्टिश् च दर्शिता भक्ति-सन्दर्भे [३०९], मर्त्यो यदा त्यक्त-समस्त-कर्मा इत्य्-आदौ, मयात्म-भूयाय च कल्पते वै [भा।पु। ११.२९.३५] इत्य् अनेन ।</p>
<p>श्रुतिश् चात्र, स तत्र पर्येति जक्षन् क्रीडन् रममाणः [छा।उ। ८.१२.३] इत्य्-आदिका, आप्नोति स्वाराज्यं [तै।उ। १.६.२], सर्वेऽस्मै देवा बलिम् आहरन्ति [तै।उ। १.५.३], तस्य सर्वेषु लोकेषु काम-चारो भवति [छा।उ। ७.२५.२] इत्य्-आदिका, सर्वेश्वरः [बृ।आ।उ। ४.४.२२] इत्य्-आदिका च ।</p>
<p>किन्तु, जगद्-व्यापार-वर्जम् [वे।सू। ४.४.१७] इत्य्-आदि-न्यायेन सृष्टि-स्थित्य्-आदि-सामर्थ्यं तस्य न भवति, कुतो वैकुण्ठैश्वर्यादिकम् ? उक्तं च, अदृष्ट्वान्यतमं लोके [भा।पु। १०.३.४१]<sup id="fnref:16"><a href="#fn:16" class="footnote-ref" role="doc-noteref">16</a></sup> इत्य्-आदि। ततो भाक्तम् एव समानैश्वर्यम् । अत एवाणिमादि-प्राप्तिर् अप्य् अंशेनैव ज्ञेया ।</p>
<p>श्री-भगवत्-प्रसाद-लब्ध-सम्पत्तेश् चाविनश्वरत्वम् आह द्वयेनैव—</p>
<blockquote>
<p><strong>ये मे स्व-धर्म-निरतस्य तपः-समाधि-</strong><br>
<strong>विद्यात्म-योग-विजिता भगवत्-प्रसादाः ।</strong><br>
<strong>तान् एव ते मद्-अनुसेवनयावरुद्धान्</strong><br>
<strong>दृष्टिं प्रपश्य वितराम्य् अभयान् अशोकान् ॥</strong><br>
<strong>अन्ये पुनर् भगवतो भ्रुव उद्विजृम्भ-</strong><br>
<strong>विभ्रंशितार्थ-रचनाः किम् उरुक्रमस्य ।</strong><br>
<strong>सिद्धासि भुङ्क्ष्व विभवान् निज-धर्म-दोहान्</strong><br>
<strong>दिव्यान् नरैर् दुरधिगान् नृप-विक्रियाभिः ॥</strong> [भा।पु। ३.२३.७-८]</p></blockquote>
<p><strong>तपश्</strong> च <strong>समाधिश्</strong> च <strong>विद्या</strong> च <strong>उपासना</strong> तासु य <strong>आत्म-योगश्</strong> चित्तैकाग्र्यम् । <strong>अन्ये पुनर्</strong> भोगाः किम् <strong>उरुक्रम</strong>-सम्बन्धिनः ? अपि तु नेत्य् अर्थः । अत एव <strong>भगवतो भ्रुव</strong> इत्य्-आदि ॥</p>
<p>॥ ३.२३ ॥ श्री-कर्दमो देवहूतिम् ॥ १३ ॥</p>
<p>[१४]</p>
<p>तद् एवं सारूप्यम् अपि ज्ञेयम् । यथा—</p>
<blockquote>
<p><strong>गजेन्द्रो भगवत्-स्पर्शाद् विमुक्तोऽज्ञान-बन्धनात् ।</strong><br>
<strong>प्राप्तो भगवतो रूपं पीत-वासाश् चतुर्-भुजः ॥</strong> [भा।पु। ८.४.६]****</p></blockquote>
<p>स्पष्टम् ।</p>
<p>॥ ८.४ ॥ श्री-शुकः ॥ १४ ॥</p>
<p>[१५]</p>
<p>सामीप्यम् अप्य् उदाहृतं भगवत्-सन्दर्भे (८३) कर्दम-निर्याण-वर्णनया । मनो ब्रह्मणि युञ्जान [भा।पु। ३.२४.४३] इत्य् आरभ्य, मध्ये च लब्धात्मा मुक्त-बन्धन [भा।पु। ३.२४.४५] इत्य् उक्त्वा, सर्वान्ते भगवद्-भक्ति-योगेन प्राप्तो भागवतीं गतिम्<sup id="fnref:17"><a href="#fn:17" class="footnote-ref" role="doc-noteref">17</a></sup> [भा।पु। ३.२४.४७] इत्य् एवम् उक्त-रीत्या ।<sup id="fnref:18"><a href="#fn:18" class="footnote-ref" role="doc-noteref">18</a></sup></p>
<p>अथ सायुज्यम् अघासुरादि-दृष्टान्तेन साधकानाम् अपि गम्यम् । सालोक्यादिवत्-स्वाभिमतत्वाभावात् स्पष्टोदाहरणं श्रीमता भागवतेन न कृतम् इति । अस्य भगवल्-लक्षणानन्द-निमग्नता-स्फूर्तिर् एव प्रधानं, क्वचिद् इच्छया तद्-अनुग्रहेण तदीय-तच्-छक्ति-लेश-प्राप्त्यैव यथा-युक्तं बहिस् तद्-दत्ताप्राकृत-तद्-भोगोच्छिष्ट-लेशम् एवानुभवतीत्य् एके । तत्र च, न तु तम् एव सर्वम् एव चानुभवतीत्य् अभ्युपगम्यम्, सर्वथा तत्-प्राप्तेर् अनभ्युपगमत्वात् ।</p>
<p>जगद्-व्यापारादि-निषेधेन इदम् एवोक्तं [?] यदैनं मुक्तो नु प्रविशति, मोदते च कामांश् चैवानुभवति इति बृहच्-छ्रुतौ, [?] ब्रह्माभिसम्पद्य ब्रह्मणा पश्यति ब्रह्मणा शृणोति इत्य्-आदि माध्यन्दिनायन-श्रुतौ, [?] आदत्ते हरि-हस्तेन [?] इत्य्-आदिकम् अपि तच्-छक्ति-लेश-प्राप्त्य्-आद्य्-अभिप्रायेणैवोक्तम् ।</p>
<p>क्वचिद् इच्छया लीलार्थं बहिर् अपि निष्कामयति पार्षदत्वेन च संयोजयति । यथा शिशुपाल-दन्तवक्रौ लब्ध-सायुज्याव् अपि पुनः पार्षदताम् एव प्राप्तौ ।</p>
<blockquote>
<p>वैरानुबन्ध-तीव्रेण ध्यानेनाच्युत-सात्मताम् ।<br>
नीतौ पुनर् हरेः पार्श्वं जग्मतुर् विष्णु-पार्षदौ ॥ [भा।पु। ७.१.४६] इति ताव् उद्दिश्य श्री-नारद-वाक्यात् ।</p></blockquote>
<p>तत्रैषां सालोक्यादीनाम् अनवच्छिन्न-भगवत्-प्राप्ति-रूपतया तत्-साक्षात्कार-विशेषत्वेन ब्रह्म-कैवल्याद् आधिक्यं प्राचीन-वचनैः सुतराम् एव सिद्धम् । अत एव क्रम-मुक्तिवत् क्रम-भगवत्-प्राप्तौ ब्रह्म-प्राप्त्य्-अनन्तर-भावित्वम् अपि क्वचित् श्रूयते । यथा श्रीमतोऽजामिलस्य सिद्धि-प्राप्तौ—</p>
<blockquote>
<p><strong>स तस्मिन् देव-सदन आसीनो योगम् आस्थितः ।</strong><br>
<strong>प्रत्याहृतेन्द्रिय-ग्रामो युयोज मन आत्मनि ॥</strong><br>
<strong>ततो गुणेभ्य आत्मानं वियुज्यात्म-समाधिना ।</strong><br>
<strong>युयुजे भगवद्-धाम्नि ब्रह्मण्य् अनुभवात्मनि ॥</strong><br>
<strong>यर्ह्य् उपारत-धीस् तस्मिन्न् अद्राक्षीत् पुरुषान् पुरः ।</strong><br>
<strong>उपलभ्योपलब्धान् प्राग् ववन्दे शिरसा द्विजः ॥</strong><br>
<strong>हित्वा कलेवरं तीर्थे गङ्गायां दर्शनाद् अनु ।</strong><br>
<strong>सद्यः स्वरूपं जगृहे भगवत्-पार्श्व-वर्तिनाम् ॥</strong><br>
<strong>साकं विहायसा विप्रो महापुरुष-किङ्करैः ।</strong><br>
<strong>हैमं विमानम् आरुह्य ययौ यत्र श्रियः पतिः ॥</strong> [भा।पु। ६.२.४०-४४]****</p></blockquote>
<p>स्पष्टम् । एवं सद्यो-भगवत्-प्राप्ताव् अप्य् आधिक्यम् अवगतम् ॥</p>
<p>॥ ६.२ ॥ श्री-शुकः ॥ १५ ॥</p>
<p>[१६]</p>
<p>सालोक्यादिषु च सामीप्यस्याधिक्यं, बहिः-साक्षात्कारमयत्वात् तस्यैव ह्य् आधिक्यं दर्शितम् । तद् एवं मुक्तिर् दर्शिता । तत्र विष्णु-धर्मोत्तरे श्री-वज्र-प्रश्नः—</p>
<blockquote>
<p>कल्पानां जीव-साम्ये हि मुक्तिर् नैवोपपद्यते ।<br>
कदाचिद् अपि धर्मज्ञ तत्र पृच्छामि कारणम् ॥<br>
एकैकस्मिन् नरे मुक्तिं कल्पे कल्पे गते द्विज ।<br>
अभविष्यज् जगच् छून्यं कालस्यादेर् अभावतः ॥</p></blockquote>
<p>अथ श्री-मार्कण्डेयस्योत्तरम्—</p>
<blockquote>
<p>जीवस्यान्यस्य सर्गेण नरे मुक्तिम् उपागते ।<br>
अचिन्त्य-शक्तिर् भगवान् जगत् पूरयते सदा ॥<br>
ब्रह्मणा सह मुच्यन्ते ब्रह्म-लोकम् उपागताः ।<br>
सृज्यन्ते च महा-कल्पे तद्-विधाश् चापरे जनाः ॥ [वि।ध।पु। १.८१.११-१४] इति ।</p></blockquote>
<p>अत्र क्वचिद् अपि कल्पे केषांचिद् अपि जीवानाम् अनुद्बुद्ध-कर्मत्वेन सुषुप्तवत् प्रकृताव् अपि लीनानाम् अनन्त-ब्रह्माण्ड-गतानाम् इवानन्तानाम् एकस्योपाधि-सृष्ट्या ब्रह्माण्ड-प्रवेशनं सर्ग इति ज्ञेयम् । अपूर्व-सृष्टौ सादित्वे कृत-हान्य-कृताभ्यागमः स्यात् ।</p>
<p>अथ मुक्तिभ्यो भगवत्-प्रीतेर् आधिक्यं विव्रियते । तत्र यद्यपि तत् प्रीतिं विना ता पै न सन्त्य् एव तथापि केषाञ्चित् तेषां स्वस्य दुःख-हानौ सामीप्यादि-लक्षण-सम्पत्ताव् अपि तात्पर्यं, न तु श्री-भगवत्य् एवेति तेषु न्यूनता । तत्र कैवल्यैक-प्रयोजनम् [भा।पु। १२.१३.१२] इति यद् उक्तम् । तस्य चार्थस्य तत्रैव विश्रान्तिः । तथैव सर्व-वेदान्त इत्य्-आदि-प्राक्तन-पाद-त्रयस्य विश्रान्तिस् तत्त्व-भगवत्-सन्दर्भाभ्यां श्री-भगवत्य् एव दर्शिता । तत्रैव तत्त्व-पदार्थस्य पूर्णत्व-स्थापनात् ।</p>
<p>तथैतत्-पूर्वम् अपि हरि-लीला-कथा व्रातामृतानन्दित-सत्-सुरम् [भा।पु। १२.१३.११] इति ग्रन्थ-स्वभाव-वर्णने तत्-प्रीतेर् एव मुख्यत्वं दर्शितम् । हरि-लीला-कथा-व्रात एवामृतं—<em>सन्त</em> आत्मरामा एव <em>सुरा</em> इति । इत्थं सतां ब्रह्म-सुखानुभूत्या [भा।पु। १०.१२.११] इति प्रसिद्धेः । परिनिष्ठितोऽपि नैर्गुण्ये [भा।पु। २.१.९] इत्य्-आदेश् च । अतः कैवल्य-शब्दश् च तत्-तद्-अनुसारेण व्याख्यातव्यः । तथा हि, यदि तत्र केवल-शब्देन शुद्धत्वं वक्तव्यं, तदा तत्-प्रीत्य्-एक-तात्पर्या एव परम-शुद्धा इति तस्याम् एव तात्पर्यम् । पूर्वं भक्ति-सन्दर्भेऽपि शुद्ध-शब्देनैकान्ति-भक्त एव प्रतिपादितः ।</p>
<p>तद् उक्तम् अन्यस्य स-दोषत्व-कथनेन । धर्मः प्रोज्झित-कैतवोऽत्र परमः [भा।पु। १.१.२] इत्य् अत्र । टीका च—प्र-शब्देन मोक्षाभिसन्धिर् अपि निरस्तः इत्य् एषा । अत्र भागवत-धर्मे मोक्षाभिसन्धिर् अपि कैतवम् । यदि च तत्र कैवल्य-शब्देन भगवान् एवोक्तस् तत्-स्वभावो वा, तथापि प्रीतिमताम् एव । कामं भवः स्व-वृजिनैर् निरयेषु नस् ताच् चेतोऽलिवद् यदि नु ते पदयो रमेत [भा।पु। ६.१५.४९] इति न्यायेन तद्-एकानुशीलन-मात्र-तात्पर्यात् प्रीताव् एव विश्रान्तिः।</p>
<p>अत एव कैवल्यान् मोक्षाद् अप्य् एकः श्रेष्ठो यो भगवत्-प्रीति-लक्षणोऽर्थस् तत्-प्रयोजनम् इति व्याख्यान्तरम् । वस्तुतस् तूक्त-न्यायेन कैवल्यादि-शब्दाः शुद्ध-भक्ति-वाचकता-प्रधाना एव। तथैवाह गद्याभ्याम्—</p>
<blockquote>
<p><strong>यथा-वर्ण-विधानम् अपवर्गश् चापि भवति</strong> [भा।पु। ५.१९.१९]**** इति,****<br>
<strong>योऽसौ भगवति सर्व-भूतात्मन्य् अनात्म्येऽनिरुक्तेऽनिलयने परमात्मनि वासुदेवेऽनन्य-निमित्त-भक्ति-योग-लक्षणो नाना-गति-निमित्ताविद्या-ग्रन्थि-रन्धन-द्वारेण यदा हि महा-पुरुष-पुरुष-प्रसङ्गः</strong> [भा।पु। ५.१९.२०]**** इति च ।</p></blockquote>
<p>यस्य वर्णस्य यद् विधानं भगवद्-अर्पित-स्व-स्वधर्मानुष्ठानं, तद् अनुक्रमेणापवर्गश् च भवति । तस्यापवर्गस्य स्वरूपम् आह द्वितीयेन <strong>योऽसौ</strong> इति । आत्मनि भवम् <strong>आत्म्यं</strong> रागादि, तद्-रहिते । स हि भक्त-सुखार्थम् एव प्रयतते, न तु पृथक् स्व-सुखार्थम्, यथा हि भक्तस् तत्-सुखार्थम् एवेति । <strong>अनिरुक्ते</strong> स्वरूपतो गुणाश् च वाचाम् अगोचरे । <strong>अनिलयने</strong> निलयनम् अन्तर्धानं, तद्-रहिते, सदैव प्रकाशमान इत्य् अर्थः । <strong>अनन्य-निमित्तो</strong> मोक्षाद्य्-उपाधि-रहितो यो <strong>भक्ति-योगः</strong>, स एव <strong>लक्षणं</strong> स्वरूपं यस्य सः । तत्रापवर्ग-शब्दस्य प्रवृत्तिं घटयति । <strong>नाना-गतीनां निमित्तं</strong> योऽ<strong>विद्या-ग्रन्थिः,</strong> तस्य <strong>रन्धनम्</strong> । अपवर्जनं छेदनम् इति यावत् तद्-द्वारेण <strong>योऽसाव् अपवर्ग</strong> उच्यते इत्य् अर्थः । अपवृज्यते येनेति निरुक्त्या इति भावः । पाद्मोत्तर-खण्डे च—विष्णोर् अनुचरत्वं हि मोक्षम् आहुर् मनीषिणः इति ।</p>
<p>तथा स्कान्दे रेवा-खण्डे—</p>
<blockquote>
<p>निश्चला त्वयि भक्तिर् या सैव मुक्तिर् जनार्दन ।<br>
मुक्ता एव हि भक्तास् ते तव विष्णो यतो हरेः ॥ इति ।</p></blockquote>
<p>श्री-रुक्मिणी-सान्त्वने श्री-भगवताप्य् एवम् अभिप्रेतं तां प्रति—सन्ति ह्य् एकान्त-भक्तायास् तव [भा।पु। १०.६०.५०] इत्य् उक्त्वा, मां प्राप्य मानिन्य् अपवर्ग-सम्पदं वाञ्छन्ति ये सम्पद एव तत्-पतिम् [भा।पु। १०.६०.५३] इति । अत एव कैवल्य-सम्मत-पथस् त्व् अथ भक्ति-योगः [भा।पु। २.३.१२] इत्य् अत्र टीका-कारैर् अप्य् उक्तम्—कैवल्यम् इत्य् एव सम्मतः पन्था यो भक्ति-योगः इति । पन्था भगवत्-प्राप्त्य्-उपाय-भूतोऽपीत्य् अर्थः । स खलु कदा स्यात् तत्राह यदा हीति ॥</p>
<p>॥ ५.१९ ॥ श्री-शुकः ॥ १६ ॥</p>
<p>[१७]</p>
<p>तद् एवम् अत्र सर्गो विसर्गश् च [भा।पु। २.१०.१] इत्य्-आदिषु दशस्व् एतन्-महा-पुराण-प्रतिपाद्येषु अर्थेषु मुक्ति-शब्दस्य तत्रैव विश्रान्तिः । पोषणेऽपि तद् एव मुख्यं प्रयोजनम्। पोषण-शब्देन ह्य् अनुग्रह उच्यते । तस्य च पराकाष्ठा-प्राप्तिः स्व-प्रीति-दान एव। तद् उक्तं मुक्तिं ददाति कर्हिचित् स्म न भक्ति-योगम् [भा।पु। ५.६.१८] इति ।</p>
<p>तथैवान्यत्रापि श्री-पृथुं प्रति वरं च मत् कञ्चन मानवेन्द्र वृणीष्व [भा।पु। ४.२०.१६] इत्य् उक्त्वा, यथा चरेद् बाल-हितं पिता स्वयं तथा त्वम् एवार्हसि नः समीहितुम् [भा।पु। ४.२०.३१] इति तद्-वाक्यानन्तरं,</p>
<blockquote>
<p><strong>तम् आह राजन् मयि भक्तिर् अस्तु ते</strong> [भा।पु। ४.२०.३१] इति । <em>भक्तिः</em> प्रीति-लक्षणा ।</p></blockquote>
<p>॥ ४.२० ॥ श्री-विष्णुः ॥ १७ ॥</p>
<p>[१८]</p>
<p>एवम् एव श्री-भागवत-ग्रन्थ-श्रवण-फलत्वेनापि सैव परम-पुरुषार्थतया निर्णीतास्ति तत्त्व-सन्दर्भे सङ्क्षेप-तात्पर्ये (२९) । श्री-व्यास-समाधिना श्री-शुक-हृदयेण च तथैव निर्णयो विहितः—यस्यां वै श्रूयमाणायाम् [भा।पु। १.६.७] इत्य्-आदिषु । स्व-सुख-निभृत-चेताः [भा।पु। १२.१२.६९] इत्य्-आदौ च । प्रतिज्ञा चेदृश्य् एव—धर्मः प्रोज्झितः कैतवोऽत्र [भा।पु। १.१.२] इत्य्-आदौकिं वा परैर् ईश्वरः सद्यो हृद्य् अवरुध्यतेऽत्र कृतिभिः शुश्रूषुभिस् तत्-क्षणात् इति । अत एव चतुःश्लोक्यां रहस्य-शब्देन सैवोक्ता । सैव च तृतीय-श्लोकार्थत्वेन भगवत्-सन्दर्भे (९६) विस्पष्टीकृतास्ति ।</p>
<p>तद् एवं श्रीमत्-प्रीतेर् एवावपवर्गत्वेन परम-भगवद्-अनुग्रह-मयत्वं श्री-भागवत-श्रवण-फलत्वं पुरुषार्थेषु तस्याः परमत्व-साधनाय दर्शितम् । तथैव श्री-नारद आक्षेप-द्वारा शिक्षितवांश् च तत्-संहिताम् आविर्भावयिष्यन्तं श्री-व्यासम् । यथाह—</p>
<blockquote>
<p><strong>यथा धर्मादयश् चार्था मुनि-वर्यानुकीर्तिताः ।</strong><br>
<strong>न तथा वासुदेवस्य महिमा ह्य् अनुवर्णितः ॥</strong> [भा।पु। १.५.९]****</p></blockquote>
<p>च-शब्दोऽप्य्-अर्थे । महिमानुवर्णनं तत्-प्रीत्य्-उद्बोधनं भवेद् इत्य् आशयेनैवम् उक्तम् ॥</p>
<p>॥ १.५ ॥ श्री-नारदः ॥ १८ ॥</p>
<p>[१९]</p>
<p>तथान्येषाम् अपवर्गाणाम् अपि तया तिरस्कृतौ मुक्त-कण्ठा एव शब्दा उदाहार्याः । सा च तिरस्कृतिः क्वचित् तत्-स्वरूपेण क्रियते । क्वचित् तत्-परिकर-द्वारा च । तत्र तत्-स्वरूपेण तिरस्कृतिम् आह गद्येन—</p>
<blockquote>
<p><strong>यस्याम् एव कवय आत्मानम् अविरतं विविध-वृजिन-संसार-परितापोपतप्यमानम् अनुसवनं स्नापयन्तस् तयैव परया निर्वृत्या ह्य् अपवर्गम् आत्यन्तिकं परम-पुरुषार्थम् अपि स्वयम् आसादितं नो एवाद्रियन्ते भगवदीयत्वेनैव परिसमाप्त-सर्वार्थाः</strong> । [भा।पु। ५.६.१७] इति ।</p></blockquote>
<p>यस्यां पूर्व-गद्योक्त-लक्षणायां भक्तौ मुक्तादि-सम्पदां भक्ति-सम्पद्-अनुचरीत्वात् परिसमाप्त-सर्वार्थत्वम् । तथोक्तं श्री-नारद-पञ्चरात्रे—</p>
<blockquote>
<p>हरि-भक्ति-महा-देव्याः सर्वा मुक्त्य्-आदि-सिद्धयः ।<br>
भुक्तयश् चाद्भुतास् तस्याश् चेटिकावद् अनुव्रताः ॥ इति ।</p></blockquote>
<p>अत एवानादरोऽपि । यथोक्तं श्री-वृत्रं प्रति महेन्द्रेण—</p>
<blockquote>
<p>यस्य भक्तिर् भगवति हरौ निःश्रेयसेश्वरे ।<br>
विक्रीडतोऽमृताम्भोधौ किं क्षुद्रैः खातकोदकैः ॥ [भा।पु। ६.१२.२२] इति ।</p></blockquote>
<p>॥ ६.१२ ॥ श्री-शुकः ॥ १९ ॥</p>
<p>[२०]</p>
<p>अथ तत्-परिकरेषु तदीय-कार्य-द्वारा, यथा तत्र तदीय-गुण-कथानुशीलन-द्वारा ताम् आहुः—</p>
<blockquote>
<p><strong>दुरवगमात्म-तत्त्व-निगमाय तवात्त-तनोश्</strong><br>
<strong>चरित-महामृताब्धि-परिवर्त-परिश्रमणाः ।</strong><br>
<strong>न परिलषन्ति केचिद् अपवर्गम् अपीश्वर ते</strong><br>
<strong>चरण-सरोज-हंस-कुल-सङ्ग-विसृष्ट-गृहाः ॥</strong> [भा।पु। १०.८७.२१]****</p></blockquote>
<p><strong>आत्म-तत्त्वं</strong> तादृश-सच्-चिद्-आनन्द-मूर्तित्वादिकं निज-याथात्म्यम् । <strong>निगमो</strong>ऽनुभावना । <strong>आत्त-तनोः</strong> प्रकटित-स्व-मूर्तेः । <strong>परि</strong> वर्जनार्थः । <strong>चरित-महामृताब्धेः</strong> <strong>परिवर्तेन</strong> अभ्यासेन <strong>वर्जित-श्रमाः</strong> । <strong>चरण-सरोज-हंसानां</strong> श्री-शुकदेवादीनां यानि <strong>कुलानि</strong> शिष्योपशिष्य-परम्पराः, तेषां सङ्गेन <strong>विसृष्ट</strong>-मात्र-<strong>गृहा</strong> अपि यद्य् <strong>अपवर्गं न परिलषन्ति</strong>, तदा चरण-सरोज-हंसादयस् तु किम् उतेत्य् अर्थः ॥</p>
<p>॥ १०.८७ ॥ श्रुतयः ॥ २० ॥</p>
<p>[२१]</p>
<p>तदीय-पाद-सेवा-तदीय-गुण-कथा-द्वारा मुक्ति-विशेषस्य तिरस्कृतिर् भक्ति-सन्दर्भे दर्शितास्ति श्री-कपिल-देव-वाक्येन—नैकात्मतां मे स्पृहयन्ति केचित् [भा।पु। ३.२५.३४] इत्य्-आदिना । एकात्मतां ब्रह्म-सायुज्यं भगवत्-सायुज्यम् अपि । एवं सेवा-द्वारा मुक्ति-विशेषाणां च श्री-विष्णु-वाक्येन मत्-सेवया प्रतीतं ते [भा।पु। ९.४.६७] इत्य्-आदिना, श्री-कपिलदेव-वाक्येन सालोक्य-सार्ष्टि- [भा।पु। ३.२९.१३] इत्य्-आदिना ।</p>
<p>अथ पुरुषार्थान्तरवन्-मुक्तिर् अपि हेयैवेति वक्तुं तैर् अपि साध्यं तस्यास् तिरस्कृतिर् निर्दिश्यते। तत्र भक्तेः स्वरूपेण मुक्ति-सामान्यस्य तिरस्कृतिर् उदाहृतैवास्ति भक्ति-सन्दर्भादौ (२७८) । न किञ्चित् साधवो धीराः [भा।पु। ११.२०.३४] इत्य्-आदिना ।</p>
<blockquote>
<p>नैवेच्छत्य् आशिषः क्वापि ब्रह्मर्षिर् मोक्षम् अप्य् उत ।<br>
भक्तिं परां भगवति लब्धवान् पुरुषेऽव्यये । [भा।पु। १२.१०.६] इति चान्यत्र।</p></blockquote>
<p>अथ कार्य-द्वारेषु तत्रापतित-महा-सुख-दुःखान्तर-तिरस्कारि-तद्-आसक्ति-द्वारा ताम् आह—</p>
<blockquote>
<p><strong>नारायण-पराः सर्वे न कुतश्चन बिभ्यति ।</strong><br>
<strong>स्वर्गापवर्ग-नरकेष्व् अपि तुल्यार्थ-दर्शिनः ॥</strong> [भा।पु। ६.१७.१८]</p></blockquote>
<p>स्वर्गादीनां तुल्य-हेयत्वात् तेषु तुल्य-भगवद्-एक-पुरुषार्थत्वाच् च तुल्य-दर्शिनः ॥</p>
<p>॥ ६.१७ ॥ श्री-रुद्रो देवीम् ॥ २१ ॥</p>
<p>[२२]</p>
<p>तदीय-पाद-सेवा-परमोत्कण्ठा-द्वारा ताम् आह—</p>
<blockquote>
<p><strong>को न्व् ईश ते पाद-सरोज-भाजां</strong><br>
<strong>सुदुर्लभोऽर्थेषु चतुर्ष्व् अपीह ।</strong><br>
<strong>तथापि नाहं प्रवृणोमि भूमन्</strong><br>
<strong>भवत्-पदाम्भोज-निषेवणोत्सुकः ॥</strong> [भा।पु। ३.४.१५]****</p></blockquote>
<p>हे ईश ॥</p>
<p>॥ ३.४ ॥ उद्धवः श्री-भगवन्तम् ॥ २२ ॥</p>
<p>[२३]</p>
<p>सर्वात्मार्पण-कारि-भजनीय-विषयकाभिलाष-द्वारा ताम् आह—</p>
<blockquote>
<p><strong>न पारमेष्ठ्यं न महेन्द्र-धिष्ण्यं</strong><br>
<strong>न सार्वभौमं न रसाधिपत्यम् ।</strong><br>
<strong>न योग-सिद्धीर् अपुनर्-भवं वा</strong><br>
<strong>मय्य् अर्पितात्मेच्छति मद् विनान्यत् ॥</strong> [भा।पु। ११.१४.१४]****</p></blockquote>
<p>टीका च—रसाधिपत्यं पातालादि-स्वाम्यम् । अपुनर्भवं मोक्षम् अपि । मद् विना मां हित्वान्यन् नेच्छति । अहम् एव तस्य प्रेष्ठ इत्य् अर्थः । इत्य् एषा । सार्वभौमं श्री-प्रियव्रतादीनाम् इव महाराज्यम् । पारमेष्ठ्यादि-चतुष्टयस्यानुक्रमश् चाधोऽधो-विवक्षया न्यूनत्व-विवक्षया च । ततश् चोत्तरोत्तरं कैमुत्यम् अपि । योग-सिद्ध्य्-आदि-द्वयं तु सार्वत्रिकम् इति पश्चाद् विन्यस्तम् । अनयोस् तूत्तर-श्रैष्ठ्यम् ॥</p>
<p>॥ ११.१४ ॥ श्री-भगवान् ॥ २३ ॥</p>
<p>[२४]</p>
<p>तथैवाह—</p>
<blockquote>
<p><strong>न नाक-पृष्ठं न च पारमेष्ठ्यं</strong><br>
<strong>न सार्व-भौमं न रसाधिपत्यम् ।</strong><br>
<strong>न योग-सिद्धीर् अपुनर्-भवं वा</strong><br>
<strong>समञ्जस त्वा विरहय्य काङ्क्षे ॥</strong> [भा।पु। ६.११.२५]****</p></blockquote>
<p>नाकपृष्ठं ध्रुव-पदम् । अत्र च चतुष्टये पूर्ववत् न्यूनत्व-विवक्षया कैमुत्यम् । ध्रुव-पदस्य श्रैष्ठ्यं विष्णु-पद-सन्निहितत्वात् ॥</p>
<p>॥ ६.११ ॥ श्री-वृत्रः ॥ २४ ॥</p>
<p>[२५]</p>
<p>गाढ-तत्-प्रपत्ति-द्वाराहुः—</p>
<blockquote>
<p><strong>न नाक-पृष्ठं न च सार्व-भौमं</strong><br>
<strong>न पारमेष्ठ्यं न रसाधिपत्यम् ।</strong><br>
<strong>न योग-सिद्धीर् अपुनर्-भवं वा</strong><br>
<strong>वाञ्छन्ति यत्-पाद-रजः-प्रपन्नाः ॥</strong> [भा।पु। १०.१६.३७]****</p></blockquote>
<p>तत्र <strong>नाक-पृष्ठम्</strong> अपि <strong>न वाञ्छन्ति,</strong> किम् उत <strong>सार्वभौमम्</strong> । <strong>पारमेष्ठ्यम्</strong> अपि न वाञ्छन्ति, किम् उत <strong>रसाधिपत्यम्</strong> इति पूर्वार्धे योज्यम् । उत्तरार्धे <strong>वा</strong>-शब्दोऽप्य्-अर्थे । **पाद-रजः-**शब्देन भक्ति-विशेष-ज्ञापनाय गाढ-प्रपत्तिर् ज्ञाप्यते ।</p>
<p>॥ १०.१६ ॥ नाग-पत्न्यः श्री-भगवन्तम् ॥ २५ ॥</p>
<p>[२६]</p>
<p>गुण-गान-द्वाराह—</p>
<blockquote>
<p><strong>तुष्टे च तत्र किम् अलभ्यम् अनन्त आद्ये</strong><br>
<strong>किं तैर् गुण-व्यतिकराद् इह ये स्व-सिद्धाः ।</strong><br>
<strong>धर्मादयः किम् अगुणेन च काङ्क्षितेन</strong><br>
<strong>सारं जुषां चरणयोर् उपगायतां नः ॥</strong> [भा।पु। ७.६.२५]****</p></blockquote>
<p>अगुणेन मोक्षेण । सारं-जुषां तन्-माधुर्यास्वादिनां सताम् ॥</p>
<p>॥ ७.६ ॥ श्री-प्रह्लादो दैत्य-बालकान् ॥ २६ ॥</p>
<p>[२७]</p>
<p>गुण-श्रवण-द्वाराह—</p>
<blockquote>
<p><strong>वरान् विभो त्वद् वरदेश्वराद् बुधः</strong><br>
<strong>कथं वृणीते गुण-विक्रियात्मनाम् ।</strong><br>
<strong>ये नारकाणाम् अपि सन्ति देहिनां</strong><br>
<strong>तान् ईश कैवल्य-पते वृणे न च ॥</strong><br>
<strong>न कामये नाथ तद् अप्य् अहं क्वचिन्</strong><br>
<strong>न यत्र युष्मच्-चरणाम्बुजासवः ।</strong><br>
<strong>महत्तमान्तर्-हृदयान् मुख-च्युतो</strong><br>
<strong>विधत्स्व कर्णायुतम् एष मे वरः ॥</strong> [भा।पु। ४.२०.२३-२४]</p></blockquote>
<p>तद् अपि कैवल्यम् अपि ॥</p>
<p>॥ ४.२० ॥ पृथुः श्री-विष्णुम् ॥ २७ ॥</p>
<p>[२८]</p>
<p>तदीय-निज-सेवकता-प्राप्ति-कामना-द्वाराह—</p>
<blockquote>
<p><strong>यो दुस्त्यजान् क्षिति-सुत-स्वजनार्थ-दारान्</strong><br>
<strong>प्रार्थ्यां श्रियं सुर-वरैः सदयावलोकाम् ।</strong><br>
<strong>नैच्छन् नृपस् तद् उचितं महतां मधुद्विट्-</strong><br>
<strong>सेवानुरक्त-मनसाम् अभवोऽपि फल्गुः ॥</strong> [भा।पु। ५.१४.४४]****</p></blockquote>
<p>य आर्षभेय्यो भरतः ।</p>
<p>॥ ५.१४ ॥ श्री-शुकः ॥ २८ ॥</p>
<p>[२९]</p>
<p>लोक-पालता-मात्र-लक्षण-तत्-सेवाभिमान-द्वाराप्य् आह—</p>
<blockquote>
<p><strong>प्रत्यानीताः परम भवता त्रायता नः स्व-भागा</strong><br>
<strong>दैत्याक्रान्तं हृदय-कमलं त्वद्-गृहं प्रत्यबोधि ।</strong><br>
<strong>काल-ग्रस्तं कियद् इदम् अहो नाथ शुश्रूषतां ते</strong><br>
<strong>मुक्तिस् तेषां न हि बहुमता नारसिंहापरैः किम् ॥</strong> [भा।पु। ७.८.४२]****</p></blockquote>
<p>स्पष्टम् ।</p>
<p>॥ ७.८ ॥ महेन्द्रः श्री-नृसिंहम् ॥ २९ ॥</p>
<p>[३०]</p>
<p>अथ कारणेषु महा-भागवत-सङ्ग-द्वाराह—</p>
<blockquote>
<p><strong>क्षणार्धेनापि तुलये न स्वर्गं नापुनर्-भवम् ।</strong><br>
<strong>भगवत्-सङ्गि-सङ्गस्य मर्त्यानां किम् उताशिषः ॥</strong> [भा।पु। ४.२४.५७]****</p></blockquote>
<p>टीका च—तत्-पाद-मूले प्रविष्टस्य कृतान्त-भयाभावः कियान् अयं लाभः ? यावता तद्-भक्त-सङ्ग एव सकल-पुरुषार्थ-श्रेणि-शिरसि नरीनर्ति इत्य्-आदि ।</p>
<p>॥ ४.२४ ॥ श्री-रुद्रः प्रचेतसः ॥ ३० ॥</p>
<p>[३१]</p>
<p>तथैवाहुः—</p>
<blockquote>
<p><strong>यावत् ते मायया स्पृष्टा भ्रमाम इह कर्मभिः ।</strong><br>
<strong>तावद् भवत्-प्रसङ्गानां सङ्गः स्यान् नो भवे भवे ॥</strong><br>
<strong>तुलयाम लवेनापि न स्वर्गं नापुनर्-भवम् ।</strong><br>
<strong>भगवत्-सङ्गि-सङ्गस्य मर्त्यानां किम् उताशिषः</strong>**<sup id="fnref:19"><a href="#fn:19" class="footnote-ref" role="doc-noteref">19</a></sup> ॥** [भा।पु। ४.३०.३३**-३<strong>४</strong>]**</p></blockquote>
<p>तद्-बहिर्मुखता-प्राप्त्य्-आशङ्कया तत्-परिहार-कारणं प्रार्थयन्ते—<strong>यावद्</strong> इति । नैतावत्त्वं तत्-सङ्गस्य किन्त्व् अपार-महिमत्वम् एवेत्य् आहुः—<strong>तुलयामेव</strong> इति । अतो यावद् इत्य्-आदिकं प्रेम्णैव भगवच्-चरण-सामीप्य-प्राप्त्य्-आशयोक्तं न सामीप्यादि-मुक्ति-सम्पत्त्याशयेति ज्ञेयम् ।</p>
<p>॥ ४.३० ॥ प्रचेतसः श्रीमद्-अष्टभुजं पुरुषम् ॥ ३१ ॥</p>
<p>[३२]</p>
<p>अन्यत्रापीदृशोऽर्थो दृश्यते । तत्र तत्-तच्-छास्त्रस्य परम-फलत्वे । यथा माध्व-भाष्य-धृतं बृहत्-तन्त्रम्—</p>
<blockquote>
<p>यथा श्री-नित्य-मुक्तापि प्राप्त-कामापि सर्वदा ।<br>
उपास्ते नित्यशो विष्णुम् एवं भक्तो भवेद् अपि ॥</p></blockquote>
<p>ब्रह्म-वैवर्ते च—</p>
<blockquote>
<p>न ह्रासो न च वृद्धिर् वा मुक्तानां विद्यते क्वचित् ।<br>
विद्वत्-प्रत्यक्ष-सिद्धत्वात् कारणाभावतोऽनुमा ॥<br>
हरेर् उपासना चात्र सदैव सुख-रूपिणी ।<br>
न च साधन-भूता सा सिद्धिर् एवात्र सा यतः ॥ इति ।</p></blockquote>
<p>तद्-उत्थापिता सौपर्ण-श्रुतिश् च—</p>
<blockquote>
<p>सर्वदैतम् उपासीत यावद्-विमुक्तिर् मुक्ता ह्य् एतम् उपासते । इति ।</p></blockquote>
<p>तदीय-भारत-तात्पर्ये च श्रुत्य्-अन्तराभिधानम्—</p>
<blockquote>
<p>मुक्तानाम् अपि भक्तिर् हि परमानन्द-रूपिणी ॥ इति ।</p></blockquote>
<p>एष एवार्थः श्री-बृहद्-गौतमीयेऽपि दृश्यते, यथा—</p>
<blockquote>
<p>एवं दीक्षां चरेद् यस् तु पुरुषो वीत-कल्मषः ।<br>
स लोके वर्तमानोऽपि जीवन्-मुक्तः प्रमोदते ॥<br>
उदिताकृतिर् आनन्दः सर्वत्र सम-दर्शकः ।<br>
पूर्णाहन्तामयी साक्षाद् भक्तिः स्यात् प्रेम-लक्षणा ॥</p></blockquote>
<p>अन्यत्र हानोपादान-वृद्धि-रहितत्वात् सम-दर्शित्वं ज्ञेयम् । अत्र मुनय ऊचुः—</p>
<blockquote>
<p>कथं भक्तिर् भवेत् प्रेम्ना जीवन्-मुक्तस्य नारद ।<br>
जीवन्-मुक्त-शरीराणां चित्-सत्ता-निःस्पृहा यतः ।<br>
विरक्तेः कारणं भक्तिः सा तु मुक्तेस् तु साधनम् ॥</p></blockquote>
<p>नारद उवाच—</p>
<blockquote>
<p>भद्रम् उक्तं भवद्भिश् च मुक्तिस् तुर्यातीता परात् परा<sup id="fnref:20"><a href="#fn:20" class="footnote-ref" role="doc-noteref">20</a></sup> ।<br>
निरहं यत्र चित्-सत्ता तुर्या सा मुक्तिर् उच्यते ॥<br>
पूर्णाहन्तामयी भक्तिस् तुर्यातीता निगद्यते ।<br>
कृष्ण-धाम-मयं ब्रह्म क्वचित् कुत्रापि भासते ॥<br>
निर्बीजेन्द्रियगं तत् तु आत्म-स्थं केवलं सुखम् ।<br>
कृष्णस् तु परिपूर्णात्मा सर्वत्र सुख-रूपकः ।<br>
भक्ति-वृत्ति-कृताभ्यासात् तत्-क्षणाद् गोचरीकृतः ॥ इति ।</p></blockquote>
<p>तादृग्-अर्थत्वेनैवाद्वैत-वाद-गुरुभिर् अपि सम्मता श्री-नृसिंह-तापनी च—यं ह वै सर्वे वेदा आनमन्ति मुमुक्षवो ब्रह्म-वादिनश् च [नृ।ता।उ। २.४] इति । यथा, मुक्ता अपि लीलया विग्रहं कृत्वा भगवन्तं भजन्ते इति हि तद्-भाष्यम् । ब्रह्मणा वदितुं स्थिरीभवितुं शीलम् एषाम् इति <em>ब्रह्म-वादिनो</em> मुक्ता इति, वद स्थैर्ये [पा। ७.२.७] इति स्मरणात् । श्री-गीतोपनिषदश् च—तेषां ज्ञानी नित्य-युक्त एक-भक्तिर् विशिष्यते [गीता ७.१०] इति ।</p>
<p>अथ तस्याः परम-भगवद्-अनुग्रह-प्राप्यत्वे नारद-पञ्चरात्रीय जितं ते स्तोत्रं, यथा—</p>
<blockquote>
<p>मोक्ष-सालोक्य-सारूप्यान् प्रार्थये न धराधर ।<br>
इच्छामि हि महाभाग कारुण्यं तव सुव्रत ॥</p></blockquote>
<p>पुरुषार्थान्तर-तिरस्कारे हयशीर्षीय-श्री-नारायण-व्यूह-स्तवः—</p>
<blockquote>
<p>न धर्मं कामम् अर्थं वा मोक्षं वा वरदेश्वर ।<br>
प्रार्थये तव पादाब्जे दास्यम् एवाभिकामये ॥<br>
पुनः पुनर् वरान् दित्सुर् विष्णुर् मुक्तिं न याचितः ।<br>
भक्तिर् एव वृता येन प्रह्लादं तं नमाम्य् अहम् ॥<br>
यदृच्छया लब्धम् अपि विष्णोर् दाशरथेस् तु यः ।<br>
नैच्छन् मोक्षं विना दास्यं तस्मै हनुमते नमः ॥ इति ।</p></blockquote>
<p>पुनर् जितं-ते-स्तोत्रं च—</p>
<blockquote>
<p>धर्मार्थ-काम-मोक्षेषु नेच्छा मम कदाचन ।<br>
तत्-पाद-पङ्कजस्याधो जीवितं दीयतां मम ॥ इति ।</p></blockquote>
<p>न च तादृश-भगवत्-प्रीत्या तत्-तत्-पुरुषार्थ-तिरस्कारोऽद्भूत इव । यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः [भा।पु। ५.१८.१२] इति भक्ति-स्वाभाविक-भूत-कारुण्य-गुणेनाप्य् असौ श्रूयते । यथाह—</p>
<blockquote>
<p><strong>न कामयेऽहं गतिम् ईश्वरात् पराम्</strong><br>
<strong>अष्ट-र्द्धि-युक्ताम् अपुनर्-भवं वा ।</strong><br>
<strong>आर्तिं प्रपद्येऽखिल-देह-भाजाम्</strong><br>
<strong>अन्तः-स्थितो येन भवन्त्य् अदुःखाः ॥ [भा।पु। ९.२१.१२]</strong></p></blockquote>
<p>स्पष्टम् ।</p>
<p>न चात्र यथा दया-वीरस्यास्य दया-मात्रेणान्य-परित्यागः, न तु सारासारत्व-ज्ञानेन, तथा उपस्थित-महार्थ-परित्यागित्वाद् दान-वीराणां तेषाम् अपि भगवत्-प्रीति-जनोत्साह-मात्रेणेत्य् आशङ्क्यम् । सर्व-तत्त्वानुभविनां परमार्थैक-निष्ठा-ग्रहाणां श्री-शुक-देवादीनाम् अपि तत्रोदाहृतत्वाद् । तस्माद् अस्त्य् एव भगवत्-प्रीतेः सर्वस्माद् अप्य् अपवर्गाद् उपादेयत्वम् ॥</p>
<p>॥ ९.२१ ॥ रन्ति-देवः ॥ ३२ ॥</p>
<p>[३३]</p>
<p>अत एवान्येषाम् अपि वैदिकानां साधनानां सैव मुख्यं फलम् इति निर्दिशति—</p>
<blockquote>
<p><strong>पूर्तेन तपसा यज्ञैर्</strong><br>
<strong>दानैर् योग-समाधिना ।</strong><br>
<strong>राद्धं निःश्रेयसं पुंसां</strong><br>
<strong>मत्-प्रीतिस् तत्त्वविन्-मतम् ॥ [भा।पु। ३.९.४१]</strong></p></blockquote>
<p>टीका च—न च मत्-प्रीतेर् अप्य् अधिकं किञ्चिद् अस्ति इत्य् आहुः पूर्तादिभी राद्धं सिद्धं यन् निःश्रेयसं फलम् । तत् मत्-प्रीतिर् एवेति तत्त्व-विदां मतम् इत्य् एषा । अन्यत्<sup id="fnref:21"><a href="#fn:21" class="footnote-ref" role="doc-noteref">21</a></sup> तु फलम् अतत्त्वविदां मतम् इति भावः । तत्र तेषां साधनत्वं च भक्ति-द्वारेति ज्ञेयम् ॥</p>
<p>[३४]</p>
<p>तद् एव कथम् तत्त्व-विदां मतम् ? तत्राह—<sup id="fnref:22"><a href="#fn:22" class="footnote-ref" role="doc-noteref">22</a></sup></p>
<blockquote>
<p><strong>अहम् आत्मात्मनां धातः प्रेष्ठः सन् प्रेयसाम् अपि ।</strong><br>
<strong>अतो मयि रतिं कुर्याद् देहादिर् यत्-कृते प्रियः ॥</strong> [भा।पु। ३.९.४२]****</p></blockquote>
<p><strong>आत्मनां</strong> रश्मि-स्थानीयानां शुद्ध-जीवानाम् अपि <strong>आत्मा</strong> मण्डल-स्थानीयः परमात्मा <strong>अहम्</strong> । कृष्णम् एनम् अवेहि त्वम् आत्मानम् अखिलात्मनाम् [भा।पु। १०.१४.५५] इति च वक्ष्यते । अतः <strong>प्रेयसाम्</strong> आत्मनाम् अपि <strong>प्रेष्ठः</strong> सन् निरवद्यः । <strong>येषाम्</strong> आत्मनां <strong>कृते</strong> <strong>देहादिर्</strong> अर्थोऽपि <strong>प्रियो</strong> भवति । <strong>कुर्यात्</strong> सर्व एव कर्तुम् अर्हतीत्य् अर्थः । अतो मद्-अज्ञान-दोषेणैव न करोतीत्य् भावः॥</p>
<p>॥ ३.९ ॥ श्री-गर्भोदशायी ब्रह्माणम् ॥ ३३-३४ ॥</p>
<p>[३५]</p>
<p>अत एव शुद्ध-प्रीतिमत एव सर्वतः श्रैष्ठ्यम् आह—</p>
<blockquote>
<p><strong>रजोभिः सम-सङ्ख्याताः पार्थिवैर् इह जन्तवः ।</strong><br>
<strong>तेषां ये केचनेहन्ते श्रेयो वै मनुजादयः ॥</strong><br>
<strong>प्रायो मुमुक्षवस् तेषां केचनैव द्विजोत्तम ।</strong><br>
<strong>मुमुक्षूणां सहस्रेषु कश्चिन् मुच्येत सिध्यति ॥</strong><br>
<strong>मुक्तानाम् अपि सिद्धानां नारायण-परायणः ।</strong><br>
<strong>सुदुर्लभः प्रशान्तात्मा कोटिष्व् अपि महामुने ॥</strong> [भा।पु। ६.१४.३-५]****</p></blockquote>
<p><strong>श्रेयः</strong> पर-लोक-सुख-साधनं धर्मादि । <strong>मुच्येत</strong> जीवन्-मुक्तो भवति । जीवन्-मुक्तस्य च यस्य भगवद्-आद्य्-अपराधो दैवान् न स्यात् स एव <strong>सिध्यति,</strong> तत्-तल्-लक्षणाम् अन्तिमां मुक्तिं प्राप्नोति ।</p>
<blockquote>
<p>आरुह्य कृच्छ्रेण परं पदं ततः<br>
पतन्त्य् अधोऽनादृत-युष्मद्-अङ्घ्रयः ॥ [भा।पु। १०.२.३२]<br>
जीवन्-मुक्ताः प्रपद्यन्ते पुनः संसार-वासनाम् ।<br>
यद्य् अचिन्त्य-महा-शक्तौ भगवत्य् अपराधिनः ॥<sup id="fnref:23"><a href="#fn:23" class="footnote-ref" role="doc-noteref">23</a></sup><br>
नानुव्रजति यो मोहाद् व्रजन्तं परमेश्वरम् ।<br>
ज्ञानाग्नि-दग्ध-कर्मापि स भवेद् ब्रह्म-राक्षसः ॥</p></blockquote>
<p>इत्य्-आदि भक्ति-सन्दर्भे (१११, १२१) दर्शित-प्रमाणेभ्यः । तत्र जीवन्-मुक्तानां सिद्ध-मुक्तानां च याः <strong>कोटयः,</strong> तास्व् अपि नायं सुखापो भगवान् [भा।पु। १०.९.२१] इत्य्-आदेः, मुक्तिं ददाति कर्हिचित् स्म न भक्ति-योगम् [भा।पु। ५.६.१८] इत्य् अतश् च <strong>नारायण-परायणः सुदुर्लभ</strong> एव, यतः स एव <strong>प्रशान्तात्मा</strong> प्रकृष्ट-भगवत्-तत्त्व-निष्ठा-वरिष्ठ इत्य् अर्थः । शमो मन्-निष्ठता बुद्धेः [भा।पु। ११.१९.१६] इति श्री-भगवता स्वयं व्याख्यातत्वात् ।</p>
<p>॥ ६.१४ ॥ राजा श्री-शुकम् ॥ ३५ ॥</p>
<p>[३६]</p>
<p>अत एव—</p>
<blockquote>
<p>प्रायेण मुनयो राजन् निवृत्ता विधि-षेधतः ।<br>
नैर्गुण्य-स्था रमन्ते स्म गुणानुकथने हरेः ॥ [भा।पु। २.१.७]</p></blockquote>
<p>इत्य्-आदि-त्रयेणात्माराम-श्रेष्ठानां भक्तिं प्रदर्श्य, तद्-अभाववतां निन्दा—तद्-अश्म-सारं हृदयं बतेदं [भा।पु। २.३.२४] इत्य्-आदिना । अत एवाह—</p>
<blockquote>
<p><strong>तथापि ब्रूमहे प्रश्नांस् तव राजन् यथा-श्रुतम् ।</strong><br>
<strong>सम्भाषणीयो हि भवान् आत्मनः शुद्धिम् इच्छता ॥</strong> [भा।पु। ७.१३.२३]****</p></blockquote>
<p>शुद्धिं शुद्ध-भक्ति-वासना-रूपाम् ।</p>
<p>॥ ७.१३ ॥ श्री-दत्तात्रेयः श्री-प्रह्लादम् ॥ ३६ ॥</p>
<p>[३७]</p>
<p>अत एव—</p>
<blockquote>
<p><strong>वाग्-गद्गदा द्रवते यस्य चित्तं</strong><br>
<strong>रुदत्य् अभीक्ष्णं हसति क्वचिच् च ।</strong><br>
<strong>विलज्ज उद्गायति नृत्यते च</strong><br>
<strong>मद्-भक्ति-युक्तो भुवनं पुनाति ॥ [भा।पु। ११.१४.२४]</strong></p></blockquote>
<p>स्पष्टम् ।</p>
<p>[३८]</p>
<p>तथा—</p>
<blockquote>
<p><strong>निरपेक्षं मुनिं शान्तं निर्वैरं सम-दर्शनम् ।</strong><br>
<strong>अनुव्रजाम्य् अहं नित्यं पूयेयेत्य् अङ्घ्रि-रेणुभिः ॥ [भा। ११.१४.१६]</strong></p></blockquote>
<p><strong>निरपेक्षं</strong> निष्किञ्चन-भक्तम् । अत एव <strong>शान्तं</strong> क्षोभ-रहितम्, अत एवान्यत्र <strong>निर्वैरं,</strong> <strong>सम-दर्शनं</strong> च हेयोपादेय-भावना-रहितं <strong>मुनिं</strong> श्री-नारदादिम् <strong>अनुव्रजामि</strong> । यतस् तस्य तादृश-निष्कपट-भक्ति-मय-साधुत्व-दर्शनेन ममापि तत्र भक्ति-विशेषो जायते । कथं गोपनीयः ? इत्य् आह—<strong>पूयेय</strong> इति । मद्-भक्त्य्-अनिष्कृति-दोषात् पवित्रितः स्याम् इति भावेनेति भावः ॥</p>
<p>॥ ११.१४ ॥ श्री-भगवान् ॥ ३७-३८ ॥</p>
<p>[३९]</p>
<p>अत एवाह—</p>
<blockquote>
<p><strong>गुणैर् अलम् असङ्ख्येयैर् माहात्म्यं तस्य सूच्यते ॥</strong><br>
<strong>वासुदेवे भगवति यस्य नैसर्गिकी रतिः ॥ [भा।पु। ७.४.३६]</strong></p></blockquote>
<p>तस्य श्री-प्रह्लादस्य ।</p>
<p>॥ ७.४ ॥ श्री-शुकः ॥ ३९ ॥</p>
<p>[४०]</p>
<p>तस्मात् प्रीतेर् एव पुरुषार्थ-श्रेष्ठत्वं सिद्धम् । यथाहुर् गद्येन—</p>
<blockquote>
<p><strong>अथ ह वाव तव महिमामृत-रस-समुद्र-विप्रुषा सकृद् अवलीढया स्व-मनसि निष्यन्दमानानवरत-सुखेन विस्मारित-दृष्ट-श्रुत-विषय-सुख-लेशाभासाः परम-भागवता एकान्तिनो भगवति सर्व-भूत-प्रिय-सुहृदि सर्वात्मनि नितरां निरन्तरं निर्वृत-मनसः कथम् उ ह वा एते मधुमथन पुनः स्वार्थ-कुशला ह्य् आत्म-प्रिय-सुहृदः साधवस् त्वच्-चरणाम्बुजानुसेवां विसृजन्ति, न यत्र पुनर् अयं संसार-पर्यावर्तः [भा।पु। ६.९.३९] इति ।</strong></p></blockquote>
<p><strong>सकृद् अपि</strong> इति चित्तं ब्रह्म-सुख-स्पृष्टं नैवोत्तिष्ठेत कर्हिचित् [भा।पु। ७.१५.३५] इतिवद् अत्रापि सूचितम् । आत्मा त्वम् एव प्रियः सुहृच् च येषां ते ।</p>
<p>॥ ६.९ ॥ देवाः श्री-पुरुषोत्तमम् ॥ ४० ॥</p>
<p>[४१]</p>
<p>अत एवाह—</p>
<blockquote>
<p><strong>तस्यैव हेतोः प्रयतेत कोविदो</strong><br>
<strong>न लभ्यते यद् भ्रमताम् उपर्य् अधः ।</strong><br>
<strong>तल् लभ्यते दुःखवद् अन्यतः सुखं</strong><br>
<strong>कालेन सर्वत्र गभीर-रंहसा ॥</strong><br>
<strong>न वै जनो जातु कथञ्चनाव्रजेन्</strong><br>
<strong>मुकुन्द-सेव्य् अन्यवद् अङ्ग संसृतिम् ।</strong><br>
<strong>स्मरन् मुकुन्दाङ्घ्र्य्-उपगूहनं पुनर्</strong><br>
<strong>विहातुम् इच्छेन् न रस-ग्रहो जनः ॥</strong> [भा।पु। १.५.१८-१९]****</p></blockquote>
<p>स्पष्टम् ।</p>
<p>॥ १.५ ॥ श्री-नारदः ॥ ४१ ॥</p>
<p>[४२]</p>
<p>तथा—</p>
<blockquote>
<p><strong>भजन्त्य् अथ त्वाम् अत एव साधवो</strong><br>
<strong>व्युदस्त-माया-गुण-विभ्रमोदयम् ।</strong><br>
<strong>भवत्-पदानुस्मरणाद् ऋते सतां</strong><br>
<strong>निमित्तम् अन्यद् भगवन् न विद्महे ॥</strong> [भा।पु। ४.२०.२९]****</p></blockquote>
<p>टीका च—यतस् त्वं दीन-वत्सलः अत एव साधवो निष्कामाः । अथ ज्ञानानन्तरम् अपि त्वां भजन्ति । कथम्-भूतम् ? <strong>माया-गुणानां विभ्रमो</strong> विलासः तस्य्<strong>ओदयः</strong> कार्यं, स <strong>निरस्तो</strong> यस्मिन्, तम् । ते किम्-अर्थं भजन्ति ? तत्राह—<strong>भवत्-पदानुस्मरण्</strong>आदिना <strong>अन्यत्</strong> तेषां फलं <strong>न विद्महे</strong> ॥ इत्य् एषा ।</p>
<p>॥ ४.२० ॥ पृथुः श्री-विष्णुम् ॥ ४२ ॥</p>
<p>[४३]</p>
<p>तस्मात् तत्-तद्-भक्तानां तत्-प्रीति-मनोरथ एवोपादेयः । तद् अन्यस् तु सर्वोऽपि हेय इत्य् आह—</p>
<blockquote>
<p><strong>सुखोपविष्टः पर्यङ्के राम-कृष्णोरु मानितः ।</strong><br>
<strong>लेभे मनोरथान् सर्वान् पथि यान् स चकार ह ॥</strong><br>
<strong>किम् अलभ्यं भगवति प्रसन्ने श्री-निकेतने ।</strong><br>
<strong>तथापि तत्-परा राजन् न हि वाञ्छन्ति किञ्चन ॥ [भा।पु। १०.३९.१-२]</strong></p></blockquote>
<p>सोऽक्रूरः । यान्</p>
<blockquote>
<p>किं मयाचरितं भद्रं किं तप्तं परमं तपः ।<br>
किं वाथाप्य् अर्हते दत्तं यद् द्रक्ष्याम्य् अद्य केशवम् ॥ [भा।पु। १०.३८.३]</p></blockquote>
<p>इत्य्-आदि-भक्ति-वासना-मयान् । ननु मुक्त्य्-आदिकम् अपि कथं न प्रार्थितम् ? तत्राह—किम् अलभ्यम् इति ।</p>
<p>॥ १०.३९ ॥ श्री-शुकः ॥ ४३ ॥</p>
<p>[४४]</p>
<p>यथैवाह—</p>
<blockquote>
<p><strong>पुनश् च भूयाद् भगवत्य् अनन्ते</strong><br>
<strong>रतिः प्रसङ्गश् च तद्-आश्रयेषु ।</strong><br>
<strong>महत्सु यां याम् उपयामि सृष्टिं</strong><br>
<strong>मैत्र्य् अस्तु सर्वत्र नमो द्विजेभ्यः ॥ [भा।पु। १.१९.१६]</strong></p></blockquote>
<p>सृष्टिं जन्म, अन्यत्र तु सर्वत्र <strong>मैत्री</strong> अविषमा दृष्टिर् अस्तु । ब्राह्मणेषु त्वादर-विशेषोऽस्त्व् इत्य् आह नम इति ।</p>
<p>॥ १.१९ ॥ राजा ॥ ४४ ॥</p>
<p>[४५]</p>
<p>अत एवाह—</p>
<blockquote>
<p><strong>न वै मुकुन्दस्य पदारविन्दयो</strong><br>
<strong>रजो-जुषस् तात भवादृशा जनाः ।</strong><br>
<strong>वाञ्छन्ति तद्-दास्यम् ऋतेऽर्थम् आत्मनो</strong><br>
<strong>यदृच्छया लब्ध-मनः-समृद्धयः ॥</strong> [भा।पु। ४.९.३६]</p></blockquote>
<p><strong>यदृच्छया</strong> अनायासेनैव <strong>लब्धा</strong> <strong>मनः-समृद्धिर्</strong> येषां ते । स्वतो भक्ति-माहात्म्य-बलेन सर्व-पुरुषार्थ-प्रतीक्षित-कृपा-दृष्टि-लेशा अपीत्य् अर्थः । एतद्-अनुसारेण, नैच्छन् मुक्ति-पतेर् मुक्तिं तेन तापम् उपेयिवान् [भा।पु। ४.९.२९] इत्य् अत्र श्री-ध्रुवम् उद्दिश्य पूर्वोक्तेऽपि पद्ये मुक्ति-शब्देन दास्यम् एव वाच्यम् । तद् उक्तं—विष्णोर् अनुचरत्वं हि मोक्षम् आहुर् मनीषिणः [प।पु। ६.२२९.५९]  इति ।</p>
<p>॥ ४.९ ॥ श्री-मैत्रेयः ॥ ४५ ॥</p>
<p>[४६]</p>
<p>एतद् एवान्य-निन्दा-शुद्ध-भक्तस् तवाभ्यां द्रढयति गद्य-पञ्चकेन—</p>
<blockquote>
<p><strong>यत् तद् भगवतानधिगतान्योपायेन याच्ञा-च्छलेनापहृत-स्व-शरीरावशेषित-लोक-त्रयो वरुण-पाशैश् च सम्प्रतिमुक्तो गिरि-दर्यां चापविद्ध इति होवाच ॥२३॥</strong><br>
<strong>नूनं बतायं भगवान् अर्थेषु न निष्णातो योऽसाव् इन्द्रो यस्य सचिवो मन्त्राय वृत एकान्ततो बृहस्पतिस् तम् अतिहाय स्वयम् उपेन्द्रेणात्मानम् अयाचतात्मनश् चाशिषो नो एव तद्-दास्यम् अतिगम्भीर-वयसः कालस्य मन्वन्तर-परिवृत्तं कियल् लोक-त्रयम् इदम् ॥२४॥</strong><br>
<strong>यस्यानुदास्यम् एवास्मत्-पितामहः किल वव्रे न तु स्व-पित्र्यं यद् उताकुतोभयं पदं दीयमानं भगवतः परम् इति भगवतोपरते खलु स्व-पितरि ॥२५॥</strong><br>
<strong>तस्य महानुभावस्यानुपथम् अमृजित-कषायः को वास्मद्-विधः परिहीण-भगवद्-अनुग्रह उपजिगमिषतीति ॥२६॥ [भा।पु। ५.२४.२३-२६]</strong></p></blockquote>
<p>[२३] टीका च—तस्यैकान्त-भक्तिं स-प्रपञ्चम् आह इत्य्-आदिका । <strong>यत् तद्</strong> अतिप्रसिद्धम् । इति एतद् <strong>उवाच</strong> श्री-बलिः । <strong>तम्</strong> उपेन्द्रं प्रति ।</p>
<p>[२४] <strong>अतिहाय</strong> पुरुषार्थत्वेनानभिलष्य । <strong>स्वयम्</strong> <strong>उपेन्द्रेणैव</strong> द्वार-भूतेन <strong>आत्मानं</strong> मां परम-क्षुद्रं प्रति परम-क्षुद्रं लोक-त्रयम् <strong>अयाचत</strong> ।</p>
<p>[२५] <strong>अनुदास्यं,</strong> नय मां निज-भृत्य-पार्श्वम् [भा।पु। ७.९.२४] इत्य् अनेन तद्-दास-दास्यम् । <strong>स्व-पित्र्यं</strong> त्रैलोक्य-राज्यम् । <strong>यद् उत अकुतो-भयं पदं</strong> मोक्षम् । <strong>तन् न तु वव्रे</strong> । कथं भगवतः परम् अन्यद् इदम् इति कृत्वा । तद्-अंशाभासं<sup id="fnref:24"><a href="#fn:24" class="footnote-ref" role="doc-noteref">24</a></sup> तद्-अंश-मात्रात्मकत्वात् तयोः। कदैवं व्यवहृतम् ? इत्य् आशङ्क्याह—भगवतेति ।</p>
<p>॥ ५.२४ ॥ श्री-शुकः ॥ ४६ ॥</p>
<p>[४७]</p>
<p>अत एवान्य-सुख-दुःख-नैरपेक्ष्येणैव शुद्धत्वं भक्तानाम् इति सिद्धम् । तद् उक्तं नारायण-पराः सर्वे [भा।पु। ६.१७.२८] इत्य्-आदि । श्री-भगवान् अपि तथाविधानुकम्प्यानां सर्वम् अन्यद् दूरीकरोति । यथोक्तं स्वयम् एव, ब्रह्मन् यम् अनुगृह्णामि तद्-विशो विधुनोम्य् अहम् [भा।पु। ८.२२.२४] इति । यथाह—</p>
<blockquote>
<p><strong>त्रैवर्गिकायास-विघातम् अस्मत्-</strong><br>
<strong>पतिर् विधत्ते पुरुषस्य शक्र ।</strong><br>
<strong>ततोऽनुमेयो भगवत्-प्रसादो</strong><br>
<strong>यो दुर्लभोऽकिञ्चन-गोचरोऽन्यैः ॥</strong> [भा।पु। ६.११.२३]****</p></blockquote>
<p><strong>पुरुषस्य</strong> स्वात्यन्तिक-भक्तस्य यदि कथञ्चित् <strong>त्रैवर्गिकायास</strong> आपतति, तदा स्वयम् एव तद्-<strong>विघातं विधत्त</strong> इत्य् अर्थः । <strong>अकिञ्चनस्</strong> तु <strong>गोचरो</strong> विषयो यस्येत्य् अनेन मोक्षायासस्यापि विघात-विधानं व्यञ्जितम् । अकिञ्चन-शब्दस्य शुद्ध-भक्तार्थत्वं हि भक्ति-सन्दर्भे दर्शितम्।</p>
<p>॥ ६.११ ॥ श्रीमान् वृत्रः शत्रुम् ॥ ४७ ॥</p>
<p>[४८]</p>
<p>तद् एवं तादृशानाम् अपि यदि कदाचिद् अन्यत् प्रार्थनं दृश्यते तदा तत्-प्रीति-सेवोपयोगितयैव न तु स्वार्थत्वेन तद् इति मन्तव्यम् । यथा—</p>
<blockquote>
<p>यक्ष्यति त्वां मखेन्द्रेण राजसूयेन पाण्डवः ।<br>
पारमेष्ठ्य-कामो नृपतिस् तद् भवान् अनुमोदताम् ॥ [भा।पु। १०.७०.४१] इति ।</p></blockquote>
<p>परमेष्ठि-शब्देनात्र श्री-द्वारका-पतिर् उच्यते । यथा पृथुकोपाख्याने—</p>
<blockquote>
<p>तावच् छ्रीर् जगृहे हस्तं तत्-परा परमेष्ठिनः । [भा।पु। १०.८१.१०] इति ।</p></blockquote>
<p>ततः पारमेष्ठ्य-शब्देन द्वारकैश्वर्यम् उच्यते । ततश् च पारमेष्ठ्य-काम इति तत्-समानैश्वर्यं कामयमानः इत्य् अर्थः । तत्-कामना च द्वारकावद् इन्द्रप्रस्थेऽपि श्री-कृष्ण-निवासन-योग्य-सम्पत्ति-सिद्ध्य्-अर्थैव ज्ञेया नान्यार्था । तान् उद्दिश्यैव—-</p>
<blockquote>
<p>किं ते कामाः सुर-स्पार्हा मुकुन्द-मनसो द्विजाः ।<br>
अधिजह्रुर् मुदं राज्ञः क्षुधितस्य यथेतरे ॥ [भा।पु। १.१२.६] इत्य्-आद्य्-उक्तेः ।</p></blockquote>
<p>श्री-भगवत्-प्रसादत इहैव च तथैव तत्-प्राप्तिर् अपि तस्य दृश्यते—</p>
<blockquote>
<p>सभायां मय-कॢप्तायां क्वापि धर्म-सुतोऽधिराट् ।<br>
वृतोऽनुगैर् बन्धुभिश् च कृष्णेनापि स्व-चक्षुषा ॥<br>
आसीनः काञ्चने साक्षाद् आसने मघवान् इव ।<br>
पारमेष्ठ्य-श्रिया जुष्टः स्तूयमानश् च वन्दिभिः ॥ [भा। १०.७५.३४-३५] इत्य् अत्र ।</p></blockquote>
<p>अत्र <strong>स्व-चक्षुषा</strong> इति विशेषणम् अपि तेषाम् अनन्य-कामत्वायोपजीव्यम् । यथा चक्षुष्मता जनेनान्ध-जनागोचर-सम्पत्ति-विशेषश् चक्षुर् अर्थम् एव काम्यते, कदाचित् तन्-मुद्रणादौ तु स सर्वोऽपि वृथैव । तथा कृष्ण-नाथैर् अपीति भावः । तथोक्तं श्रीमत्-पाण्डवान् उद्दिश्य श्री-परीक्षितं प्रति मुनिभिः, न वा इत्य्-आदौ, येऽध्यासनं राज-किरीट-जुष्टं सद्यो जहुर् भगवत्-पार्श्व-कामाः [भा।पु। १.१९.२०] इति । अत एव तद् भवान् अनुमोदताम् [भा।पु। १०.७०.४१] इति नारद-वाक्यानुसारेण परमैकान्तिषु श्री-भगवान् अपि तद् अनुमोदते । अन्यत्र च तथैव स्वयम् आह—</p>
<blockquote>
<p><strong>यान् यान् कामयसे कामान् मय्य् अकामाय भामिनि ।</strong><br>
<strong>सन्ति ह्य् एकान्त-भक्तायास् तव कल्याणि नित्यदा ॥</strong> [भा।पु। १०.६०.५०]****</p></blockquote>
<p>न विद्यते कामो यत्रेति विग्रहेन शुद्ध-प्रीतिमय-भक्ति-लक्षणोऽर्थः खल्व् अत्राकाम इत्य् उच्यते । अकामः सर्व-कामो वा [भा।पु। २.३.१०] इत्य्-आदौ भक्ति-मात्र-काम इव । तथोक्तं भक्ति-लक्षणं वदता श्री-प्रह्लादेन, भृत्य-लक्षण-जिज्ञासुः [भा।पु। ७.१०.३] इत्य्-आदौ । तस्माद् <strong>अकामाय</strong> प्रीति-सेवा-सम्पत्त्य्-अर्थं <strong>यान् यान् अर्थान् कामयसे,</strong> हे देवि ! ते <strong>तव</strong> नित्य-लक्ष्मी-देवी-रूप-प्रेयसीत्वात् <strong>नित्यं सन्त्य्</strong> एवेति व्याख्येयम् । तत्रैकान्त-भक्ताया इति स्वार्थ-कामना-निषेधः । <strong>कामिनी</strong> इति मद्-एक-कामिनीत्य् अर्थः । <strong>कल्याणि</strong> इति तादृश-सेवा-सम्पत्तेर् अविघ्नत्वं दर्शयतीति ज्ञेयम् ।</p>
<p>॥ १०.६० ॥ श्री-भगवान् रुक्मिणीम् ॥ ४८ ॥</p>
<p>[४९]</p>
<p>एवं सद्यो जहुर् भगवत्-पार्श्व-कामाः [भा।पु। १.१९.२०] इत्य् अत्र तत्-सामीप्य-कामनापि व्याख्येया । तत्-प्रीति-विशेषातिशयवतां हि तेषां तत्-कृतार्ति-भरेणैव तत्-स्फूर्ताव् अप्य् अतृप्तौ सत्यां, तत्-सामीप्य-प्राप्तेश् च तत्-प्राप्ति-विघातक-संसार-बन्धन-त्रोटनस्य च प्रार्थनं दृश्यते । पितृ-मातृ-प्रीत्य्-एक-सुखिनां विदूर-बद्धानां बालकानाम् इव । यथाह—</p>
<blockquote>
<p><strong>त्रस्तोऽस्म्य् अहं कृपण-वत्सल दुःसहोग्र-</strong><br>
<strong>संसार-चक्र-कदनाद् ग्रसतां प्रणीतः ।</strong><br>
<strong>बद्धः स्व-कर्मभिर् उशत्तम तेऽङ्घ्रि-मूलं</strong><br>
<strong>प्रीतोऽपवर्ग-शरणं ह्वयसे कदा नु ॥</strong> [भा।पु। ७.९.१६]****</p></blockquote>
<p>त्वद्-बहिर्मुख-व्याकार-मयत्वाद्<sup id="fnref:25"><a href="#fn:25" class="footnote-ref" role="doc-noteref">25</a></sup> <strong>दुःख-सहम्</strong> अनुशीलयितुम् अशक्यम् । त्वद्-भक्ति-विरोधि-व्याकार-मयत्वात् तूग्रं भयानकं यत् संसार-चक्रं, तस्माद् यत् <strong>कदनं</strong> लोकानां मनो-दौःस्थ्यं, तस्माद् अहं <strong>त्रस्तोऽस्मि</strong>, तद्-अभिमुखीभवितुं न पारय इत्य् अर्थः । एवम् एव वक्ष्यते—</p>
<blockquote>
<p>श्री-नारद उवाच—<br>
भक्ति-योगस्य तत् सर्वम् अन्तरायतयार्भकः ।<br>
मन्यमानो हृषीकेशं स्मयमान उवाच ह ॥<br>
श्री-प्रह्राद उवाच—<br>
मा मां प्रलोभयोत्पत्त्या सक्तं कामेषु तैर् वरैः ।<br>
तत्-सङ्ग-भीतो निर्विण्णो मुमुक्षुस् त्वाम् उपाश्रितः ॥ [भा।पु। ७.१०.१-२] इत्य् अनेन ।</p></blockquote>
<p>यद्यप्य् एवं त्रस्तोऽस्मि, तथाप्य् अहो <strong>ग्रसतां</strong> भगवद्-विरोधित्वेन मादृश-सर्वङ्गिलानाम् एषाम् असुराणां मध्ये <strong>स्व-कर्मभिर् बद्धः</strong> सन् <strong>प्रणीतो</strong> निक्षिप्तोऽस्मि । ततस् तव विरह-दूनतया इदं याचे । <strong>कदा नु प्रीतः सन् अपवर्ग-भूतम् अरणं</strong> शरणं <strong>तवाङ्घ्रि-मूलं</strong> त्वत्-समीपं प्रति माम् आह्वास्यसीति ॥</p>
<p>॥ ७.९ ॥ प्रह्लादः श्री-नृसिंहम् ॥ ४९ ॥</p>
<p>[५०]</p>
<p>अत एव विष्णु-पुराणे तस्य श्रीमत्-प्रह्लादस्य केवल-प्रीति-वर-याच्ञापि नानेन विरुद्धा, यथा—</p>
<blockquote>
<p>नाथ योनि-सहस्रेषु येषु येषु व्रजाम्य् अहम् ।<br>
तेषु तेष्व् अच्युता भक्तिर् अच्युतेऽस्तु सदा त्वयि ॥<br>
या प्रीतिर् अविवेकानां विषयेष्व् अनपायिनी ।<br>
त्वाम् अनुस्मरतः सा मे हृदयान् मापसर्पतु ॥<br>
कृत-कृत्योऽस्मि भगवन् वरेणानेन यत् त्वयि ।<br>
भवित्री त्वत्-प्रसादेन भक्तिर् अव्यभिचारिणी ॥<br>
धर्मार्थ-कामैः किं तस्य मुक्तिस् तस्य करे स्थिता ।<br>
समस्त-जगतां मूले यस्य भक्तिः स्थिरा त्वयि ॥ [वि।पु। १.२०.१८-१९, २६-२७]</p></blockquote>
<p>तत्र श्रीमत्-परमेश्वर-वाक्यम् अपि तथैव—</p>
<blockquote>
<p>यथा ते निश्चलं चेतो मयि भक्ति-समन्वितम् ।<br>
तथा त्वं मत्-प्रसादेन निर्वाणं परम् आप्स्यसि ॥ [वि।पु। १.२०.२८]</p></blockquote>
<p><em>यथा</em> येन प्रकारेण, <em>तथा</em> तेन प्रकारेणैव <em>परं</em> मदीय-चरण-सेवोचितत्वेन महद् इत्य् अर्थः, सेवानुरक्त-मनसाम् अभवोऽपि फल्गुः [भा।पु। ५.१४.४४] इत्य् उक्तत्वात् । तथा वक्ष्यमाणाभिप्रायेणैवेतद् आह—</p>
<blockquote>
<p><strong>अहं किल पुरानन्तं प्रजार्थो भुवि मुक्ति-दम् ।</strong><br>
<strong>अपूजयं न मोक्षाय मोहितो देव-मायया ॥</strong> [भा।पु। ११.२.८]****</p></blockquote>
<p>सुतपो-नाम्ना निजांशेनाहम् अनन्तम् अन्यत्र मुक्तिदम् अपि तल्-लक्षण-प्रजा-प्रयोजनक एवापूजयम्, न तु मोक्षायापूजयम् । यतो देवे तस्मिन् तद्-दर्शनोत्थिता या माया कृपा पुत्र-भावस् तेन मोहितः । माया दम्भे कृपायां च इति विश्व-प्रकाशात् । किलेति सूती-गृहे श्री-कृष्ण-वाक्यम् अपि प्रमाणीकृतम् ।</p>
<p>अथ यथा विचित्र-व्यसनात् [भा।पु। ११.२.९] इत्य्-आदि-तद्-वाक्यान्तरेषु च । व्यसनं श्री-कृष्ण-विच्छेद-हेतुः । भयं भावि-तद्-विच्छेद-शङ्केति व्याख्येयम् । तत्र, मन्येऽकुतश्चित् [भा।पु। ११.२.३३] इत्य्-आदि-श्री-नारदोदाहृत-वाक्यम् उत्तरं गम्यम् । अत्र हि विश्व-शब्दाद् उक्त-भय-निवर्तनम् अपि प्रतिपद्यामहे । संवादान्ते त्वम् अप्य् एतान् [भा।पु। ११.५.४५] इत्य्-आदि-द्वयं चातिदेशेन साक्षात् श्री-कृष्ण-प्राप्ति-गमकम् एव तयोर् इति ।</p>
<p>॥ ११.२ ॥ श्रीमद्-आनकदुन्दुभिः श्री-नारदम् ॥ ५० ॥</p>
<p>[५१]</p>
<p>तद् एवं तेषां तत्-तत्-प्रार्थनम् अपि तत्-प्रीति-विलास एव । अत्रेदं तत्त्वम्—एकान्तिनस् तावद् द्विविधाः—अजात-जात-प्रीतित्व-भेदेन । जात-प्रीतयश् च त्रिविधाः—</p>
<p>१। एके तदीयानुभव-मात्र-निष्ठाः शान्त-भक्तादयः;
२। अन्ये तदीय-दर्शन-सेवनादि-रस-मयाः परिकर-विशेषाभिमानिनः;
३। स्वयं परिकर-विशेषाश् च । तत्र तेषु अजात-प्रीतिभिः सर्व-पुरुषार्थत्वेन तत्-प्रीतिर् एव प्रार्थनीया ।</p>
<p>अथ जात-प्रीतिषु शान्त-भक्तादयस् तु कदाचिद् दर्शनादिकं वा प्रार्थयन्ते सेवादिकं विनैव, तद्-वासनाया अभावात् । सकृद् अपि कृपा-दृष्ट्य्-आदि-लाभेन तृप्ताश् च भवन्ति, नातिक्षामं भगवतः स्निग्धापाङ्ग-विलोकनात् [भा।पु। ३.२१.४६] इति श्री-कर्दम-वर्णनात् । अत एव तत्-सामीप्यादिकेऽपि तेषाम् अनाग्रहः । ये तु तत्-परिकर-विशेषाभिमानिनस् ते खलु तत्-तत्-प्रीति-विशेषोत्कण्ठिनो यदा भवन्ति, तदा तत्-तत्-सेवा-विशेषेच्छया प्रार्थयन्त एव तत्-सामीप्यादिकम्। तत्-प्रार्थना च प्रीति-विलास-रूपैव । पुष्णाति च ताम् इति गुण एव । यदा च तेषां दैन्येन तत्-प्राप्त्य्-असम्भावना जायते, तदापि च तत्-प्रीत्य्-अविच्छेद-मात्रं प्रार्थयन्ते । सोऽपि च गुण एव । यत् तु केवल-संसार-मोक्ष-तत्-सामीप्यानन्द-विशेष-प्रार्थनं प्रीति-विकारता-शून्यं तत् पुनः सर्वथा केषांचिद् अप्य् एकान्तिनां नाभिरुचितम् ।</p>
<p>अत एव सर्वं मद्-भक्ति-योगेन [भा।पु। ११.२०.३३] इत्य्-आदौ कथञ्चिद् भक्त्य्-उपयोगित्वेनैवेति । एवं &ldquo;सालोक्य-सार्ष्टि&rdquo; [भा।पु। ३.२९.१३] इत्य्-आदौ तेषां मध्ये सेवनं विना यत्, तन् न गृह्णन्ति इति कथ्यते । तत्रैकत्व-लक्षणं सायुज्यं तु स्वरूपत एव तद्-विनाभूतम्, अन्यत् तु वासना-भेदेन । सारूप्यस्य तु सेवोपकारित्वं शोभा-विशेषेण, श्री-वैकुण्ठेऽपि तदीय-नित्य-सेवकानां तथैव तादृशत्वम् । लोकेऽपि किशोर-विदग्ध-क्षिति-पति-पुत्रैः समान-रूप-वयस्का सेवकाः सङ्गृहीता दृश्यन्ते श्लाघ्यन्ते च लोकैः । तस्माद् यथा तथा श्रीमत्-प्रीतेर् एव पुरुषार्थत्वम् इत्य् आयातम् । ते प्रीत्य्-एक-पुरुषार्थिनोऽपि भाव-विशेषेणान्यद् वाञ्छन्तु न वाञ्छन्तु वा स्व-स्व-भक्ति-जात्य्-अनुरूपा भक्ति-परिकराः पदार्थाः संसार-ध्वंस-पूर्वकम् उदयन्त एव । न ते कदाचिद् व्यभिरचन्ति च । तद् एतद् उक्तम्—</p>
<blockquote>
<p><strong>अनिमित्ता भागवती भक्तिः सिद्धेर् गरीयसी ।</strong><br>
<strong>जरयत्य् आशु या कोशं निगीर्णम् अनलो यथा ॥</strong><br>
<strong>नैकात्मतां मे स्पृहयन्ति केचिन्</strong><br>
<strong>मत्-पाद-सेवाभिरता मद्-ईहाः ।</strong><br>
<strong>येऽन्योन्यतो भागवताः प्रसज्य</strong><br>
<strong>सभाजयन्ते मम पौरुषाणि ॥</strong><br>
<strong>पश्यन्ति ते मे रुचिराण्य् अम्ब सन्तः</strong><br>
<strong>प्रसन्न-वक्त्रारुण-लोचनानि ।</strong><br>
<strong>रूपाणि दिव्यानि वर-प्रदानि</strong><br>
<strong>साकं वाचं स्पृहणीयां वदन्ति ॥</strong><br>
<strong>तैर् दर्शनीयावयवैर् उदार-</strong><br>
<strong>विलास-हासेक्षित-वाम-सूक्तैः ।</strong><br>
<strong>हृतात्मनो हृत-प्राणांश् च भक्तिर्</strong><br>
<strong>अनिच्छतो मे गतिम् अण्वीं प्रयुङ्क्ते ॥</strong><br>
<strong>अथो विभूतिं मम माययाचिताम्</strong><sup id="fnref:26"><a href="#fn:26" class="footnote-ref" role="doc-noteref">26</a></sup><br>
<strong>ऐश्वर्यम् अष्टाङ्गम् अनुप्रवृत्तम् ।</strong><br>
<strong>श्रियं भागवतीं वास्पृहयन्ति भद्रां</strong><br>
<strong>परस्य मे तेऽश्नुवते तु लोके ॥</strong><br>
<strong>न कर्हिचिन् मत्-पराः शान्त-रूपे</strong><br>
<strong>नङ्क्ष्यन्ति नो मेऽनिमिषो लेढि हेतिः ।</strong><br>
<strong>येषाम् अहं प्रिय आत्मा सुतश् च</strong><br>
<strong>सखा गुरुः सुहृदो दैवम् इष्टम् ॥</strong> [भा।पु। ३.२५.३३-३८] इति ।</p></blockquote>
<p><strong>अण्वीं</strong> [३.२५.३६] दुर्ज्ञेयां पार्षद-लक्षणाम् इत्य् अर्थः । तद् एवं तत्-क्रतु-न्यायेन च शुद्ध-भक्तानाम् अन्या गतिर् नास्त्य् एव । श्रुतिश् च—यथा क्रतुर् अस्मिन् लोके पुरुषो भवति, तथेतः प्रेत्य भवति [छा।उ। ३.१४.१] इति, क्रतुर् अत्र सङ्कल्प इति भाष्य-काराः । श्रुत्य्-अन्तरं च—स यथा-कामो भवति, तत् क्रतुर् भवति । यत्-क्रतुर् भवति, तत् कर्म कुरुते । यत् कर्म कुरुते, तद् अभिसम्पद्यते [बृ।आ।उ। ४.४.६] इति । अन्यच् च, यद् यथा यथोपासते तद् एव भवन्ति इति । श्री-भगवत्-प्रतिज्ञा च—ये यथा मां प्रपद्यन्ते तांस् तथैव भजाम्य् अहम् [गीता ४.११] इति । तथैव ब्रह्म-वैवर्ते—यदि मां प्राप्तुम् इच्छन्ति प्राप्नुवन्त्य् एव नान्यथा इति ।</p>
<p>तत्र श्री-व्रज-देवीनां सा गतिः श्री-कृष्ण-सन्दर्भे (१६८) सङ्गमितैवास्ति ।</p>
<blockquote>
<p>मयि भक्तिर् हि भूतानाम् अमृतत्वाय कल्पते<br>
दिष्ट्या यद् आसीन् मत्-स्नेहो भवतीनां मद्-आपनः ॥ [भा।पु। १०.८२.४४]</p></blockquote>
<p>इत्य्-आदि-बलेन वचनान्तराणाम् अर्थान्तर-स्थापनेन च ।</p>
<p>तथैव ताः प्रति स्वयम् अभ्युपगच्छति—</p>
<blockquote>
<p>सङ्कल्पो विदितः साध्व्यो भवतीनां मद्-अर्चनम् ।<br>
मयानुमोदितः सोऽसौ सत्यो भवितुम् अर्हति ॥<br>
न मय्य् आवेशित-धियां कामः कामाय कल्पते ।<br>
भर्जिताः क्वथिता धाना प्रायो बीजाय नेष्यते ॥ [भा।पु। १०.२२.२५-२६]</p></blockquote>
<p><em>मद्-अर्चनं</em> पति-भाव-मय-मद्-आराधनात्मको <em>भवतीनां सङ्कल्पो विदितोऽनुमोदितश् च</em> सन् सत्यः सर्वदा तादृश-मद्-अर्चनाव्यभिचारी <em>भवितुम् अर्हति</em> युज्यत एव ।</p>
<p>स च परम-प्रेमवतीनां नान्यवत् फलान्तरापेक्षः, किन्तु स्वयम् एवास्वाद्यः । यतः—न मय्य् आवेशित-धियाम् इति । <em>मय्य् आवेशित-धियाम्</em> एकान्त-भक्त-मात्राणां <em>कामो</em> मद्-अर्चनात्मकः सङ्कल्पः <em>कामाय</em> फलान्तराभिलाषाय <em>न कल्पते</em>, किन्तु स्वयम् एवास्वाद्यो भवतीत्य् अर्थः ।</p>
<p>तत्रार्थान्तर-न्यासः—<em>भर्जिता</em> इति । प्राय इति वितर्के । धाना भृष्ट-यवाः, ताः स्वरूपत एव भर्जिताः, पुनः स्वाद-विशेषार्थं घृतेन वा भर्जिता गुडादिभिः क्वथिताश् च सत्यो बीजाय बीजत्वाय नेशते न कल्पन्ते । यववत् ताभिर् अन्य-यव-फलनं नेष्यते, किन्तु ता एवास्वाद्यन्त इत्य् अर्थः । तस्मात् तादृश-मद्-अर्चनम् एव भवतीनां परम-फलम् इति भावः । यच् च विषय-महिम्ना शान्तिर् एवासां भविष्यतीति शान्तानाम् उत्प्रेक्षितम् । तच् च ताभिः स्वयम् एवानुभूयान्य-विषयत्वेनैव, इतर-राग-विस्मारणम् [भा।पु। १०.३१.१४] इत्य् अनेन । श्री-कृष्ण-विषयत्वे तु तद् अशान्तिर् एव दर्शिता, सुरत-वर्धनम् [भा।पु। १०.३१.१४] इत्य् अनेन ।</p>
<p>॥ १०.२२ ॥ श्री-भगवान् व्रज-कुमारीः ॥ ५१ ॥</p>
<p>[५२]</p>
<p>तथा श्री-पट्ट-महिष्य्-आदीनां श्री-यादवादीनां च गतिस् तथैव सङ्गमितास्ति—एते हि यादवाः सर्वे मद्-गणा एव भामिनि [प।पु।] इत्य्-आदि, रेमे रमाभिर् निज-काम-सम्प्लुतः [भा।पु। १०.५९.४३] इत्य्-आदि-वचन-बलेन । जयति जननिवासः [भा।पु। १०.९०.४८] इत्य्-आदि-स्फुटार्थ-दर्शनेन लीलान्तरस्यैन्द्रजालिकत्वात् । कूर्म-पुराण-गत-साक्षात्-सीता-हरण-प्रत्याख्यायि-मायिक-सीता-हरणाख्यान-तुल्यत्व-स्थापनाय च<sup id="fnref:27"><a href="#fn:27" class="footnote-ref" role="doc-noteref">27</a></sup> । तथैव तदीय-नित्य-गण-विशेषाणां श्रीमत्-पाण्डवानाम् अपि गतिर् व्याख्येया । तत्र श्रीमद्-अर्जुनस्य, यथा—</p>
<blockquote>
<p><strong>एवं चिन्तयतो जिष्णोः कृष्ण-पाद-सरोरुहम् ।</strong><br>
<strong>सौहार्देनातिगाढेन शान्तासीद् विमला मतिः ॥</strong><br>
<strong>वासुदेवाङ्घ्र्य्-अनुध्यान- परिबृंहित-रंहसा ।</strong><br>
<strong>भक्त्या निर्मथिताशेष- कषाय-धिषणोऽर्जुनः ॥</strong><br>
<strong>गीतं भगवता ज्ञानं यत् तत् सङ्ग्राम-मूर्धनि ।</strong><br>
<strong>काल-कर्म-तमो-रुद्धं पुनर् अध्यगमत् प्रभुः ॥</strong><br>
<strong>विशोको ब्रह्म-सम्पत्त्या सञ्छिन्न-द्वैत-संशयः ।</strong><br>
<strong>लीन-प्रकृति-नैर्गुण्याद् अलिङ्गत्वाद् असम्भवः ॥</strong> [भा।पु। १.१५.२८-३१]</p></blockquote>
<p><strong>शान्ता</strong> चेतसि चक्षुषीव भगवद्-आविर्भावेन दुःख-रहिता । अत एव <strong>विमला</strong> तद्-वृत्ति-भूता ये कालुष-विशेषास् तैर् अपि रहिता । <strong>वासुदेवेत्य्</strong>-आदिनोत्तर-पद्य-द्वयेन तस्यैव विवरणम् । तत्र <strong>अनुध्यानं</strong> पूर्वोक्ता चिन्तैव । <strong>कषायः</strong> पूर्वोक्तं मलम् एव ।</p>
<p><strong>गीतं</strong> &ldquo;माम् एवैष्यसि&rdquo; [गीता १८.६५] इत्य्-अन्तम् । <strong>कालो</strong> भगवल्-लीलेच्छा-मयः । <strong>कर्म</strong> तल्-लीला । <strong>तमस्</strong> तल्-लीलावेशेन तद्-अननुसन्धानम्। <strong>अध्यगमत्</strong> तन्-महा-विच्छेदस्य तस्यान्तेऽपि तथा तत्-प्राप्तः पुनर् &ldquo;माम् एवैष्यसि&rdquo; इत्य् एतद्-वाक्यं यथार्थत्वेनानुभूतवान् ।</p>
<p>ततश् च कृतार्थोऽभवद् इत्य् आह—<strong>विशोक</strong> इत्य्-आदि । <strong>ब्रह्म-सम्पत्त्या</strong> श्रीमन्-नराकार-पर-ब्रह्म-साक्षात्कारेण । <strong>संछिन्न</strong> इयं मम चेतसि स्फूर्तिर् एव, साक्षात्कारस् त्व् अन्य इति <strong>द्वैते संशयो</strong> येन सः । तदा भगवत्-प्राप्तौ नान्यवज् जन्मान्तर-प्राप्ति-काल-सन्धिर् अप्य् अन्तरायोऽभवद् इत्य् आह—लीनेति । <strong>लीना</strong> पलायिता <strong>प्रकृतिर्</strong> गुण-कारणं यस्माद् एवम्भूतं यन् <strong>नैर्गुण्यं</strong>, तस्माद् धेतोः, गुण-तत्-कारणातीतत्वाद् इत्य् अर्थः । तथैव <strong>अलिङ्गत्वात्</strong> प्राकृत-शरीर-रहितत्वाच् च । <strong>असम्भवो</strong> जन्मान्तर-रहितः । तस्माद् अनन्तरं चक्षुष्य् आविर्भवतीत्य् एव विशेष इति भावः ।</p>
<p>अतः कलिं प्रति श्री-परीक्षिद्-वचनं चाग्रे—यस् त्वं दूरं गते कृष्णे सह गाण्डीव-धन्वना [भा।पु। १.१७.६] इति । एवं—येऽध्यासनं राज-किरीट-जुष्टं सद्यो जहुर् भगवत्-पार्श्व-कामाः [भा।पु। १.१९.२०] इति श्री-मुनि-वृन्द-वाक्यं च । तस्मात् सर्वेषां पाण्डवानां तदीयानां च सैव गतिः व्याख्येया । श्री-विदुरादीनां यम-लोकादि-गतिश् च तत्-तद्-अंशेनैव स्व-स्वाधिकार-पालनार्थं लीलया काय-व्यूहेनेति ज्ञेयम् । तद् इत्थम् एव श्री-भागवत-भारतयोर् अविरोधः स्याद् इति ॥</p>
<p>॥ १.१५ ॥ श्री-सुतः ॥ ५२ ॥</p>
<p>[५३]</p>
<p>अथ श्री-परीक्षितो गतिश् च—</p>
<blockquote>
<p>स वै महा-भागवतः परीक्षिद्<br>
येनापवर्गाख्यम् अदभ्र-बुद्धिः ।<br>
ज्ञानेन वैयासकि-शब्दितेन<br>
भेजे खगेन्द्र-ध्वज-पाद-मूलम् ॥ [भा।पु। १.१८.१६] इत्य् अनेन दर्शिता ।</p></blockquote>
<p>एवम् एवाहुः—</p>
<blockquote>
<p><strong>सर्वे वयं तावद् इहास्महेऽथ</strong><br>
<strong>कलेवरं यावद् असौ विहाय ।</strong><br>
<strong>लोकं परं विरजस्कं विशोकं</strong><br>
<strong>यास्यत्य् अयं भागवत-प्रधानः ॥ [भा।पु। १.१९.२१]</strong></p></blockquote>
<p><strong>लोक</strong>-शब्देन चात्र नान्यल् लक्ष्यते, भगवत्-पार्श्व-कामाः (१.१९.२०) इति तेषाम् एवोक्ति-स्वारस्यात्, श्री-<strong>भागवत-प्रधान</strong> इति च । तस्माद् अन्ते चेद् ब्रह्म-कैवल्यं मन्यते, तथापि क्रम-भगवत्-प्राप्ति-रीत्या तद्-अनन्तरं भगवत्-प्राप्तिस् त्व् अवश्यं मन्येतैव, यथाजामिलस्य दर्शितम् ।</p>
<p>॥ १.१९ ॥ श्री-मुनयः ॥ ५३ ॥</p>
<p>[५४]</p>
<p>अथ सम्पद्यमानम् आज्ञाय भीष्मं ब्रह्मणि निष्कले [भा।पु। १.९.४४] इत्य् अत्रापि पूर्ववद् एव समाधानम् । किं वा, <em>निष्कल-ब्रह्म</em>-शब्देन मायातीतो नराकृति-पर-ब्रह्म-भूतः श्री-कृष्ण एवोच्यते । तस्मिन् <em>सम्पद्यमानता</em> तत्-सङ्गतिर् एव । तथाह—</p>
<blockquote>
<p><strong>अधोक्षजालम्भम् इहाशुभात्मनः</strong><br>
<strong>शरीरिणः संसृति-चक्र-शातनम् ।</strong><br>
<strong>तद् ब्रह्म-निर्वाण-सुखं विदुर् बुधास्</strong><br>
<strong>ततो भजध्वं हृदये हृद्-ईश्वरम् ॥ [भा।पु। ७.७.३७]</strong></p></blockquote>
<p><strong>हृदये</strong> वर्तमानं हृदि <strong>भजध्वम्</strong> ।</p>
<p>॥ ७.७ ॥ श्री-प्रह्लादोऽसुर-बालकान् ॥ ५४ ॥</p>
<p>[५५]</p>
<p>सा च कृष्ण-सङ्गतिस् तस्य प्रापञ्चिकागोचरतयापि कृष्ण-रूपेणैवानन्तधा-प्रकाशमानस्य<sup id="fnref:28"><a href="#fn:28" class="footnote-ref" role="doc-noteref">28</a></sup> श्री-कृष्णस्यैव प्रकाशान्तरे सम्भवेत् । अन्यथा विजय-सखे रतिर् अस्तु मेऽनवद्या [भा।पु। १.९.३३] इति सङ्कल्पानुरूपा फल-प्राप्तिर् विरुध्येत ।</p>
<p>अथ श्री-पृथोर् गतिर् अपि श्री-परीक्षिद्वद् एव व्याख्येया । तस्यापि ब्रह्म-धारणान्तरं ब्रह्म-कैवल्य-विलक्षणां श्री-कृष्ण-लोक-प्राप्तिम् एव तद्-भार्याया अर्चिषो गति-दर्शनया सूचयन्ति—</p>
<blockquote>
<p><strong>अहो इयं वधूर् धन्या या चैवं भू-भुजां पतिम् ।</strong><br>
<strong>सर्वात्मना पतिं भेजे यज्ञेशं श्रीर् वधूर् इव ॥</strong><br>
<strong>सैषा नूनं व्रजत्य् ऊर्ध्वम् अनु वैन्यं पतिं सती ।</strong><br>
<strong>पश्यतास्मान् अतीत्यार्चिर् दुर्विभाव्येन कर्मणा ॥</strong> [भा।पु। ४.२३.२५-२६]****</p></blockquote>
<p>टीका च—</p>
<blockquote>
<p>त्रयोविंशे स-भार्यस्य वने नित्य-समाधितः ।<br>
विमानम् अधिरुह्याथ वैकुण्ठ-गतिर् ईर्यते ॥ इत्य् एषा ॥</p></blockquote>
<p>॥ ४.२ ॥ देव्यः परस्परम् ॥ ५५ ॥</p>
<p>[५६]</p>
<p>श्री-भरतस्यान्ते भक्ति-निष्ठाया एव सूचितत्वात् नान्या गतिश् चिन्त्या । यथा तम् उद्दिश्य <strong>तत्रापि</strong> इत्य्-आदि गद्ये—</p>
<blockquote>
<p><strong>भगवतः कर्म-बन्ध-विध्वंसन-श्रवण-स्मरण-गुण-विवरण-चरणारविन्द-युगलं मनसा विदधद्</strong> [भा।पु। ५.९।<strong>३</strong>] इत्य्-आदि ।</p></blockquote>
<p>स्पष्टम् ॥</p>
<p>॥ ५.९ ॥ श्री-शुकः ॥ ५६ ॥</p>
<p>[५७]</p>
<p>रहूगण-महिमानम् उद्दिश्य च—</p>
<blockquote>
<p><strong>एवं हि नृप भगवद्-आश्रिताश्रितानुभावः</strong> [भा।पु। ५.१३.२५] इति ।</p></blockquote>
<p>स्पष्टम् ।</p>
<p>॥ ५.१३ ॥ श्री-शुकः ॥ ५७ ॥</p>
<p>[५८]</p>
<p><strong>यो दुस्त्यज</strong> [भा।पु। ५.१४.४४] इत्य्-आदौ</p>
<blockquote>
<p><strong>मधुद्विट्-सेवानुरक्त-मनसाम् अभवोऽपि फल्गुः इति च ।</strong></p></blockquote>
<p>स्पष्टम् ।</p>
<p>॥ ५.१४ ॥ श्री-शुकः ॥ ५८ ॥</p>
<p>[५९]</p>
<p>अतो विष्णु-पुराणाद्य्-उक्ता ज्ञानि-भरताद्याः कल्प-भेदेनान्ये एव ज्ञेयाः ।</p>
<p>तद् एवम् अन्येषाम् अपि महा-भक्तानां प्रीतेर् उदासीना गतिर् न भवत्य् एव, किम् उत विरुद्धा । तद्-अनुकूला सम्पत्तिश् चाप्रार्थितैव भवतीति स्थितम् । प्रीतिमतां चायम् अतिशयः । यदि भगवता सा न दीयते, तदा तेनादानेनापि प्रीतेर् उल्लास एव भवति । यदि वा दीयते, तदा तेनापीति । यथा –</p>
<blockquote>
<p><strong>अधनोऽयं धनं प्राप्य माद्यन्न् उच्चैर् न मां स्मरेत् ।</strong><br>
<strong>इति कारुणिको नूनं धनं मेऽभूरि नाददात् ॥</strong> [भा।पु। १०.८१.२०]****</p></blockquote>
<p><strong>अभूर्य् अपि</strong> । यथा च—</p>
<blockquote>
<p>नूनं बतैतन् मम दुर्भगस्य<br>
शश्वद् दरिद्रस्य समृद्धि-हेतुः<br>
महा-विभूतेर् अवलोकतोऽन्यो<br>
नैवोपपद्येत यदूत्तमस्य ॥ [भा।पु। १०.८१.३३] इत्य् अनन्तरम्,</p></blockquote>
<p>नन्व् अब्रुवाणो दिशते समक्षम् [भा।पु। १०.८१.३४] इत्य्-आदिकं, किञ्चित् करोत्य् उर्व् अपि यत् स्वदत्तम् [भा।पु। १०.८१.३५] इत्य्-आदिकं चोक्त्वा तद्-गुणोद्दीपित-प्रीतिर् आह—</p>
<blockquote>
<p><strong>तस्यैव मे सौहृद-सख्य-मैत्री-</strong><br>
<strong>दास्यं पुनर् जन्मनि जन्मनि स्यात् ।</strong><br>
<strong>महानुभावेन गुणालयेन</strong><br>
<strong>विषज्जतस् तत्-पुरुष-प्रसङ्गः ॥</strong> [भा।पु। १०.८१.३६]****</p></blockquote>
<p>निरुपाधिकोपकार-मयं <strong>सौहृदम्</strong> । सह-विहारिता-मयं तद् एव <strong>सख्यम्</strong> । <strong>मैत्री</strong> स्निग्धत्वम् । <strong>दास्यं</strong> सेवकत्व-मात्रम् अपि स्यात् । द्वन्द्वैक्यम् । <strong>महानुभावेन</strong> तेनैव । अत एव सा सम्पत्तिर् अपि भगवत्-सेवार्थम् एव तेन नियुक्तेत्य् आयातम् ।</p>
<p>॥ १०.८१ ॥ श्रीदाम-विप्रः ॥ ५९-६० ॥</p>
<p>[६१]</p>
<p>(६१.१) तद् एवं भगवत्-प्रीतेर् एव परम-पुरुषार्थता स्थापिता ।</p>
<p>(६१.२) अथ तस्याः स्वरूप-लक्षणं श्री-विष्णु-पुराणे प्रह्लादेनातिदेश-द्वारा दर्शितम्—</p>
<blockquote>
<p>या प्रीतिर् अविवेकानां विषयेष्व् अनपायिनी ।<br>
त्वाम् अनुस्मरतः सा मे हृदयान् नापसर्पतु ॥ [वि।पु। १.२०.१९] इति ।</p></blockquote>
<p><em>या</em> यल्-लक्षणा, <em>सा</em> तल्-लक्षणा इत्य् अर्थः । न तु या सैवेति वक्ष्यमाण-लक्षणैक्यात्, तथापि पूर्वस्या माया-शक्ति-वृत्तिमयत्वेन, उत्तरस्याः स्वरूप-शक्ति-मयत्वेन भेदात् ।</p>
<p>एतद् उक्तं भवति—प्रीति-शब्देन खलु मुत्-प्रमोद-हर्षानन्दादि-पर्यायं सुखम् उच्यते । भाव-हार्द-सौहृदादि-पर्याया प्रियता चोच्यते । तत्र उल्लासात्मको ज्ञान-विशेषः सुखम् । तथा विषयानुकूल्यात्मकस् तद्-आनुकूल्यानुगत-तत्-स्पृहा-तद्-अनुभव-हेतुकोल्लास-मय-ज्ञान-विशेषः प्रियता । अत एवास्यां सुखत्वेऽपि पूर्वतो वैशिष्ट्यम् ।</p>
<p>तयोः प्रतियोगिणौ च क्रमेण दुःख-द्वेषौ । अतः सुखस्य उल्लास-मात्रात्मकत्वाद् आश्रय एव विद्यते, न तु विषयः । एवं तत्-प्रतियोगिनो दुःखस्य च । प्रियतायास् त्व् आनुकूल्य-स्पृहात्मकत्वाद् विषयश् च विद्यते, एवं प्रातिकूल्यात्मकस्य तत्-प्रतियोगिनो द्वेषस्य च । तत्र सुख-दुःखयोर् आश्रयौ सुष्ठु-दुष्ट-कर्माणौ जीवौ । प्रियता-द्वेषयोर् आश्रयौ प्रीयमाण-द्विषन्तौ, विषयौ च तत्-प्रिय-द्वेष्यौ ।</p>
<p>(६१.३) तत्र प्रीत्य्-अर्थानां क्रियाणां विषयस्याधिकरणत्वम् एव दीप्त्य्-अर्थवत्, द्वेषार्थानां तु विषयस्य कर्मत्वं हन्त्य्-अर्थवत् ।</p>
<p>एतद् उक्तं भवति—कर्तुर् ईप्सिततमं खलु कर्म । ईप्सिततमत्वं च या क्रियारभ्यते, साक्षात् तयैव साधयितुम् इष्टतमत्वम् । साधनं चोत्पाद्यत्वेन, विकार्यत्वेन, संस्कार्यत्वेन, प्राप्यत्वेन च सम्पादनम् इति चतुर्-विधम् । तस्माद् अन्तर्-भूत-ण्य्-अर्थो<sup id="fnref:29"><a href="#fn:29" class="footnote-ref" role="doc-noteref">29</a></sup> यो धातुः, स एव स-कर्मकः स्यात्, नान्यः । यथा घटं करोतीत्य् उक्ते घट उत्पद्यते तम् उत्पादयतीति गम्यते । तण्डुलं पचतीति तण्डुलो विक्लिद्यति तं विक्लेदयतीत्य्-आदि । सत्ता-दीप्त्य्-आदीनां तु न तादृशत्वं गम्यत इत्य् अकर्मकत्वम् एवेति । न च प्रीतेर् ज्ञान-रूपत्वेन सकर्मकत्वम् आशङ्क्यं, चेतति-प्रभृतीनां तद्-विनाभाव-दर्शनात् । अतो ब्रह्म-ज्ञानवद् भूत-रूपोऽयम् अर्थो, न च यज्ञादि-ज्ञानवद् भव्य-रूपो विधि-सापेक्ष इति सिद्धम् ।</p>
<p>तद् एवं प्रीति-शब्दस्य सुख-पर्यायत्वे प्रियता-पर्यायत्वे च स्थिते, <em>या प्रीतिर् अविवेकानाम्</em> इत्य् अत्र तूत्तरत्रत्वम् एव स्पष्टम्, न पूर्वत्वम् । पूर्वत्वे सति विषयेष्व् अनुभूयमानेषु या प्रीतिः सुखम् इत्य् अर्थः, उत्तरत्वे तु विषयेषु या प्रीतिः प्रियतेत्य् अर्थः । ततश् चानुभूयमानेष्व् इत्य् अध्याहार-कल्पनया क्लिष्टा प्रतिपत्तिर् इति ।</p>
<p>तद् एवं पुत्रादि-विषयक-प्रीतेस् तद्-आनुकूल्याद्य्-आत्मकत्वेन भगवत्-प्रीतेर् अपि तथा-भूतत्वेन समान-लक्षणत्वम् एव । तत्र पूर्वस्या माया-शक्ति-वृत्तिमयत्वम् इच्छा द्वेषः सुखं दुःखम् [गीता १३.६]<sup id="fnref:30"><a href="#fn:30" class="footnote-ref" role="doc-noteref">30</a></sup> इत्य्-आदिना श्री-गीतोपनिषद्-आदौ व्यक्तम् अस्ति । उत्तरस्यास् तु स्वरूप-शक्ति-वृत्तिमयत्वम् अन्तिके [६५] दर्शयिष्यामः । तस्मात् साधु व्याख्यातं <em>या यल्-लक्षणा सा तल्-लक्षणा</em> इति ।</p>
<p>(६१.४) इयम् एव भगवत्-प्रीतिर् भक्ति-शब्देनाप्य् उच्यते परमेश्वर-निष्ठत्वात् पित्रादि-गुरु-विषयक-प्रीतिवत् । अत एव तद्-अव्यवहित-पूर्व-पद्ये भक्ति-शब्देनैवो	पादाय प्रार्थितासौ—नाथ योनि-सहस्रेषु [वि।पु। १.२०.१८]<sup id="fnref:31"><a href="#fn:31" class="footnote-ref" role="doc-noteref">31</a></sup> इत्य्-आदौ । अत्र या प्रार्थिता, सैव हि स्वरूप-निर्देश-पूर्वकम् उत्तर-श्लोकेन या प्रीतिर् इत्य्-आदिना विविच्य प्रार्थिता । अत एव न पौनरुक्त्यम् अपि । अतो द्वयोर् ऐक्याद् एव श्रीमत्-परमेश्वरेणाप्य् अनुगृह्णता तयोर् एकयोक्त्यैवानुभाषितम्—भक्तिर् मयि तवास्त्य् एव भूयोऽप्य् एवं भविष्यति [वि।पु। १.२०.२०] इति ।<sup id="fnref:32"><a href="#fn:32" class="footnote-ref" role="doc-noteref">32</a></sup> तयोर् भेदे तु तद्वत् प्रीतिर् अप्य् अनुभाष्येत।</p>
<p>अत एव “हे <strong>माप</strong>! लक्ष्मी-पते! <strong>सा</strong> विषय-प्रीतिर् <strong>मम</strong> <strong>हृदयात्</strong> सर्पतु पलायताम्” इति विरक्ति-प्रार्थना-मयोऽर्थोऽपि न सङ्गच्छते । तस्या अप्य् अनुभाषणाभावात्, “नापसर्पतु” इति प्रसिद्ध-पाठान्तर-विरोधाच् च । ततस् तद्-भक्तेर् अपि तत्-प्रीति-पर्यायत्वे स्थितेऽपि प्रीणातिवन् न भजतिः सर्व-प्रत्ययान्त एव प्रीतिं<sup id="fnref:33"><a href="#fn:33" class="footnote-ref" role="doc-noteref">33</a></sup> वदति प्रयोगादर्शनात् । प्रयोगस् तु क्तिन्-क्त-प्रत्ययान्त एव दृश्यते । यदा च प्रीत्य्-अर्थ-वृत्तिस् तदा प्रीणातिवद् अकर्मक एव भवतीति ।</p>
<p>तद् एवं विषय-प्रीति-दृष्टान्तेन श्री-भगवद्-विषयानुकूल्यात्मकस् तद्-अनुगत-स्पृहादि-मयो ज्ञान-विशेषस् तत्-प्रीतिर् इति लक्षितम् । विषय-माधुर्यानुभववत् भगवन्-माधुर्यानुभवस् तु ततोऽन्यः ।</p>
<p>(६१.५) अत एव भक्तिर् विरक्तिर् भगवत्-प्रबोधः [भा।पु। ११.२.४३] इति भेदेनाम्नातम्।</p>
<blockquote>
<p>भक्त्या त्व् अनन्यया शक्य अहम् एवं-विधोऽर्जुन ।<br>
ज्ञातुं द्रष्टुं च तत्त्वेन प्रवेष्टुं च परंतप ॥ [गीता ११.५४]</p></blockquote>
<p>अथैनं भगवत्-प्रीतिं साक्षाद् एव लक्षयति सार्धेन—</p>
<blockquote>
<p><strong>देवानां गुण-लिङ्गानाम् आनुश्रविक-कर्मणाम् ।</strong><br>
<strong>सत्त्व एवैक-मनसो वृत्तिः स्वाभाविकी तु या ॥</strong><br>
<strong>अनिमित्ता भागवती भक्तिः सिद्धेर् गरीयसी ॥</strong> [भा।पु। ३.२५.३२-३३]</p></blockquote>
<p>पूर्वं श्रद्धा रतिर् भक्तिर् अनुक्रमिष्यति [भा।पु। ३.२५.२५] इत्य् उक्तम् । अत्र यद्यपि रति-भक्त्योर् द्वयोर् अपि तारतम्य-मात्र-भेदयोः प्रीतित्वम् एव, तथापि प्रीत्य्-अतिशय-लक्षणायां प्रेमाख्यायां भक्तौ तद् अतिस्फुटं स्याद् इति कृत्वा, <strong>भक्ति</strong>-पदेन ताम् उपादाय लक्षयति ।</p>
<p>अर्थश् चायम्—<strong>गुण-लिङ्गानां</strong> गुण-त्रयोपाधीनाम् । <strong>आनुश्रविकं</strong> श्रुति-पुराणादि-गम्यं <strong>कर्माचरितं</strong> येषां ते तथोक्ताः । तेषां देवानां श्री-विष्णु-ब्रह्म-शिवानां मध्ये <strong>सत्त्वे</strong> सान्निध्य-मात्रेण सत्त्व-गुणोपकारके स्वरूप-शक्ति-वृत्ति-भूत-शुद्ध-सत्त्वात्मके वा श्री-विष्णौ । एतच् चोपलक्षणम् । श्री-भगवद्-आद्य्-अनन्ताविर्भावेष्व् एकस्मिन्न् अपीत्य् अर्थः । <strong>एव</strong>-कारेण नेतरत्र, न च तत्रापि च, इतरत्रापि च । <strong>एक-मनसः</strong> पुरुषस्य या <strong>वृत्तिः</strong>, तद्-आनुकूल्यात्मको ज्ञान-विशेषः । <strong>अनिमित्ता</strong> फलाभिसन्धि-शून्या । <strong>स्वाभाविकी</strong> स्वरसत एव विषय-सौन्दर्याद् अयत्नेनैव जायमाना, न च बलाद् आपाद्यमाना । सा भागवती <strong>भक्तिः</strong> प्रीतिर् इत्य् अर्थः ।</p>
<p>प्रीति-सम्बन्धाद् एवानन्यस्या भक्तेः स्वाभाविकत्वं स्यात् । तस्माद् वृत्ति-शब्देन प्रीतिर् एवात्र मुख्यत्वेन ग्राह्येति । सा च <strong>सिद्धेर्</strong> मोक्षाद् <strong>गरीयसी</strong>, सालोक्य-सार्ष्टि- [भा।पु। ३.२९.१३] इत्य्-आदि-श्रवणात् । अत एव ज्ञान-साध्यस्यापि तिरस्कार-प्रसिद्धेर् ज्ञान-मात्र-तिरस्कारार्थं <strong>सिद्धेर्</strong> ज्ञानाद् इति व्याख्यानम् असदृशम् । अत्र मोक्षाद् गरीयस्त्वत्वेन तस्या वृत्तेर् गुणातीतत्वं ततोऽपि घन-परमानन्दत्वं श्री-भगवत्-प्रसाद-विशेषेणैव मनस्य् उदित्वरत्वम्,<sup id="fnref:34"><a href="#fn:34" class="footnote-ref" role="doc-noteref">34</a></sup> तत् तादात्म्येनैव तद्-वृत्ति-व्यपदेश्यत्वं  च दर्शितम् ।</p>
<p>॥ ३.२५ ॥ श्री-कपिल-देवः ॥ ६१ ॥</p>
<p>[६२]</p>
<p>अथ तद् एव गुणातीतत्वादिकं दर्शयितुं पुनः प्रक्रिया । तत्र तस्यां भगवत्-सम्बन्धि-ज्ञान-रूपत्वेन तत्-सम्बन्धि-सुख-रूपत्वेन च गुणातीतत्वं श्री-भगवतैव दर्शितम्—</p>
<blockquote>
<p>कैवल्यं सात्त्विकं ज्ञानं रजो वैकल्पिकं च यत् ।<br>
प्राकृतं तामसं ज्ञानं मन्-निष्ठं निर्गुणं स्मृतम् ॥ [भा।पु। ११.२५.२४] इति ।<br>
सात्त्विकं सुखम् आत्मोत्थं विषयोत्थं तु राजसम् ।<br>
तामसं मोह-दैन्योत्थं निर्गुणं मद्-अपाश्रयम् ॥ [भा।पु। ११.२५.२९] इति च ।</p></blockquote>
<p>एवम् एव च श्री-प्रह्लादस्य सर्वाध-धूनन-ब्रह्मानुभवानन्तरं परम-प्रेमोदयो दर्शितः । तथास्याः स्वाभाविकानिमित्त-तद्-भक्ति-रूपत्वेन च निर्गुणत्वं सिद्धम् अस्ति मद्-गुण-श्रुति-मात्रेण [भा।पु। ३.२९.११] इत्य्-आदि श्री-कपिल-देव-वाक्येन । एतद्-अनन्तरं च सालोक्य- [३.२९.१३] इत्य्-आदि-पद्ये सर्वाभ्योऽपि मुक्तिभ्यः परमानन्द-रूपत्वं दर्शितम् ।</p>
<p>अन्येषु च तस्याः परम-पुरुषार्थता-निर्णय-वाक्येषु परितस् तद् एव व्यक्तम् । तत्र यथा वर्ण-विधानम् [भा।पु। ५.१९.१९] इत्य्-आदि-गद्ये तस्या अपवर्गत्व-निर्देशेन गुणातीतत्वं नित्यत्वं च दर्शितम् ।</p>
<p>मुक्तिं ददाति कर्हिचित् [भा।पु। ५.६.१८] इत्य्-आदौ मुक्ति-दानम् अतिक्रम्यापि भगवत्-प्रसाद-विशेषमयत्वेन तत् त्रयम् ।</p>
<p>वरान् विभो [भा।पु। ४.२०.२३] इत्य्-आदि-द्वयेऽपि, कथं वृणीते गुण-विक्रियात्मनाम् इत्य् अत्रागुण-विकारत्वं तत एव नित्यत्वम् । न कामये नाथ [भा।पु। ४.२०.२४] इत्य्-आदौ ततोऽप्य् आनन्दातिशयो दर्शितः ।</p>
<p>यस्यां वै श्रूयमाणायाम् [भा।पु। १.७.७] इत्य्-आदौ परमार्थ-वस्तु-प्रतिपादक-श्री-भागवतस्य फलत्वेनापि तत् त्रयम् । तत्रैवात्मारामाणाम् अपि तत्-सुख-श्रवणेन ताद्-दार्ढ्यम् । मायातीत-वैकुण्ठादि-वैभव-गतानां तत्-पार्षदानां तच्-छ्रवणेन तु किम् उत ।</p>
<p>तथैव तुष्टे च तत्र [भा।पु। ७.६.२५] इत्य्-आदौ, किं तैर् गुण-व्यतिकराद् इह ये स्वसिद्धाः धर्मादयः इत्य् उक्त्वा गुणातीतत्वं, किम् अगुणेन च काङ्क्षितेन [तत्रैव] इत्य् उक्त्वा मोक्षाद् अपि परमानन्द-रूपत्वं दर्शितम् ।</p>
<p>प्रत्यानीता [भा।पु। ७.८.४२] इत्य् अत्रान्यस्य काल-ग्रस्तत्वम् उक्त्वा मुक्तेस् तस्याश् चाकाल-ग्रस्तत्वेन साम्येऽपि तस्या आनन्दाधिक्यम् उक्तम् ।</p>
<p>एवं नात्यन्तिकं विगणयन्ति [भा।पु। ३.१५.४८] इत्य्-आदौ, मत्-सेवया प्रतीतं ते [भा।पु। ९.४.६७] इत्य्-आदौ, या निर्वृतिस् तनु-भृताम् [भा।पु। ४.९.१०] इत्य्-आदि श्री-ध्रुव-वाक्येऽपि योज्यम् ।</p>
<p>सर्वम् एतत् यस्याम् एव कवयः&quot; [भा।पु। ५.६.१७] इत्य्-आदि-गद्ये व्यक्तम् अस्ति । तत्रैव तया परया निर्वृत्या इत्य् अनेन साक्षाद् एव तस्या मोक्षाद् अपि परमत्वम् आनन्दैक-रूपत्वं च निगदेनैवोक्तम् अस्ति ।</p>
<p>किं बहुना ? परमानन्दैक-रूपस्य सर्वानन्द-कदम्बावलम्बस्य श्री-भगवतोऽप्य् आनन्द-चमत्कारिता तस्याः प्रीतेः श्रूयते । यथोक्तं—प्रीतः स्वयं प्रीतिम् अगाद् गायस्य [भा।पु। ५.१५.१३] इति ।</p>
<p>तथा चाह—</p>
<blockquote>
<p><strong>अहं भक्त-पराधीनो ह्य् अस्वतन्त्र इव द्विज ।</strong><br>
<strong>साधुभिर् ग्रस्त-हृदयो भक्तैर् भक्त-जन-प्रियः ॥</strong> [भा।पु। ९.४.६३]</p></blockquote>
<p>यथा ह्य् <strong>अस्वतन्त्रो</strong> जीवः <strong>पराधीनो</strong> भवति, तथैव्<strong>आहं</strong> स्वतन्त्रोऽपि <strong>भक्त-पराधीन</strong> इत्य् अर्थः । तत्र हेतुः— भक्ताख्यैः साधुभिर् मुमुक्षा-पर्यन्त-कैतव-रहितैर् ग्रस्तं भक्त्या वशीकृतं हृदयं यस्य सः । तत्र हेतुः—<strong>भक्त-जनेषु प्रियः</strong> तत्-प्रीति-लाभेनातिप्रीतिमान् ।</p>
<p>[६३]</p>
<p>भगवद्-आनन्दः खलु द्विधा—स्वरूपानन्दः स्वरूप-शक्त्य्-आनन्दश् च । अन्तिमश् च द्विधा—मानसानन्द ऐश्वर्यानन्दश् च । तत्रानेन तदीयेषु मानसानन्देषु भक्त्य्-आनन्दस्य साम्राज्यं दर्शितम् । स्वरूपानन्देषु ऐश्वर्यानन्देषु चाह पद्याभ्याम्—</p>
<blockquote>
<p><strong>नाहम् आत्मानम् आशासे मद्-भक्तैः साधुभिर् विना ।</strong><br>
<strong>श्रियं चात्यन्तिकीं ब्रह्मन् येषां गतिर् अहं परा ॥</strong> [भा।पु। ९.४.६४]</p></blockquote>
<p><strong>नाशासे</strong> न स्पृहयामि ॥</p>
<p>॥ ९.४ ॥ श्री-विष्णुर् दुर्वाससम् ॥ ६२-६३ ॥</p>
<p>[६४]</p>
<p>तथैव भक्त-श्रेष्ठत्वेन श्रीमद्-उद्धवं लक्ष्यीकृत्याह—</p>
<blockquote>
<p><strong>न तथा मे प्रियतम आत्म-योनिर् न शङ्करः ।</strong><br>
<strong>न च सङ्कर्षणो न श्रीर् नैवात्मा च यथा भवान् ॥</strong> [भा।पु। ११.१४.१५]****</p></blockquote>
<p><strong>यथा</strong> भक्तत्वातिशय-द्वारा <strong>भवान्</strong> <strong>मे प्रियतमः</strong>, तथा <strong>आत्म-योनिर्</strong> ब्रह्मा पुत्रत्व-द्वारा न प्रियतमः । न च <strong>शङ्करो</strong> गुणावतारत्व-द्वारा, न च <strong>सङ्कर्षणो</strong> भ्रातृत्व-द्वारा, न च <strong>श्रीर्</strong> जायात्व-व्यवहार-द्वारा, न च <strong>आत्मा</strong> परमानन्द-घन-स्वरूपता-द्वारेत्य् अर्थः ॥</p>
<p>॥ ११.१४ ॥ श्री-भगवान् ॥ ६४ ॥</p>
<p>[६५]</p>
<p>अथ श्रुतौ—भक्तिर् एवैनं नयति, भक्तिर् एवैनं दर्शयति भक्ति-वशः पुरुषो भक्तिर् एव भूयसी [माठर-श्रुतिः] इति श्रूयते । तस्माद् एवं विविच्यते—या चैवं भगवन्तं स्वानन्देन मदयति, सा किं-लक्षणा स्यात्? इति । न तावत् साङ्ख्यानाम् इव प्राकृत-सत्त्व-मय-मायिकानन्द-रूपा, भगवतो मायानभिभाव्यत्व-श्रुतेः स्वतस्-तृप्तत्वाच् च । न च निर्विशेष-वादिनाम् इव भगवत्-स्वरूपानन्द-रूपा, अतिशयानुपपत्तेः । अतो नतरां जीवस्य स्वरूपानन्द-रूपा, अत्यन्त-क्षुद्रत्वात् तस्य । ततः—</p>
<blockquote>
<p>ह्लादिनी सन्धिनी संवित् त्वय्य् एका सर्व-संश्रये ।<br>
ह्लाद-ताप-करी मिश्रा त्वयि नो गुण-वर्जिते ॥ [वि।पु। १.१२.६९]</p></blockquote>
<p>इति विष्णु-पुराणानुसारेण ह्लादिन्य्-आख्य-तदीय-स्वरूप-शक्त्य्-आनन्द-रूपैवेत्य् अवशिष्यते, यया खलु भगवान् स्वरूपानन्दम् अनुभवति, यद्-आनन्देनानन्द-विशेषी-भवति,<sup id="fnref:35"><a href="#fn:35" class="footnote-ref" role="doc-noteref">35</a></sup> ययैवं तं तम् आनन्दम् अन्यान् अप्य् अनुभावयतीति ।</p>
<p>अथ तस्या अपि भगवति सदैव वर्तमानतयातिशयानुपपत्तेस् त्व् एवं विवेचनीयं, श्रुतार्थान्यथानुपपत्त्य्-अर्थापत्ति-प्रमाण-सिद्धत्वात् । तस्या ह्लादिन्या एव कापि सर्वानन्दातिशायिनी वृत्तिर् नित्यं भक्त-वृन्देष्व् एव निक्षिप्यमाणा भगवत्-प्रीत्य्-आख्यया वर्तते । अतस् तद्-अनुभवेन श्री-भगवान् अपि श्रीमद्-भक्तेषु प्रीत्य्-अतिशयं भजत इति ।</p>
<p>अत एव तत्-सुखेन भक्त-भगवतोः परस्परम् आवेशम् आह—</p>
<blockquote>
<p><strong>साधवो हृदयं मह्यं साधूनां हृदयं त्व् अहम् ।</strong><br>
<strong>मद्-अन्यत् ते न जानन्ति नाहं तेभ्यो मनाग् अपि ॥</strong> [भा।पु। ९.४.६८]****</p></blockquote>
<p>मह्यं मम । हृदयेन स्वस्य सामानाधिकरण्ये बीजम् आह—मद्-अन्यद् इति । अत्यन्तावशेनैकतापत्त्या ज्वलल्-लोहादाव् अग्नि-व्यपदेशवद् अत्राप्य् अभेद-निर्देश इत्य् अर्थः ।</p>
<p>॥ ९.४ ॥ श्री-विष्णुर् दुर्वाससम् ॥ ६५ ॥</p>
<p>[६६]</p>
<p>तेनैव परस्परं वशवर्तित्वम् आह—</p>
<blockquote>
<p><strong>अजित जितः सम-मतिभिः</strong><br>
<strong>साधुभिर् भवान् जितात्मभिर् भवता ।</strong><br>
<strong>विजितास् तेऽपि च भजताम्</strong><br>
<strong>अकामात्मनां य आत्मदोऽतिकरुणः ॥</strong> [भा।पु। ६.१६.३४]****</p></blockquote>
<p>टीका च—हे अजित ! अन्यैर् अजितोऽपि भवान् साधुभिर् भक्तैर् जितः । स्वाधीन एव कृतः । यतो भवान् अतिकरुणः । तेऽपि च निष्कामा अपि भवता विजिताः । यो भवान् अकामात्मनाम् आत्मानम् एव ददाति इत्य् एषा ।</p>
<p>हरि-भक्ति-सुधोदये च प्रह्लादं प्रति श्री-मुख-वाक्यम्—</p>
<blockquote>
<p>स-भयं सम्भ्रमं वत्स मद्-गौरव-कृतं त्यज ।<br>
नैष प्रियो मे भक्तेषु स्वाधीन-प्रणयी भव ॥<br>
अपि मे पूर्ण-कामस्य नवं नवम् इदं प्रियम् ।<br>
निःशङ्क-प्रणयाद् भक्तो यन् मां पश्यति भाषते ॥<br>
सदा मुक्तोऽपि बद्धोऽस्मि भक्तेषु स्नेह-रज्जुभिः ।<br>
अजितोऽपि जितोऽहं तैर् अवश्योऽपि वशीकृतः ॥<br>
त्यक्त-बन्धु-जन-स्नेहो मयि यं कुरुते रतिम् ।<br>
एकस् तस्यास्मि स च मे न चान्योऽस्त्य् आवयोः सुहृत् ॥ [ह।भ।सु। १४.२७-३०] इति ।</p></blockquote>
<p>तस्मात् साधु व्याख्यातं भगवत्-प्रीति-रूपा वृत्तिर् मायादिमयी न भवति । किं तर्हि ? स्वरूप-शक्त्य्-आनन्द-रूपा यद्-आनन्द-पराधीनः श्री-भगवान् अपीति । यथा च श्रीमती गोपालोत्तर-तापनी श्रुतिः—विज्ञान-घन आनन्द-घनः सच्-चिद्-आनन्दैक-रसे भक्ति-योगे तिष्ठति [गो।ता।उ। २.७९] इति ।</p>
<p>॥ ६.१६ ॥ चित्रकेतुः श्री-सङ्कर्षणम् ॥ ६६ ॥</p>
<p>[६७]</p>
<p>तद् एवं तस्याः स्वरूप-लक्षणम् उक्तम् । तटस्थ-लक्षणम् अप्य् आह—</p>
<blockquote>
<p><strong>स्मरन्तः स्मारयन्तश् च</strong><br>
<strong>मिथोऽघौघ-हरं हरिम् ।</strong><br>
<strong>भक्त्या सञ्जातया भक्त्या</strong><br>
<strong>बिभ्रत्य् उत्पुलकां तनुम् ॥</strong> [भा।पु। ११.३.३१]</p></blockquote>
<p>स्पष्टम् ।</p>
<p>॥ ११.३ ॥ श्री-प्रबुद्धो निमिम् ॥ ६७ ॥</p>
<p>[६८]</p>
<p>तथा—</p>
<blockquote>
<p><strong>कथं विना रोम-हर्षं</strong><br>
<strong>द्रवता चेतसा विना ।</strong><br>
<strong>विनानन्दाश्रु-कलया</strong><br>
<strong>शुध्येद् भक्त्या विनाशयः ॥</strong> [भा।पु। ११.१४.२३]****</p></blockquote>
<p>टीका च—<strong>रोमहर्षादिकं</strong> <strong>विना कथं</strong> भक्तिर् गम्यते ? <strong>भक्त्या</strong> च <strong>विना कथम्</strong> <strong>आशयः</strong> <strong>शुद्ध्येत्</strong>? इत्य् एषा ।</p>
<p>॥ ११.१४ ॥ श्री-भगवान् ॥ ६८ ॥</p>
<p>[६९]</p>
<p>तद् एवं प्रीतेर् लक्षणं चित्त-द्रवस् तस्य च श्री-रोमहर्षादिकम् । कथञ्चिज्-जातेऽपि चित्त-द्रवे रोमहर्षादिके वा न चेद् आशय-शुद्धिस् तदापि न भक्तेः सम्यग्-आविर्भाव इति ज्ञापितम् । आशय-शुद्धिर् नाम चान्य-तात्पर्य-परित्यागः प्रीति-तात्पर्यं च । अत एव अनिमित्ता स्वाभाविकी [भा।पु। ३.२५.३२] च इति तद्-विशेषणम् । यथाहाक्रूरम् उद्दिश्य–</p>
<blockquote>
<p><strong>देहं-भृताम् इयान् अर्थो</strong><br>
<strong>हित्वा दम्भं भियं शुचम् ।</strong><br>
<strong>सन्देशाद् यो हरेर् लिङ्ग-</strong><br>
<strong>दर्शन-श्रवणादिभिः ॥</strong> [भा।पु। १०.३८.२७]</p></blockquote>
<p>टीका च—ननु किम्-अर्थम् एवं व्यलुठत् ? नास्ति प्रेम-संरम्भे फलोद्देश इत्य् आह—देहं-भृताम् इति । <strong>देह-भाजाम्</strong> <strong>एतावान्</strong> एव पुरुष्<strong>आर्थः</strong>, कंसस्य <strong>सन्देशाद्</strong> आरभ्य <strong>हरेर् लिङ्ग-दर्शन-श्रवणादिभिर्</strong> <strong>यो</strong>ऽयम् अक्रूरस्य वर्णितः इत्य् एषा ।</p>
<p>अत्र <strong>दम्भं शुचं भयं हित्वा</strong> योऽयं जात इति योजनिकया चैवं गम्यते । यथाक्रूरस्य तत्र दम्भो नासीत्, न मय्य् उपैष्यत्य् अरि-बुद्धिम् अच्युत [भा।पु। १०.३८.१८] इत्य्-आदि-चिन्तनात् । तथान्तः-सुखान्तर-तात्पर्य-लक्षणो यदि दम्भो न स्यात्, यथा च कंस-प्रतापितो यो बन्धु-वर्गः, तत्-प्रतापयितव्यश् च यः, तस्य तस्य हेतोर् निज-कुल-रक्षावतीर्ण-श्री-कृष्ण-पुरतो व्यञ्जितः शोको भीश् च तादृशावेशे हेतुर् नासीत्, तद्-दर्शनाह्लाद- [भा।पु। १०.३८.२६] इत्य्-आद्य्-उक्तेः, प्रेम-विभिन्न-धैर्यः [भा।पु। ३.१.३२] इत्य्-आद्य्-उक्तेश् च । तथा यदि निज-दुःख-हानि-तात्पर्यं न स्यात्, तदाक्रूरस्य <strong>यो</strong>ऽयं प्रेमावेशो जातः, स <strong>इयान्</strong> एतावान् अपि देहिनाम् <strong>अर्थः</strong> परम-पुरुषार्थः स्यात्, किम् उत ततोऽपि भूयान् इति ॥</p>
<p>॥ १०.३८ ॥ श्री-शुकः ॥ ६९ ॥</p>
<p>[७०]</p>
<p>लौकिक-शुद्ध-प्रीति-निदर्शनेनापि स्वयं तथैव द्रढयति—</p>
<blockquote>
<p><strong>मिथो भजन्ति ये सख्यः स्वार्थैकान्तोद्यमा हि ते ।</strong><br>
<strong>न तत्र सौहृदं धर्मः स्वार्थार्थं तद् धि नान्यथा ॥</strong><br>
<strong>भजन्त्य् अभजतो ये वै करुणाः पितरो यथा ।</strong><br>
<strong>धर्मो निरपवादोऽत्र सौहृदं च सुमध्यमाः ॥</strong> [भा।पु। १०.३२.१७-१८]</p></blockquote>
<p>स्पष्टम् ।</p>
<p>[७१]</p>
<p>ततोऽपि स्व-प्रीतेर् वैशिष्ट्यम् आह—</p>
<blockquote>
<p><strong>नाहं तु सख्यो भजतोऽपि जन्तून्</strong><br>
<strong>भजाम्य् अमीषाम् अनुवृत्तिवृत्तये ।</strong><br>
<strong>यथाधनो लब्ध-धने विनष्टे</strong><br>
<strong>तच् चिन्तयान्यन् निभृतो न वेद ॥</strong> [भा।पु। १०.३२.२०]</p></blockquote>
<p>भजन्त्य् अभजतः [भा।पु। १०.३२.१८] इत्य् अत्र न करुणादीनां दयनीयादि-कर्तृक-प्रीत्य्-आस्वादापेक्षा । तथा दयनीयादीनां करुणादि-विषया या प्रीतिः, सा करुणादि-भजन-जीवना स्याद् इत्य् आयाति । अत्र तु श्री-कृष्णस्य स्व-भक्तेषु स्व-प्रेमातिशयोदये प्रयत्नः । तद्-उदये च सति, तद्-आस्वादाद् भक्त-विषयक-प्रेम-चमत्कारोऽतिशयेन स्याद् इति तद्-भक्तानां च तत्-कृतौदासीन्येऽपि प्रेम्णोर् एव वृद्धिः स्याद् इति वैशिष्ट्यम् आगतम् ।</p>
<p>॥ १०.३२ ॥ श्री-भगवान् व्रज-देवीः ॥ ७०-७१ ॥</p>
<p>[७२]</p>
<p>सा च शुद्धा प्रीतिः श्रीमतो वृत्रस्य दृश्यते । यथा—</p>
<blockquote>
<p><strong>अहं हरे तव पादैक-मूल-</strong><br>
<strong>दासानुदासो भवितास्मि भूयः ।</strong><br>
<strong>मनः स्मरेतासु-पतेर् गुणांस् ते</strong><br>
<strong>गृणीत वाक् कर्म करोतु कायः ॥</strong> [भा।पु। ६.११.२४]****<br>
<strong>न नाक-पृष्ठम्</strong> [भा।पु। ६.११.२५] इत्य्-आदि ।<br>
<strong>अजात-पक्षा इव मातरं खगाः</strong><br>
<strong>स्तन्यं यथा वत्सतराः क्षुधार्ताः ।</strong><br>
<strong>प्रियं प्रियेव व्युषितं विषण्णा</strong><br>
<strong>मनोऽरविन्दाक्ष दिदृक्षते त्वाम् ॥</strong><br>
<strong>ममोत्तमश्लोक-जनेषु सख्यं</strong><br>
<strong>संसार-चक्रे भ्रमतः स्व-कर्मभिः ।</strong><br>
<strong>त्वन्-माययात्मात्मज-दार-गेहेष्व्</strong><br>
<strong>आसक्त-चित्तस्य न नाथ भूयात् ॥</strong> [भा।पु। ६.११.२६-२७]</p></blockquote>
<p><strong>अजातेति</strong> । अत्र <strong>अजात-पक्षा</strong> इत्य् अनेनानन्याश्रयत्वं, तद्-अनुगमनासमर्थत्वं च । तथा तत्-सहितेन <strong>मातरम्</strong> इत्य् अनेन अनन्य-स्वाभाविक-दयालुत्वं तदीय-दयाधिक्यं च व्यञ्जितम् । तेन तेन च मातरि तेषाम् अपि प्रीत्य्-अतिशयो दर्शितः । ततस् तत्-साम्येन तद्वद् आत्मनोऽपि भगवति प्रीत्य्-आधिक्य-हेतुका <strong>दिदृक्षा</strong> व्यञ्जिता ।</p>
<p>तथापि तन्-मात्रा यद् वस्त्व्-अन्तरम् उपक्रियते, तद् एव तेषाम् उपजीव्यम् आस्वाद्यं चेति केवल-तन्-निष्ठत्वाभावाद् अपरितोषेण दृष्टान्तरम् आह—<strong>स्तन्यम्</strong> इति । अत्र दिदृक्षा-योजनार्थं मातरम् इत्य् एवानुवर्तयितव्ये स्तन्यम् इत्य् उक्तिः, तस्यास् तैस् तद्-अंशतया च तद्-अभेद-विवक्षार्था । ततः स्तन्यं स्तन्य-रूप-तद्-अंश-मयीं मातरम् इत्य् एव लब्धे, तादृशी मातैव तैर् उपजीव्यते आस्वाद्यते चेति पूर्वतः श्रैष्ठ्यं दर्शितम् । तथा <strong>वत्सतरा</strong> अत्यन्त-बाल-वत्साः, तत एव स्वामि-बद्धतया तद्-अनुगताव् असमर्था इति साधारण्येऽपि बहु-समयातिक्रमात् । <strong>क्षुधार्ता</strong> इत्य् अनेन पूर्वतो वैशिष्ट्यम् । तथा गो-जातेः स्नेहातिशय-स्वाभाव्येन च तद्-अनुसन्धेयम् ।</p>
<p>अथ तथाप्य् उत्तर-दृष्टान्ते स्तन्य-गवोः कार्य-कारण-भावेन भेदं वितर्क्य, दृष्टान्त-द्वयेऽप्य् अजात-पक्षत्वादि-विशेषणैर् आयत्यां तादृश-प्रीतेर् अस्थिरतां चालोक्य, दृष्टान्तान्तरम् आह—प्रियम् इति । सत्स्व् अपि वाचकान्तरेषु, तयोः <strong>प्रिय</strong>-शब्देनैव निर्देशात् स्वाभाविकाव्यभिचारि-प्रीतिमन्ताव् एव तौ गृहीतौ, यत्र वार्धक्ये बाल्येऽपि सह-मरणादिकं दृश्यते । ततस् तादृशी कापि <strong>प्रिया</strong> यथा तादृशं <strong>प्रियं व्युषितं</strong> विदूर-प्रोषितं सन्तम् अनन्योपजीवित्वेन <strong>विषण्णा</strong> सती <strong>दिदृक्षते</strong> लोचन-द्वारा तद्-आस्वादाय भृशम् उत्कण्ठते, तथा <strong>मम मनो</strong>ऽपि त्वाम् इत्य् अर्थः । अत्र दार्ष्टान्तिकेऽपि स्व-कर्तृत्वम् अनुक्त्वा मनः-कर्तृत्वोल्लेखेनाबुद्धि-पूर्वक-प्रवृत्ति-प्राप्तौ प्रीतेः स्वाभाविकत्वेनाव्यभिचारित्वं व्यक्तम् । तथारविन्दाक्षेति मनसो भ्रमर-तुल्यता-सूचनेन भगवतः परम-मधुरिमोल्लेखेन च तस्यैवोपजीव्यत्वम् आस्वाद्यत्वं च दर्शितम् ।</p>
<p>अथ तद्-दर्शन-भाग्यं स्वस्यासम्भवयन्न् इदम् अपि मम स्याद् इति स-बाष्पम् आह ममोत्तमेति । तद् एतच् छुद्ध-प्रेमोद्गारमयत्वेनैव श्रीमद्-वृत्र-वधोऽसौ विलक्षणत्वाच् छ्री-भागवत-लक्षणेषु पुराणान्तरेषु गण्यते, वृत्रासुर-वधोपेतं तद् भागवतम् इष्यते [अग्नि।पु। २७२.६] इति ।</p>
<p>॥ ६.११ ॥ श्री-वृत्रः ॥ ७२ ॥</p>
<p>[७३]</p>
<p>तस्मात् केवल-तन्-माधुर्य-तात्पर्यत्वेनैव प्रीतित्वे सिद्धे तात्पर्यान्तरादौ सति प्रीतेर् असम्यग्-आविर्भाव इति सिद्धम् । स च द्विविधः—(१) तद्-आभासस्यैवोदयः (२) ईषद्-उद्गमश् च । अन्त्यश् च द्विविधः—(१) कदाचिद् उद्भवत्-तच्-छवि-मात्रत्वं, (२) तस्या एवोदयावस्था च । तत्र यत्रान्य-तात्पर्यं, तत्र तद्-आभासत्वम् । यत्र प्रीति-तात्पर्याभावस् तत्र कदाचिद् उद्भवत्-तच्-छवि-मात्रत्वम् । यत्र तत्-तात्पर्यम् अन्यासङ्गस् तु दैवात्, तत्र तस्या उदयावस्था च ।</p>
<p>अन्यासङ्गस्य गौणत्वम् । तच् च द्विविधम्—(१) नष्ट-प्रायत्वम् (२) आभास-मात्रत्वं च । तयोः पूर्वत्र तस्याः प्रथमोदयावस्था । उत्तरत्र प्रकटोदयावस्था । तस्मात् प्रथमोदय-पर्यन्त एवासम्यग्-आविर्भावः । प्रकटोदयस्य तु सम्यक्त्वम् एव । यत्र त्व् अन्यासङ्ग एव न विद्यते, तत्र दर्शित-प्रभाव-नामान आविर्भावा ज्ञेयाः । तत्र प्रकटोदयम् आरभ्यैव भक्त्य्-आरब्धेऽपवर्गे जीवन्-मुक्ताः । प्राप्तायां भगवत्-पार्षदतायां परमम् उक्ताः । नित्य-पार्षदास् तु नित्य-मुक्ता ज्ञेयाः । तत्राभासम् आह—</p>
<blockquote>
<p><strong>एवं हरौ भगवति प्रतिलब्ध-भावो</strong><br>
<strong>भक्त्या द्रवद्-धृदय उत्पुलकः प्रमोदात् ।</strong><br>
<strong>औत्कण्ठ्य-बाष्प-कलया मुहुर् अर्द्यमानस्</strong><br>
<strong>तच् चापि चित्त-बडिशं शनकैर् वियुङ्क्ते ॥</strong> [भा।पु। ३.२८.३४]****</p></blockquote>
<p><strong>एवं</strong> पूर्वोक्त-योग-मिश्र-भक्त्य्-अनुष्ठानेन <strong>हरौ प्रतिलब्ध-भावो</strong> भवति । तत्र लिङ्गं— <strong>भक्त्या</strong> इत्य्-आदि । <strong>भक्त्या</strong> स्मरणादिना अपि एवम् अपि लब्ध-ध्येय-मधुरत्वस्य भावेन तादृशतापन्नं तस्य <strong>चित्तं शनकैर् वियुङ्क्ते</strong> विमुक्तम् अपि भवति । येन योगाङ्गतया भक्तिर् अनुष्ठिता, तस्मात् कैवल्येच्छा-कैतव-दोषाद् एवेति भावः । यथोक्तं—धर्मः प्रोज्झित-कैतवोऽत्र परमः [भा।पु। १.१.२] इत्य् अत्र <em>प्र</em>-शब्देन मोक्षाभिसन्धिर् अपि कैतवम् इति । अत एव <strong>बडिश</strong>-शब्देन काठिन्यम् अरसवित्त्वं दाम्भिकत्वं स्वार्थ-मात्र-साधनत्वं च व्यञ्जितम् । शुद्ध-भक्तास् तु न कदाचित् तथा तं ध्येयं त्यजन्ति । यथोक्तं राज्ञा—</p>
<blockquote>
<p>धौतात्मा पुरुषः कृष्ण-पाद-मूलं न मुञ्चति ।<br>
मुक्त-सर्व-परिक्लेशः पान्थः स्व-शरणं यथा ॥ [भा।पु। २.८.६] इति ।</p></blockquote>
<p>श्री-नारदेन च—</p>
<blockquote>
<p>न वै जनो जातु कथञ्चनाव्रजेन्<br>
मुकुन्द-सेव्य् अन्यवद् अङ्ग संसृतिम् ।<br>
स्मरन् मुकुन्दाङ्घ्र्य्-उपगूहनं पुनर्<br>
विहातुम् इच्छेन् न रस-ग्रहो जनः ॥ [भा।पु। १.५.१९] इति ।</p></blockquote>
<p>यो <em>रस-ग्रहः</em>, स तु न त्यजतीत्य् अनेनान्येषां लौह-पाषाणादि-तुल्यत्वं सूचितम् । न तु भगवान् अपि ततोऽन्यथा कुर्यात् । यद् उक्तं श्री-ब्रह्मणा—</p>
<blockquote>
<p>भक्त्या गृहीत-चरणः परया च तेषां<br>
नापैषि नाथ हृदयाम्बुरुहात् स्व-पुंसाम् ॥ [भा।पु। ३.९.५] इति ।</p></blockquote>
<p>आविर्होत्रेण च—</p>
<blockquote>
<p>विसृजति हृदयं न यस्य साक्षाद्<br>
धरिर् अवशाभिहितोऽप्य् अघौघ-नाशः ।<br>
प्रणय-रशनया धृताङ्घ्रि-पद्मः<br>
स भवति भागवत-प्रधान उक्तः ॥ [भा। ११.२.५५]</p></blockquote>
<p>अत एव पूर्वत्र स्व-पुंसाम् [३.९.५] इत्य् अत्र स्वेति विशेषणम् ।</p>
<p>तद् एवम् आभासोदाहरणे श्री-कपिल-देवस्यैव वाक्यं भक्त्या पुमान् जात-विरागः [भा।पु। ३.२५.२६] इत्य्-आदिकम् अपि ज्ञेयम् । तथा हि, अस्य पूर्वत्र श्रद्धा रतिर् भक्तिर् अनुक्रमिष्यति [भा।पु। ३.२५.२५] इति भक्ति-मात्रं दर्शितम् । उत्तरत्र तस्या लक्षणे पृष्टे तल्-लक्षणं वदतानेन भक्तिः सिद्धेर् गरीयसी [भा।पु। ३.२५.३२] इति । नैकात्मतां मे स्पृहयन्ति केचित् [भा।पु। ३.२५.३४] इति च मोक्ष-निरपेक्षतयैव तस्य मुख्याभिधेयत्वम् उक्तम् । जरयत्य् आशु या कोषम् [भा।पु। ३.३५.३३] इति च माया-कोष-ध्वंसनस्य तु तद्-आनुषङ्गिक-गुणत्वम् उक्तम् ।</p>
<p>अत्र भक्त्या पुमान् [३.२५.२६] इत्य्-आदौ तु तादृश्या अपि तस्या भक्तेर् ज्ञानादि-साहाय्येनैव मोक्ष-मात्र-साधकत्वम् उक्त्वा गौणाभिधेयत्वम् उक्तम् । तस्माद् अत्रापि तस्याः भक्तेर् आभास एव प्रथमतो दर्शितः ।</p>
<p>एवं—</p>
<blockquote>
<p>दृष्ट्वा तम् अवनौ सर्व ईक्षणाह्लाद-विक्लवाः ।<br>
दण्डवत् पतिता राजऽ छनैर् उत्थाय तुष्टुवुः ॥ [भा।पु। ६.९.३]</p></blockquote>
<p>इत्य् अत्रापि वृत्राख्य-शत्रु-नाश-स्वाराज्य-प्राप्ति-तात्पर्यवतां देवानां भक्त्य्-आभासत्वम् उदाहार्यम् ।</p>
<p>॥ ३.२८ ॥ श्री-कपिल-देवः ॥ ७३ ॥</p>
<p>[७४]</p>
<p>अथ कदाचिद् उद्भवत्-तच्-छवि-मात्रत्वम् आह—</p>
<blockquote>
<p><strong>सकृन् मनः कृष्ण-पदारविन्दयोर्</strong><br>
<strong>निवेशितं तद्-गुण-रागि यैर् इह ।</strong><br>
<strong>न ते यमं पाश-भृतश् च तद्-भटान्</strong><br>
<strong>स्वप्नेऽपि पश्यन्ति हि चीर्ण-निष्कृताः ॥ [भा।पु। ६.१.१९]</strong></p></blockquote>
<p>रागो रञ्जन-मात्रम्, न तु तद्-गुण-माधुरी-याथार्थ्य-ज्ञानेन साक्षात् प्रीतिः । अत एव तत्र तात्पर्याभावात् सकृद् अपीत्य् उक्तम् । तथाप्य् अस्त्य् अजामिलादिभ्यो विशेष इत्य् आह—न ते यमम् इत्य्-आदि ।</p>
<p>॥ ६.१ ॥ श्री-शुकः ॥ ७४ ॥</p>
<p>[७५]</p>
<p>अथ प्रथमोदयावस्थाम् आह—</p>
<blockquote>
<p><strong>यत्रानुरक्ताः सहसैव धीरा</strong><br>
<strong>व्यपोह्य देहादिषु सङ्गम् ऊढम् ।</strong><br>
<strong>व्रजन्ति तत् पारम-हंस्यम् अन्त्यं</strong><br>
<strong>यस्मिन्न् अहिंसोपशमः स्व-धर्मः ॥ [भा।पु। १.१८.२२]</strong></p></blockquote>
<p><strong>अन्त्यं</strong> पारमहंस्यं भागवत-परमहंसत्वम् । तस्यानुषङ्गिको गुणः <strong>यस्मिन्न्</strong> इति ।</p>
<p>॥ १.१८ ॥ श्री-सूतः ॥ ७५ ॥</p>
<p>[७६]</p>
<p>प्रकटोदयावस्थां श्री-प्रियव्रतम् अधिकृत्याह—</p>
<blockquote>
<p>प्रियव्रतो भागवत आत्मारामः कथं मुने ।<br>
गृहेऽरमत यन्-मूलः कर्म-बन्धः पराभवः ॥ [भा।पु। ५.१.१] <strong>इत्य्-आद्</strong>एः,<br>
संशयोऽयं महान् ब्रह्मन् दारागार-सुतादिषु ।<br>
सक्तस्य यत् सिद्धिर् अभूत् कृष्णे च मतिर् अच्युता ॥ [भा।पु। ५.१.४]</p></blockquote>
<p>इत्य् अन्त्यस्य राज-प्रश्नस्यानन्तरेण गद्येन—</p>
<blockquote>
<p><strong>बाढम् उक्तं भगवत उत्तमश्लोकस्य श्रीमच्-चरणारविन्द-मकरन्द-रस आवेशित-चेतसो भागवत-परमहंस-दयित-कथां किञ्चिद् अन्तराय-विहतां स्वां शिवतमां पदवीं न प्रायेण हिन्वन्ति</strong> [भा।पु। ५.१.५] इति ।</p></blockquote>
<p>टीका च—अङ्गीकृत्य परिहरति बाढम् इति । बाढम् अभिनिवेशादिकं नास्तीति सत्यम् एव तथापि विघ्न-वशेन तेषां प्रवृत्तिः पूर्वाभ्यास-बलेन पुनर् निवृत्तिश् च सङ्गच्छत इत्य् आह भगवत इत्य्-आदिका ।</p>
<p>अत एवोक्तं पृथुं प्रति श्री-विष्णुना—दृष्टासु सम्पत्सु विपत्सु सूरयो; न विक्रियन्ते मयि बद्ध-सौहृदाः [भा।पु। ४.२०.१२] इति । अगस्त्यस्य चेन्द्रद्युम्ने स्वावमाननया न कोपः । किन्तु वैष्णवोचित-महद्-आदर-चर्यायाः परित्यागे शिक्षार्थम् एव मन्तव्यः । तयोर् अनुग्रहार्थाय शापं दास्यन्न् इदं जगौ [भा।पु। १०.१०.७] इतिवत् ।</p>
<p>अथ परीक्षितो ब्राह्मणावमानना तु श्री-कृष्णस्य तद्-व्याजेन स्व-पार्श्व-नयनेच्छाद् एव ।</p>
<blockquote>
<p>तस्यैव मेऽघस्य परावरेशो<br>
व्यासक्त-चित्तस्य गृहेष्व् अभीक्ष्णम् ।<br>
निर्वेद-मूलो द्विज-शाप-रूपो<br>
यत्र प्रसक्तो भयम् आशु धत्ते ॥ [भा।पु। १.१९.१४] इति तद्-उक्तेः ।</p></blockquote>
<p>एवम् अन्यत्रापि योजनीयम् । तस्माच् छ्री-प्रियव्रतस्यापि अभिनिवेशाद्य्-आसङ्गाभासत्वम् एवायातम् । तद् अपि दुःखदम् एव तद्-विधानाम् इति चाग्रे तन्-निर्वेदेन दर्शयिष्यते, अहो असाध्व् अनुष्ठितम् [भा।पु। ५.१.३७] इत्य्-आदिना ।</p>
<p>॥ ५.१ ॥ श्री-शुकः ॥ ७६ ॥</p>
<p>[७७]</p>
<p>प्रकटोदयावस्थायाश् चिह्नान्तरम् आह—</p>
<blockquote>
<p><strong>स उत्तम-श्लोक-पदारविन्दयोर्</strong><br>
<strong>निषेवयाकिञ्चन-सङ्ग-लब्धया ।</strong><br>
<strong>तन्वन् परां निर्वृतिम् आत्मनो मुहुर्</strong><br>
<strong>दुःसङ्ग-दीनस्य मनः शमं व्यधात् ॥</strong> [भा।पु। ७.४.४२]****</p></blockquote>
<p>टीका च—आत्मनः परां निर्वृतिं तन्वन् दुःसङ्ग-दीनस्य अपि मनः शमं शान्तं व्यधायि इत्य् एषा । <em>समं</em> स्व-मनसस् तुल्यम् इति वा व्याख्येयम् ।</p>
<p>॥ ७.४ ॥ श्री-नारदो युधिष्ठिरं प्रति ॥ ७७ ॥</p>
<p>[७८]</p>
<p>अथ दर्शित-प्रभावास् तद्-आविर्भावास् तु श्री-शुकदेवादिषु द्रष्टव्याः । यथा च श्री-नारायण-पञ्चरात्रे—</p>
<blockquote>
<p>भावोन्मत्तो हरेः किञ्चिन् न वेद सुखम् आत्मनः ।<br>
दुःखं चेति महेशानि परमानन्द आप्लुतः ॥ इति ।</p></blockquote>
<p>तद् एवं स-भेदा प्रीत्य्-आख्या भक्तिर् दर्शिता । एषा श्री-गीतोपनिषत्सु च स्वरूप-द्वारा गुण-द्वारा च कथिता—</p>
<blockquote>
<p>अहं सर्वस्य प्रभवो मत्तः सर्वं प्रवर्तते ।<br>
इति मत्वा भजन्ते मां बुधा भाव-समन्विताः ॥<br>
मच्-चित्ता मद्-गत-प्राणा बोधयन्तः परस्परम् ।<br>
कथयन्तश् च मां नित्यं तुष्यन्ति च रमन्ति च ॥<br>
तेषां सतत-युक्तानां भजतां प्रीति-पूर्वकम् ।<br>
ददामि बुद्धि-योगं तं येन माम् उपयान्ति ते ॥ [गीता १०.८-१०] इति ।</p></blockquote>
<p>अथ श्री-भगवत्-प्रीति-लक्षण-वाक्यानां निष्कर्षः—</p>
<blockquote>
<p>निखिल-परमानन्द-चन्द्रिका-चन्द्रमसि<br>
सकल-भुवन-सौभाग्य-सार-सर्वस्व-सत्त्व-गुणोपजीव्यानन्त-विलास-मयामायिक-विशुद्ध-सत्त्वानवरतोल्लासाद् असमोर्ध्व-मधुरे श्री-भगवति<br>
कथम् अपि चित्तावताराद् अनपेक्षित-विधिः स्वरसत एव समुल्लसन्ती,<br>
विषयान्तरैर् अनवच्छेद्या,<br>
तात्पर्यान्तरम् असहमाना,<br>
ह्लादिनी-सार-वृत्ति-विशेष-स्वरूपा,<br>
भगवद्-आनुकूल्यात्मक-तद्-अनुगत-तत्-स्पृहादि-मय-ज्ञान-विशेषाकारा,<br>
तादृश-भक्त-मनो-वृत्ति-विशेष-देहा,<br>
पीयूष-पूरतोऽपि सरसेन स्वेनैव स्व-देहं सरसयन्ती,<br>
भक्त-कृतात्म-रहस्य-सङ्गोपन-गुण-मय-रशना-बाष्प-मुक्तादि-व्यक्त-परिष्कारा,<sup id="fnref:36"><a href="#fn:36" class="footnote-ref" role="doc-noteref">36</a></sup><br>
सर्व-गुणैक-निधान-स्वभावा,<br>
दासीकृताशेष-पुरुषार्थ-सम्पत्तिका,<br>
भगवत्-पातिव्रत्य-व्रत-वर्या-पर्याकुला,<br>
भगवन्-मनोहरणैकोपाय-हारि-रूपा,<br>
भगवति भागवती प्रीतिस् तम् उपसेवमाना विराजत इति ।</p></blockquote>
<p>सेयम् अखण्डापि निजालम्बनस्य भगवत आविर्भाव-तारतम्येन स्वयं तारतम्येनैवाविर्भवति ।</p>
<p>तद् एवं सति श्री-कृष्णस्यैव स्वयं-भगवत्त्वेन तत्-सन्दर्भे दर्शितत्वात् तत्रैव तस्या परा प्रतिष्ठिता । अत एव बाहुल्येन तत्-प्रीति-परिपाटीम् एवाधिकृत्य प्रक्रिया दर्शयितव्या । या च क्वचिद् अन्याधिकर्तव्या सा खलु कैमुत्येन तस्या एव पोषणार्थं ज्ञेया ।</p>
<p>अथ श्री-कृष्णे स्वयं भगवत्य् एवाविर्भाव-पूर्णत्व-दर्शनेन तस्याः पूर्णत्वं दर्शयति—</p>
<blockquote>
<p><strong>अद्य नो जन्म-साफल्यं विद्यायास् तपसो दृशः ।</strong><br>
<strong>त्वया सङ्गम्य सद्-गत्या यद् अन्तः श्रेयसां परः ॥</strong> [भा।पु। १०.८४.२१]</p></blockquote>
<p><strong>सतां</strong> त्वद्-एक-निष्ठानां तद्-विशेषाणां <strong>गत्या</strong> <strong>त्वया</strong> श्री-कृष्णाख्येन <strong>सङ्गम्य</strong> नोऽस्माकं वशिष्ठ-चतुःसन-वामदेव-मार्कण्डेय-नारद-कृष्ण-द्वैपायनादीनां ब्रह्मानुभवतां भगवदीय-नाना-भक्ति-रस-विदां दृष्ट-नाना-भगवद्-आविर्भावानाम् अपि अद्य ईदृश-प्राकट्यावच्छिन्नेऽस्मिन्न् एवावसरे <strong>जन्मनः साफल्यं</strong> जातम् । यद् एव <strong>साफल्यं</strong> पूर्व-लब्धानां तत्-तद्-आविर्भाव-जात-तत्-तत्-साफल्य-रूपाणां <strong>श्रेयसां</strong> परम-पुरुषार्थानां <strong>परो</strong>ऽन्तः परमोऽवधिर् इति ।</p>
<p>॥ १०.८४ ॥ महा-मुनयः श्री-भगवन्तम् ॥ ७८ ॥</p>
<p>[७९]</p>
<p>एवम् अन्यत्रापि—</p>
<blockquote>
<p>अथ ब्रह्मात्म-जैर् देवैः प्रजेशैर् आवृतोऽभ्यगात् ।<br>
भवश् च भूत-भव्येशो ययौ भूत-गणैर् वृतः ॥ [भा।पु। ११.६.१]</p></blockquote>
<p>इत्य्-आदिकम् उपक्रम्याह—</p>
<blockquote>
<p><strong>व्यचक्षतावितृप्ताक्षः कृष्णम् अद्भुत-दर्शनम् ।</strong> [भा।पु। ११.६.५] इति ।</p></blockquote>
<p>अत्राप्य् अद्भुतत्वं प्राकट्यान्तरापेक्षयैव ॥</p>
<p>॥ ११.६ ॥ श्री-शुकः ॥ ७९ ॥</p>
<p>[८०]</p>
<p>किं च—</p>
<blockquote>
<p><strong>यन् मर्त्य-लीलौपयिकं स्व-योग-</strong><br>
<strong>माया-बलं दर्शयता गृहीतम् ।</strong><br>
<strong>विस्मापनं स्वस्य च सौभग-र्द्धेः</strong><br>
<strong>परं पदं भूषण-भूषणाङ्गम् ॥</strong> [भा।पु। ३.२.१२]****</p></blockquote>
<p><strong>स्व-योगमाया-बलं</strong> स्व-चिच्-छक्तेर् वीर्यम् । एतादृश-सौभाग्यस्यापि प्रकाशिकेयं भगवतीत्य् एवं-विधं <strong>दर्शयता</strong> आविष्कृतम् ।</p>
<p>सकल-स्व-वैभव-विद्वद्-गण-विस्मापनायेति भावः । न केवलम् एतावत् स्वस्यैव रूपान्तरे तादृशत्वाननुभवात् । तत्रापि प्रतिक्षणम् अप्य् अपूर्व-प्रकाशात् <strong>स्वस्यापि विस्मापनम्</strong> । यतः <strong>सौभग-र्द्धेः परं पदं</strong> परा प्रतिष्ठा ।</p>
<p>ननु तस्य भूषणं त्व् अस्ति सौभग-हेतुः ? इत्य् आह—भूषणेति । कीदृशं ? <strong>मर्त्य-लीलौपायिकं</strong> नराकृतीत्य् अर्थः । तस्मात् सुतरां युक्तम् उक्तं श्री-महा-काल-पुराधिपेनापि—द्विजात्मजा मे युवयोर् दिदृक्षुणा मयोपनीताः [भा।पु। १०.८९.५८] इत्य्-आदि । श्री-हरि-वंशे श्री-कृष्ण-वचनेन च—मद्-दर्शनार्थं ते बाला हृतास् तेन महात्मना [ह।वं। २.११४.८] इति ।</p>
<p>॥ ३.२ ॥ श्रीमान् उद्धवो विदुरम् ॥ ८० ॥</p>
<p>[८१]</p>
<p>अत एव परीक्षिद्-गुण-वर्णने तद्-गुणोपमात्वेनैकम् एकं गुणं श्री-राम-रमेशयोर् दर्शयित्वा सर्व-साद्गुण्योपमात्वेन श्री-कृष्णं दर्शयितुम् अत्यन्तोत्कर्ष-दृष्ट्याशङ्कमानैर् ब्राह्मणैः &ldquo;एष कृष्णम् अनुव्रतः&rdquo; [भा।पु। १.१२.२४] इत्य् एवोक्तं, न तु स इवेति ।</p>
<p>अत एव परम-प्रेम-जनक-स्वभावत्वम् अपि तस्य दृश्यते—विजय-रथ-कुटुम्बः [भा।पु। १.९.३९] इत्य्-आदौ, यम् इह निरीक्ष्य हता गताः सरूपम्<sup id="fnref:37"><a href="#fn:37" class="footnote-ref" role="doc-noteref">37</a></sup> इत्य् अनन्तरं,</p>
<blockquote>
<p><strong>ललित-गति-विलास-वल्गुहास-</strong><br>
<strong>प्रणय-निरीक्षण-कल्पितोरु-मानाः ।</strong><br>
<strong>कृत-मनु-कृत-वत्य उन्मदान्धाः</strong><br>
<strong>प्रकृतिम् अगन् किल यस्य गोप-वध्वः ॥</strong> [भा।पु। १.९.४०]****</p></blockquote>
<p>तत्-स्वभाव-महिम्नः सारूप्य-प्रापणत्वं नाम कियान् उत्कर्षः ? यत एतावतोऽपि प्रेम्नो जनकत्वं दृश्यत इत्य् आह—ललितेति । अत्र कृतानुकरणं नाम लीलाख्यो नायिकानुभावः । तद् उक्तं क्रियानुकरणं लीला [उ।नी। १०.२८] इति । प्रकृतिं स्वभावम् । तादृश-प्रेमावेशो जातः । येन तत्-स्वभाव-निज-स्वभावयोर् ऐक्यम् एव तासु जातम् इत्य् अर्थः । यथा श्रीमद्-उज्ज्वल-नीलमणौ महा-भावोदाहरणम्—</p>
<blockquote>
<p>राधाया भवतश् च चित्त-जतुनी स्वेदैर् विलाप्य क्रमात्<br>
युञ्जन्न् अद्रि-निकुञ्ज-कुञ्जर-पते निर्धूत-भेद-भ्रमम् ।<br>
चित्राय स्वयम् अन्वरञ्जयद् इह ब्रह्माण्ड-हर्म्योदरे<br>
भूयोभिर् नव-राग-हिङ्गुल-भरैः शृङ्गार-कारुः कृती ॥ [उ।नी। १५.१५५] इति ।</p></blockquote>
<p>॥ १.९ ॥ भीष्मः श्री-भगवन्तम् ॥ ८१ ॥</p>
<p>[८२]</p>
<p>तथा—</p>
<blockquote>
<p><strong>यस्याननं मकर-कुण्डल-चारु-कर्ण-</strong><br>
<strong>भ्राजत्-कपोल-सुभगं सविलास-हासम् ।</strong><br>
<strong>नित्योत्सवं न ततृपुर् दृशिभिः पिबन्त्यो</strong><br>
<strong>नार्यो नराश् च मुदिताः कुपिता निमेश् च ॥</strong> [भा।पु। ९.२४.६५]****</p></blockquote>
<p>टीका च—तत्र प्रदर्शनार्थं मुख-शोभाम् आह इत्य्-आदिका । तद्-दर्शनेऽपि निमेष-कर्तृत्वेन निमेर् नियमे कुपिता बभूवुः । इयं खलु महाभावस्य गतिः । सा च तत्-स्वभावतः सिद्धेत्य् अभिधानाद् युक्तम् अत्रास्योदाहरणम् ।</p>
<p>॥ ९.२४ ॥ श्री-शुकः ॥ ८२ ॥</p>
<p>[८३]</p>
<p>किं च,</p>
<blockquote>
<p><strong>का स्त्र्य् अङ्ग ते कलपदायत-</strong> इत्य्-आदौ <strong>यद् गो-द्विज-द्रुम-मृगाः पुलकान्य् अभिभ्रन्</strong> [भा।पु। १०.२९.४०] इति ।</p></blockquote>
<p>अन्यत्र च, अस्पन्दनं गतिमतां पुलकस् तरूणाम्&quot; [भा।पु। १०.२९.४०] इत्य्-आदि । अत एवोक्तं श्री-बिल्वमङ्गलेन—</p>
<blockquote>
<p>सन्त्व् अवतारा बहवः पुष्कर-नाभस्य सर्वतो-भद्राः ।<br>
कृष्णाद् अन्यः को वा लतास्व् अपि प्रेमदो भवति ॥ [कृ।क। २.८५] इति ।</p></blockquote>
<p>॥ १०.२९ ॥ श्री-व्रज-देव्यः श्री-भगवन्तम् ॥ ८३ ॥</p>
<p>[८४]</p>
<p>[८४.१] तद् एवं श्री-भगवद्-आविर्भाव-तारतम्येन तत्-प्रीतेर् आविर्भाव-तारतम्यं दर्शितम् । अथ तस्या एव गुणान्तरोत्कर्ष-तारतम्येन तारतम्यान्तरं भेदाश् च दर्श्यन्ते । तत्र गुणाः द्विविधाः । भक्त-चित्त-संस्क्रिया-विशेषस्य हेतव एके, तद्-अभिमान-विशेषस्य हेतवश् चान्ये ।</p>
<p>तत्र पूर्वेषां गुणानां स्वरूपाणि तैस् तस्यास् तारतम्यं भेदाश् च यथा, प्रीतिः खलु भक्त-चित्तम्॥।</p>
<blockquote>
<p>उल्लासयति,<br>
ममतया योजयति,<br>
विस्रम्भयति,<br>
प्रियत्वातिशयेनाभिमानयति,<br>
द्रावयति,<br>
स्व-विषयं प्रत्य् अभिलाषातिशयेन योजयति,<br>
प्रतिक्षणम् एव स्व-विषयं नव-नवत्वेनानुभावयति,<br>
असमोर्ध्व-चमत्कारेणोन्मादयति च ।</p></blockquote>
<p>तत्रोल्लास-मात्राधिक्य-व्यञ्जिका प्रीतिः रतिः यस्यां जातायां तद्-एक-तात्पर्यम् अन्यत्र तुच्छत्व-बुद्धिश् च जायते ।</p>
<p>ममतातिशयाविर्भावेन समृद्धा प्रीतिः प्रेमा । यस्मिन् जाते तत्-प्रीति-भङ्ग-हेतवो यदीयम् उद्यमं स्वरूपं वा न ग्लपयितुम् ईशते । ममतातिशयेन प्रीति-समृद्धिश् चान्यत्रापि दृश्यते । यथोक्तं मार्कण्डेये—</p>
<blockquote>
<p>मार्जार-भक्षिते दुःखं यादृशं गृह-कुक्कुटे ।<br>
न तादृङ्-ममता-शून्ये कलविङ्केऽथ मूषिके ॥ इति ।</p></blockquote>
<p>अत एव प्रेम-लक्षणायां भक्तौ प्रचुर-हेतुत्व-ज्ञापनार्थं ममताया एव भक्तित्व-निर्देशः पञ्चरात्रे—</p>
<blockquote>
<p>अनन्य-ममता विष्णौ ममता प्रेम-सङ्गता ।<br>
भक्तिर् इत्य् उच्यते भीष्म-प्रह्लादोद्धव-नारदैः ॥ [भ।र।सि। १.४.२] इति ।</p></blockquote>
<p>अन्य-ममता-वर्जिता ममेत्य् अन्वयः । तद् उक्तं सत्त्व एवैक-मनसः [भा।पु। ३.२५.३२] इत्य् एव-कारेण ।</p>
<p>[८४.२] अथ विस्रम्भातिशयात्मकः प्रेमा प्रणयः, यस्मिन् जाते सम्भ्रमादि-योग्यतायाम् अपि तद्-अभावः ।</p>
<p>प्रियत्वातिशयाभिमानेन कौटिल्याभास-पूर्वक-भाव-वैचित्रीं दधत् प्रणयो मानः, यस्मिन् जाते श्री-भगवान् अपि तत्-प्रणय-कोपात् प्रेम-मयं भयं भजते ।</p>
<p>चेतो-द्रवातिशयात्मकः प्रेमैव स्नेहः, यस्मिन् जाते तत्-सम्बन्धाभासेनापि महा-बाष्पादि-विकारः प्रिय-दर्शनाद्य्-अतृप्तिस् तस्य परम-सामर्थ्यादौ सत्य् अपि केषांचिद् अनिष्टाशङ्का च जायते ।</p>
<p>स्नेह एवाभिलाषातिशयात्मको रागः, यस्मिन् जाते क्षणिकस्यापि विरहस्यात्यन्तैवासहिष्णुता । तत्-संयोगे परं दुःखम् अपि सुखत्वेन भाति, तद्-वियोगे तद्-विपरीतम् ।</p>
<p>स एव रागोऽनुक्षणं स्व-विषयं नव-नवत्वेनानुभावयन् स्वयं च नव-नवीभवन्न् अनुरागः, यस्मिन् जाते परस्पर-वशीभावातिशयः । प्रेम-वैचित्त्यं तत्-सम्बन्धिन्य् अप्राणिन्य् अपि जन्म-लालसा, विप्रलम्भे विस्फूर्तिश् च जायते ।</p>
<p>अनुराग एवासमोर्ध्व-चमत्कारेणोन्मादको महा-भावः । यस्मिन् जाते योगे निमेषासहता कल्प-क्षणत्वम् इत्य्-आदिकम् । वियोगे क्षण-कल्पत्वम् इत्य्-आदिकम् । उभयत्र महोद्दीप्ताशेष-सात्त्विक-विकारादिकं जायते इति संस्कार-हेतवो गुणा दर्शिताः ।</p>
<p>[८४.३] अथ भक्ताभिमान-विशेष-हेतवो गुणास् तत्-कृताः प्रीतेर् भक्तानां च भेदास् तारतम्यं च यथा—सैव खलु प्रीतिर् भगवत्-स्वभाव-विशेषाविर्भाव-योगम् उपलभ्य कञ्चिद् अनुग्राह्यत्वेनाभिमानयति, कञ्चिद् अनुकम्पित्वेन, कञ्चिन् मित्रत्वेन, कञ्चित् प्रियात्वेन च । भगवत्-स्वभाव-विशेषाविर्भाव-हेतुश् च यस्य भगवत्-प्रिय-विशेषस्य सङ्गादिना लब्धा प्रीतिः, तस्य प्रीतेर् एव गुण-विशेषो बोद्धव्यः । नित्य-परिकराणां नित्यम् एव तद् द्वयम् । तत्रानुग्राह्यताभिमान-मयी प्रीतिर् भक्ति-शब्देन प्रसिद्धा । आराध्यत्वेन ज्ञानं भक्तिर् इति हि तद्-अनुगतम् । यथैवोक्तं माया-वैभवे—</p>
<blockquote>
<p>स्नेहानुबन्धो यस् तस्मिन् बहु-मान-पुरः-सरः ।<br>
भक्तिर् इत्य् उच्यते सैव कारणं परमेशितुः ॥ इति ।</p></blockquote>
<p>_स्नेहो_ऽत्र प्रीति-मात्रम् । एवं पाद्मे—महित्व-बुद्धिर् भक्तिस् तु स्नेह-पूर्वाभिधीयते इति । तथापि भक्तेर् भगवति प्रीति-सामान्य-पर्यायता मुनिभिर् भक्त्या प्रयुज्यत इति पूर्वम् उक्तम् । क्वचिद् विशेष-वाचका अपि सामान्ये प्रयुज्यन्ते । जीव-सामान्ये नृ-प्रभृति-शब्दवत् । क्वचिद् भक्त्य्-अतिशय-लक्षण-प्रेमण्य् अपि भक्ति-शब्द-प्रयोगो ब्राह्मण-गोष्ठीषु ब्राह्मण्यातिशयवति अयं ब्राह्मण इतिवत् ।</p>
<p>यथोक्तं पाञ्चरात्रे—</p>
<blockquote>
<p>माहात्म्य-ज्ञान-पूर्वस् तु सुदृढः सर्वतोऽधिकः ।<br>
स्नेहो भक्तिर् इति प्रोक्तस् तया सार्ष्ट्य्-आदि नान्यथा ॥ इति ।</p></blockquote>
<p>मनो-गति-ममतादीनां तु तत्-सम्बन्धेनैव क्वचिद् भक्ति-शब्द-वाच्यतोक्ता । तद्-अनुग्राह्यताभिमान-मयी प्रीतिर् एव भक्ति-शब्दस्य मुख्योऽर्थः । ते चानुग्राह्याभिमानिनो द्विविधाः । पोषणम् अनुकम्पा चेत्य् अनुग्रहस्य द्वैविध्यात् । पोषणम् अत्र भगवता स्वरूप-द्वारा स्व-गुण-द्वारा चानन्दनम् । अनुकम्पा च पूर्णेऽपि स्वस्मिन् निज-सेवाद्य्-अभिलाषं सम्पाद्य सेवकादिषु सेवादि-सौभाग्य-सम्पादिका भगवतश् चित्तार्द्रतामयी तद्-उपकारेच्छा । तेषु द्विविधेषु केषुचिद् भगवति निर्ममाः केषुचित् सममाश् च । तत्र भगवति परमात्म-पर-ब्रह्म-भावेनानन्दनीयाभिमानिनो निर्ममा ज्ञानि-भक्ताः श्री-सनकादयः । तेषां तद्-अभिमानित्वेऽपि तत्र निर्ममत्वम्—</p>
<blockquote>
<p>सत्य् अपि भेदापगमे नाथ तवाहं न मामकीनस् त्वम् ।<br>
सामुद्रो हि तरङ्गः क्वचन समुद्रो न तारङ्गः ॥ इतिवत् ।</p></blockquote>
<p>तत्र चन्द्र-दर्शनवन् ममतां विनापि तेषां भगवद्-दर्शनं प्रीतिदं स्यात् । आनुकूल्यं चात्र तत्-प्रवणत्व-तत्-स्तुत्य्-आदिना ज्ञेयम् । एषां प्रीतिश् च ज्ञान-भक्त्य्-आख्या । ज्ञानत्वं ब्रह्म-घनत्वेनैवानुभवात् । एषैव शान्त्य्-आख्ययोच्यते, शम-प्रधानत्वात् । शमो मन्-निष्ठता बुद्धेः [भा।पु। ११.१९.३६] इति भगवद्-वाक्यम् ।</p>
<p>[८४.४] अथानुकम्प्याः स-ममा भक्ताः । एषां हि अस्माकं प्रभुर् अयम् इति भावेन ममतोद्भूता । एतद् अभिप्रेत्यैवानन्य-ममतेत्य् आदि-वक्तृत्वं केवल-भक्तानां श्री-भीष्मोद्धव-प्रह्लाद-नारदादीनाम् एवोक्तं न तु सनकादीनाम् अपि । अतो ममतोद्भवाद् एवानुकम्प्यास् तद्-अभिमानिनश् च ते।</p>
<p>अनुकम्प्यत्वं त्रिविधं—पाल्यत्वं भृत्यत्वं लाल्यत्वं च । तत्-त्रैविध्येन क्रमात् ते श्री-भगवति पालक इति भावा द्वारका-प्रजादयः, सेव्य इति भावाः श्री-दारुकादि-सेवकाः, गुरुर् इति भावाः श्री-प्रद्युम्न-गद-प्रभृति-पुत्रानुजादय इति । एषां त्रिविधानाम् अपि प्रीतिर् भक्तिर् एव । पूर्वापेक्षया चैषां प्रीतेर् आनुकूल्यात्मताधिक्याद् आवृत-ज्ञानांशत्वेनास्याम् एव श्री-रसामृत-सिन्धौ प्रीतिर् इत्य् एवाख्या कृता ।</p>
<p>सा च भक्तिः क्रमेण पाल्यानाम् आश्रयात्मिका, भृत्यानां दास्यात्मिका, लाल्यानां प्रश्रयात्मिका ज्ञेया । या तु महद्-बुद्ध्या चित्तादर-लक्षण-भक्तिर् नमस्कारादि-कार्य-व्यङ्ग्या सा खलु प्रीतिर् न भवतीति नात्र गण्यते । तत्-तद्-भावं विनैव केवलादर-मयी प्रीतिश् चेद् भक्ति-सामान्यत्वेन ज्ञेया ।</p>
<p>अथ “पुत्रोऽयम्” इत्य्-आदि-भावेनानुकम्पित्वाभिमान-मयी प्रीतिर् वात्सल्यम् । वत्सं वक्षो लातीति निरुक्तिर् हि तत्रैव झटिति प्रतीतिं गमयति । प्रीति-मात्रे तु तद्-उपलक्षणत्वेनैव प्रयोगः । लौकिक-रसज्ञाश् च केचिद् अत्रैव वत्सलाख्यं रसं मन्यन्ते । तथोदाहृतं श्री-देवहूत्याः पुत्र-वियोगे वत्से गौर् इव वत्सला [भा।पु। ३.३३.२१] इति । तस्माद् वात्सल्यं श्री-व्रजेश्वरादीणाम् ।</p>
<p>अथ “मत्-सम-मधुर-शीलवान् अयं निरुपाधि-मत्-प्रणयाश्रय-विशेषः” इति भावेन मित्रत्वाभिमान-मयी प्रीतिः मैत्र्य्-आख्या द्विविधाः—परस्पर-निरुपाधिकोपकार-रसिकता-मयी सौहृदाख्या, सह-विहार-शालि-प्रणय-मयी सख्याख्या चेति । ततो मित्राणि च द्वि-विधानि&ndash;सुहृदः सखायश् चेति । तत्र सौहृदं श्री-युधिष्ठिर-भीष्म-द्रौपदी-पद्यादिष्व् अंशेन दृश्यते, सख्यं श्रीमद्-अर्जुन-श्रीदामादिषु ।</p>
<p>[८४.५] अथ कान्तोऽयम् इति प्रीतिः कान्त-भावः । एष एव प्रियता-शब्देन श्री-रसामृत-सिन्धौ परिभाषिता । प्रियाया भावः प्रियतेति । लौकिक-रसिकैर् अत्रैव रति-संज्ञा स्वीक्रियते । एष एव काम-तुल्यत्वात् श्री-गोपिकासु कामादि-शब्देनाप्य् अभिहितः । स्मराख्य-काम-विशेषस् त्व् अन्यः, वैलक्षण्यात् । काम-सामान्यं खलु स्पृहा-सामान्यात्मकम् । प्रीति-सामान्यं तु विषयानुकूल्यात्मकस् तद्-अनुगत-विषय-स्पृहादि-मयो ज्ञान-विशेष इति लक्षितम् । ततो द्वयोः सामान्य-प्राय-चेष्टत्वेऽपि काम-सामान्यस्य चेष्टा स्वीयानुकूल्य-तात्पर्या । तत्र कुत्रचिद् विषयानुकूल्यं च स्व-सुख-कार्य-भूतम् एवेति तत्र गौण-वृत्तिर् एव प्रीति-शब्दः । शुद्ध-प्रीति-मात्रस्य चेष्टा तु प्रियानुकूल्य-तात्पर्यैव । तत्र तद्-अनुगतम् एव चात्म-सुखम् इति मुख्य-वृत्तिर् एव प्रीति-शब्दः ।</p>
<p>अत एव यथा-पूर्वं सुख-प्रीति-सामान्ययोर् उल्लासात्मकतया साम्येऽप्य् आनुकूल्यांशेन प्रीति-सामान्यस्य वैशिष्ट्यं दर्शितम् । तथा काम-प्रीति-सामान्ययोर् अपि स्पृहा-विशेषात्मकतया साम्येऽपि तेनैव वैशिष्ट्यं सिद्धम् । अत्र तु—यत् ते सुजात-चरणाम्बुरुहं स्तनेषु भीताः शनैः प्रिय दधीमहि कर्कशेषु [भा।पु। १०.३१.१९] इत्य्-आदिभिर् अतिक्रम्यापि स्वानुकूल्यं प्रियानुकूल्य-तात्पर्यस्यैव दर्शितत्वात् शुद्ध-प्रीति-विशेष-रूपत्वम् एव लभ्यते । अतस् तद्-विशेषत्वं च स्पृहा-विशेषात्मकत्वात् सिद्धम् । ततोऽत्र श्री-कृष्ण-विषयत्वेन कुब्जादि-सम्बन्धि-कामवद् अप्राकृत-कामत्वस्याप्य् अनभ्युपगमे सति प्राकृत-कामत्वं तु सुतराम् असिद्धम् । तथा दर्शितं च—</p>
<blockquote>
<p>विक्रीडितं व्रज-वधूभिर् इदं च विष्णोः<br>
श्रद्धान्वितो यः शृणुयाद् अथ वर्णयेद् वा ।<br>
भक्तिं परां भगवति परिलभ्य कामं<br>
हृद्-रोगम् आश्व् अपहिनोत्य् अचिरेण धीरः ॥ [भा।पु। १०.३३.४०] इत्य् अनेन ।</p></blockquote>
<p>यद् विक्रीडितं खलु निज-श्रवण-द्वाराप्य् अन्येषां दूर-देश-काल-स्थितानाम् अपि शीघ्रम् एव यं कामम् अपनयत् परमं प्रेमाणं वितनोति । तत् पुनस् तत् काम-मयं न स्यात् । अपि तु परम-प्रेम-विशेष-मयम् एव । न हि पङ्केन पङ्कं क्षाल्यते । न तु स्वयम् अस्नेहः स्नेहयति ।</p>
<p>अत एव तस्य भावस्य शुद्ध-प्रेम-मयत्वं निगदेनैवोक्त्वा शुद्धत्वे हेतुतया पुनस् तेन भगवत्-प्रसादश् च दर्शितः । &ldquo;भगवान् आहता वीक्ष्य शुद्ध-भाव-प्रसादितः&rdquo; [भा।पु। १०.२२.१८] इति । तस्यात्मराम-शिरोमणेस् तेन रमणं च दर्शितम्—&ldquo;कृत्वा तावन्तम् आत्मानम्&rdquo; [भा।पु। १०.३३.१९] इत्य्-आदिभिः ।</p>
<p>वशीकृतत्वं च स्वयं दर्शितं—न पारयेऽहं निरवद्य-संयुजाम् [भा।पु। १०.३२.२२] इत्य्-आदिना । तत्र निरवद्येति प्रीतेः शुद्धत्वम् । स्व-साधुकृत्यम् इति परमोत्तमोत्कृष्टत्वम् । न पारय इति स्ववशीकारत्वम् । अतः शुद्ध-प्रेम-जातिषु तस्य परमत्वाद् एव श्रीमद्-उद्धवेनाप्य् एवम् उक्तम्—वाञ्छन्ति यद् भव-भियो मुनयो वयं च [भा।पु। १०.४७.५८] इति । तस्मात् सर्वतः परमैव कान्त-भाव-रूपा प्रीतिर् इति स्थितम् ।</p>
<p>[८४.६] तद् एवं ज्ञान-भक्तिर् भक्तिर् वात्सल्यं मैत्री कान्त-भाव इति तद्-भावाभिमानयोर् भेदेन पञ्च-विधा प्रीतिः । एताश् च ज्ञान-भक्त्य्-आदयः क्वचित् मिश्रतयापि वर्तन्ते । तत्र श्री-भीष्मादौ ज्ञान-भक्त्य्-आश्रय-भक्ती । श्री-युधिष्ठिरे सौहृद्यान्तर्भूते आश्रय-भक्ति-वात्सल्ये । श्री-भीमस्य सख्यम् अपि । श्री-कुन्त्याम् आश्रय-भक्त्य्-अन्तर्भूतं वात्सल्यम् । श्री-वसुदेव-देवक्योर् भक्ति-सामान्य-वात्सल्ये । तथा तथा दर्शनात् ।</p>
<p>श्रीमद्-उद्धवस्य दास्यान्तर्भूतं सख्यं—त्वं मे भृत्यः सुहृत् सखा [भा।पु। ११.११.४८] इति श्री-भगवद्-उक्तेः । श्री-बलदेवस्य सख्य-वात्सल्य-भक्तयः । तत्र वात्सल्य-सख्ये—</p>
<blockquote>
<p>क्वचित् क्रीडा-परिश्रान्तं गोपोत्सङ्गोपबर्हणम् ।<br>
स्वयं विश्रमयत्य् आर्यं पाद-संवाहनादिभिः ॥<br>
नृत्यतो गायतः क्वापि वल्गतो युध्यतो मिथः ।<br>
गृहीत-हस्तौ गोपालान् हसन्तौ प्रशशंसतुः ॥ [भा।पु। १०.१५.१४-१५] इत्य्-आदिषु ।</p></blockquote>
<p>भक्तिश् च प्रायो मायास्तु मे भर्तुः [भा।पु। १०.१३.३७] इत्य्-आदि-तद्-उक्तिषु । अत्र च तस्य व्रजे सख्यान्तर्भूते वात्सल्य-भक्ती ज्ञेये, बाल्यम् आरभ्य सह-विहारातिशयात् । यदु-पुर्यां च भक्त्य्-अन्तर्भूते वात्सल्य-सख्ये,  ऐश्वर्य-प्रकाश-मय-लीलाविष्कारात् । व्रजे तस्याग्रजत्वं श्री-वसुदेव-नन्दनयोर् भ्रातृत्व-प्रसिद्धेः । श्रीमन्-नन्देन पुत्रतया पालनाच् च । यथोक्तं—</p>
<blockquote>
<p>भ्रातर् मम सुतः कच्चिन् मात्रा सह भवद्-व्रजे ।<br>
तातं भवन्तं मन्वानो भवद्भ्याम् उपलालितः ॥ [भा।पु। १०.५.२७] इति ।</p></blockquote>
<p>वदन्ति तावका ह्य् एते कुमारास् तेऽग्रजोऽप्य् अयम् [भा।पु। १०.८.३४] इति च ।</p>
<p>एवं श्री-पट्ट-महिषीषु दास्य-मिश्रः कान्त-भावः । श्रीमद्-व्रज-देवीषु सख्य-मिश्र इत्य्-आदिकं ज्ञेयम् ।</p>
<p>[८४.७] अथ तत्-तद्-भावाभिमानौ विना तु या प्रीतिः सा सामान्या तादृशत्वायोग्यानां भवति । यथा मिथिला-प्रयाणे—</p>
<blockquote>
<p>आनर्त-धन्व-कुरु-जाङ्गल-कङ्क-मत्स्य-<br>
पाञ्चाल-कुन्ति-मधु-केकय-कोशलार्णाः ।<br>
अन्ये च तन्-मुख-सरोजम् उदार-हास-<br>
स्निग्धेक्षणं नृप पपुर् दृशिभिर् नृ-नार्यः ॥ [भा।पु। १०.८६.२०] इत्य् अत्र केषांचित् ।</p></blockquote>
<p>एते च निर्ममा ज्ञेयाः । किं च तेष्व् एतेषु भगवत्-प्रियेषु सामान्य-शान्तौ तटस्थाख्यौ । अनयोः प्रीतिश् च तटस्थाख्या । ताभ्याम् अन्ये परिकराः । तेषां प्रीतिश् च ममत-प्राचुर्यान् ममताख्या । तेषु च पाल्य-भृत्यौ अनुगतौ । तयोर् भक्तिश् च सम्भ्रम-प्रीत्य्-आख्या । लाल्यादयस् तु बान्धवाः । तेषां प्रीतिश् च बान्धवताख्या ज्ञेया ।</p>
<p>तैर् एतैः प्रीति-भेदैः प्रिय-भेदान् प्रति स्वस्य भजनीयता-भेदा उक्ताः—येषाम् अहं प्रिय आत्मा सुतश् च सखा गुरुः सुहृदो दैवम् इष्टम् [भा।पु। ३.२५.३८] इति । प्रियः कान्तः । आत्मा परमात्मा । सुतः पुत्र-भ्रातृजादि-रूपः अनुज-रूपश् च । सखा प्रणय-पूर्वकः सह खेलति यः । गुरुः पित्रादि-रूपः । सुहृदो द्विविधाः सम्बन्धिनो निरुपाधि-हित-कारिणश् च । तत्र पूर्वेषां प्रियत्वादौ प्रवेशाद् उत्तरे गृह्यन्ते । दैवम् इष्टम् आश्रयणीयः सेव्यश् चेत्य् अर्थः । एतान् भावांश् च विना सामान्य-प्रीति-विषय इति भावः ।</p>
<p>[८४.८] अथ पूर्वोक्ता रत्य्-आदि-भावा उदाह्रियन्ते । तत्र रतिम् आह—</p>
<blockquote>
<p><strong>तत्रान्वहं कृष्ण-कथाः प्रगायताम्</strong><br>
<strong>अनुग्रहेणाशृणवं मनोहराः ।</strong><br>
<strong>ताः श्रद्धया मेऽनुपदं विशृण्वतः</strong><br>
<strong>प्रियश्रवस्य् अङ्ग ममाभवद् रुचिः ॥</strong><br>
<strong>तस्मिंस् तदा लब्ध-रुचेर् महा-मते</strong><br>
<strong>प्रियश्रवस्य् अस्खलिता मतिर् मम ।</strong><br>
<strong>ययाहम् एतत् सद्-असत् स्व-मायया</strong><br>
<strong>पश्ये मयि ब्रह्मणि कल्पितं परे ॥</strong> [भा।पु। १.५.२६-२७]****</p></blockquote>
<p>मयि शुद्ध-जीवे व्यष्टि-रूपं परे ब्रह्मणि च समष्टि-रूपम् अध्यारोपितम् ।</p>
<p>॥ १.५ ॥ श्री-नारदः श्री-व्यासम् ॥ ८४ ॥</p>
<p>[८५]</p>
<p>प्रेमाणम् आह—</p>
<blockquote>
<p><strong>उपलब्धं पति-प्रेम पाति-व्रत्यं च तेऽनघे ।</strong><br>
<strong>यद् वाक्यैश् चाल्यमानाया न धीर् मय्य् अपकर्षिता ॥</strong> [भा।पु। १०.६०.५१]****</p></blockquote>
<p>यद् यस्माद् धीर् मदीय-ज्ञानं मयि नापकर्शिता, ममौदासीन्य-वाक्येनायं मय्य् उदासीन इत्य् आशङ्क्य ततः किञ्चिद् अपि न्यूनत्वं त्वया न प्रापिता, किन्तु यथा सदा वर्तते तथैवावर्ततेत्य् अर्थः ॥</p>
<p>॥ १०.६० ॥ श्री-भगवान् रुक्मिणी-देवीम् ॥ ८५ ॥</p>
<p>[८६]</p>
<p>प्रणयम् आह—</p>
<blockquote>
<p><strong>उवाह कृष्णो भगवान् श्रीदामानं पराजितः</strong> [भा।पु। १०.१८.२४] इति ।****</p></blockquote>
<p>स्पष्टम् ॥</p>
<p>॥ १०.१८ ॥ श्री-शुकः ॥ ८६ ॥</p>
<p>[८७]</p>
<p>मानम् आह—<strong>एका भ्रू-कुटिम् आबद्ध्य प्रेम-संरम्भ-विह्वला</strong> [भा।पु। १०.३२.६] इति । स्पष्टम् ॥</p>
<p>॥ १०.३२ ॥ श्री-शुकः ॥ ८७ ॥</p>
<p>[८८]</p>
<p>स्नेहम् आह—</p>
<blockquote>
<p><strong>सत्-सङ्गान् मुक्त-दुःसङ्गो हातुं नोत्सहते बुधः ।</strong><br>
<strong>कीर्त्यमानं यशो यस्य सकृद् आकर्ण्य रोचनम् ॥</strong><br>
<strong>तस्मिन् न्यस्त-धियः पार्थाः सहेरन् विरहं कथम् ।</strong><br>
<strong>दर्शन-स्पर्श-संलाप- शयनासन-भोजनैः ॥</strong><br>
<strong>सर्वे तेऽनिमिषैर् अक्षैस् तम् अनु द्रुत-चेतसः ।</strong><br>
<strong>वीक्षन्तः स्नेह-सम्बद्धा विचेलुस् तत्र तत्र ह ॥</strong><br>
<strong>न्यरुन्धन्न् उद्गलद् बाष्पम् औत्कण्ठ्याद् देवकी-सुते ।</strong><br>
<strong>निर्यात्य् अगारान् नोऽभद्रम् इति स्याद् बान्धव-स्त्रियः ॥</strong> [भा।पु। १.१०.११-१४]</p></blockquote>
<p><strong>विचेलुः</strong> अर्हणाद्य्-आनयनार्थम् इतस् ततश् चलन्ति स्म । <strong>अभद्रं</strong> यात्रा-समये दुःशकुनं प्राभूद् इति <strong>न्यरुन्धन्</strong> आच्छादितवत्यः ।</p>
<p>॥ १.१० ॥ श्री-सूतः ॥ ८८ ॥</p>
<p>[८९]</p>
<p>रागम् आह—</p>
<blockquote>
<p><strong>विपदः सन्तु ताः शश्वत् तत्र तत्र जगद्-गुरो ।</strong><br>
<strong>भवतो दर्शनं यत् स्याद् अपुनर् भव-दर्शनम् ॥</strong> [भा।पु। १.८.२५]****</p></blockquote>
<p><strong>भवतः</strong> कर्म-भूतस्य <strong>दर्शनम्</strong> अवलोकनम् । <strong>यत्</strong> यासु । <strong>अपुनर्भवम्</strong> अन्यत्र कुत्रापि तादृश-माधुर्याभावात् पुनर् न जातं दर्शनं साम्य-प्रतीतिर् यस्य, तद् अपूर्वम् इत्य् अर्थः ।</p>
<p>॥ १.८ ॥ श्री-कुन्ती श्री-भगवन्तम् ॥ ८९ ॥</p>
<p>[९०]</p>
<p>अनुरागम् आह—</p>
<blockquote>
<p><strong>यद्यप्य् असौ पार्श्व-गतो रहो-गतस्</strong><br>
<strong>तथापि तस्याङ्घ्रि-युगं नवं नवम् ।</strong><br>
<strong>पदे पदे का विरमेत तत्-पदाच्</strong><br>
<strong>चलापि यच् छ्रीर् न जहाति कर्हिचित् ॥</strong> [भा।पु। १.११.३४]****</p></blockquote>
<p><strong>असौ</strong> श्री-कृष्णः । तासां श्री-महिषीणां <strong>पार्श्व-गतः</strong> समीपस्थः । तत्रापि <strong>रहो-गतः</strong> एकान्ते वर्तते । <strong>पदे पदे</strong> प्रतिक्षणम् । तच् च तासां स्वाभाविकानुरागवतीनां नाश्चर्यम्, यतः का वा अन्यापि तत्-पदाद् विरमेत तत्-पदास्वादेन तृप्ता भवेत् । तत्र कैमुत्येनोदाहरणं—<strong>चलापीति</strong> । जगति चञ्चल-स्वभावत्वेन दृष्टापि । अत्रोदाहरण-पोषार्थं प्राकृताप्राकृत-श्रियोर् अभेद-विवक्षा ।</p>
<p>॥ १.११ ॥ श्री-सूतः ॥ ९० ॥</p>
<p>[९१]</p>
<p>महाभावम् आह—</p>
<blockquote>
<p><strong>गोपीनां परमानन्द आसीद् गोविन्द-दर्शने ।</strong><br>
<strong>क्षणं युग-शतम् इव यासां येन विनाभवत् ॥</strong> [भा।पु। १०.१९.१६]****</p></blockquote>
<p>स्पष्टम् ।</p>
<p>॥ १०.१९ ॥ श्री-शुकः ॥ ९१ ॥</p>
<p>[९२]</p>
<p>[९२.१] एषा प्रीति-जाती रति-मात्रात्मा ज्ञानि-भक्तेषु, परमानन्द-घन-मात्रतया अनुभव-सुखस्य ममत्वाभावेन अतिशय-कारणत्वायोगात् । एवं सामान्येष्व् अपि । कामं भवः स्व-वृजिनैर् निरयेषु नः स्तात् [भा।पु। ३.१५.४९] इत्य्-आदौ तु सनकादीनां तादृश-राग-प्रार्थनैव, न तु साक्षाद् एव राग इति समाधेयम् ।</p>
<p>अथ पाल्येषु प्रेम-पर्यन्तैव, ममतायाः स्पष्टत्वात्, न तु स्नेहादि-पर्यन्ता, विदूर-सम्बन्धेन तस्या अनौचित्यात् । यत् तु यर्ह्य् अम्बुजाक्षापससार भो भवान् [भा।पु। १.११.९] इत्य्-आदौ, तत्राब्द-कोटि-प्रतिमः क्षणो भवेत् इति द्वारका-प्रजा-वाक्ये तद्-अतिशयः प्रतीयते । तत् खलु तत्रैव केषांचिन् नापित-मालाकारादीनां साक्षात् तत्-सेवा-भाग्यवतां भाव-विशेष-धारिणाम् उक्तित्वेन सङ्गतम् ।</p>
<p>अथ श्रीमद्-भृत्येषु राग-पर्यन्तापि सम्भाव्यते, तेषां ममताधिक्येन सन्तत-तत्-सेवा-लम्पटत्वेन तद्-एक-जीवनत्वात् । लाल्येषु साक्षाच्-छ्री-विग्रह-सम्बन्धेन ततोऽपि ममता-विशेषोर्जितत्वात् रागातिशयो मन्तव्यः ।</p>
<p>तेभ्यः सखिभ्योऽपि ममताधिक्याद् वत्सल-मुख्ययोः पित्रोः सर्वतस् तद्-अतिशयः । अन्यत्रापि प्रायः विपदः सन्तु ताः शश्वत् [भा।पु। १.८.२५] इत्य्-आदि श्री-कुन्ती-वाक्यात् सखिषु प्रणयोत्कर्षांशेन तु तद्-आधिक्यम् अस्ति । सुहृत्सु नातिसन्निकर्षात् प्रेमातिशय एव । प्रणय-मानौ तु सखि-प्रेयस्योर् एव सम्भवतः ।</p>
<p>[९२.२] अथ श्री-प्रेयसीषु श्रीमत्-पट्ट-महिषीणां महा-भावतोन्मुखानुराग-पर्यन्तैव । यद्-विवर्त-विशेषः प्रेम-वैचित्त्याख्यो विप्रलम्भ-शृङ्गारः, तासां ऊचुर् मुकुन्दैक-धियः [भा।पु। १०.९०.१४] इत्य्-आदिना, इतीदृशेन भावेन [भा।पु। १०.९०.२५] इत्य्-अन्तेन वर्णितः । ततोऽधिकं न च श्रूयते, ताभ्योऽन्यत्र त्व् अनुरागोऽपि न श्रूयते ।</p>
<p>ननु, सताम् अयं सार-भृतां निसर्गः [भा।पु। १०.१३.२] इत्य्-आदौ अन्यत्राप्य् अनुरागो वर्ण्यते, प्रतिक्षणं नव्यत्व-स्फुरणात् ? नैवं, अनुरागस्य न तादृश-स्फुरण-मात्र-लक्षणत्वं, किन्तूल्लासादि-दुःख-सुखत्व-भान-पर्यन्त-रत्य्-आदि-गुण-लक्षणत्वम् अपि । अत्र तु सर्वत्र तत्-तल्-लक्षणोदयासम्भावनया नानुरागो निर्णीयते इति । तथा <em>नव्यवद्</em> इत्य् उक्तं, न च नव्यम् इति।</p>
<p>श्री-व्रज-देवीनां तु महा-भाव-पर्यन्तता—</p>
<blockquote>
<p>तास् ताः क्षपाः प्रेष्ठतमेन नीता<br>
मयैव वृन्दावन-गोचरेण ।<br>
क्षणार्धवत् ताः पुनर् अङ्ग तासां<br>
हीना मया कल्प-समा बभूवुः ॥ [भा।पु। ११.१२.११] इत्य्-आदि-प्रसिद्धेः ।</p></blockquote>
<p>निमेषासहत्वं तासाम् एव—</p>
<blockquote>
<p>कुटिल-कुन्तलं श्री-मुखं च ते<br>
जड उदीक्षितां पक्ष्म-कृत् दृशाम् [भा।पु। १०.३१.१५] इति ।</p></blockquote>
<p>यस्याननम् [भा।पु। ९.२४.३५] इत्य्-आदिकस्य, नार्यो नराश् च मुदिताः कुपिता निमेश् च इत्य् अत्र सामान्यतो <em>नरा नार्यश् च</em> तावन् <em>मुदिता</em> बभूवुः । च-कारात् तत्रैव काश्चिच् छ्री-गोप्यो <em>निमेर्</em> नियमे निमेष-कर्त्रे <em>कुपिता</em> बभूवुर् इत्य् अर्थः, अन्यत्र तद्-अश्रवणाद् एव । अन्यथा कुरुक्षेत्र-यात्रायां—</p>
<blockquote>
<p>गोप्यश् च कृष्णम् उपलभ्य चिराद् अभीष्टं<br>
यत्-प्रेक्षणे दृशिषु पक्ष्म-कृतं शपन्ति ।<br>
दृग्भिर् हृदी-कृतम् अलं परिरभ्य सर्वास्<br>
तद्-भावम् आपुर् अपि नित्य-युजां दुरापम् ॥ [भा।पु। १०.८२.३९] इति ।</p></blockquote>
<p>अत्र <em>यत्-प्रेक्षणे</em> इत्य्-आदौ वैशिष्ट्यानापत्तिश् च स्यात् । यद्यपि श्री-कृष्णस्य तादृश-भाव-जनकत्वं स्वभाव एव, तथाप्य् आधार-गुणम् अप्य् अपेक्षते, स्वात्य्-अम्बुनो मुक्तादि-जनकत्वम् इव । अत्र च <em>तद्-भावम् आपुर्</em> इति श्री-कृष्ण-विषयक-महा-भाव-विशेषाभिव्यक्तिं दधुर् इत्य् अर्थः । अत एव <em>नित्य-युजां दुरापम्</em> इत्य् उक्तम् । नित्य-युक्-शब्देनाप्य् अत्र तत्-स-लक्षणाः पट्ट-महिष्य एव लभ्यन्ते, न तद्-विलक्षणा अन्ये, दूर-प्रतीतत्वात् । ततश् च नित्य-युजाम् “एता विरहिण्यो, वयं तु प्रिय-संयोगं दिनं दिनम् एव प्राप्नुमः” इति प्रेष्ठं-मन्यानाम् अपीत्य् अर्थः ।</p>
<p>अत एव—</p>
<blockquote>
<p>श्रुत्वा पृथा सुबल-पुत्र्य् अथ याज्ञसेनी<br>
माधव्य् अथ क्षितिप-पत्न्य उत स्व-गोप्यः ।<br>
कृष्णेऽखिलात्मनि हरौ प्रणयानुबन्धं<br>
सर्वा विसिस्मयुर् अलम् अश्रु-कलाकुलाक्ष्यः ॥ [भा।पु। १०.८४.१]</p></blockquote>
<p>इत्य् अत्र क्वचिद् अन्यत्रादृष्ट-चरेण व्रज-स्त्रियो यद् वाञ्छन्ति [भा।पु। १०.८३.४३] इत्य्-आदि-तदीय-पूर्वोक्त-रीत्या स्वीय-भाव-तुल्यता-स्पर्शिना प्रणयानुबन्धेन विस्मितानाम् अपि श्री-गोपीनां विशेषणत्वेन स्व-शब्दः पठितः परमान्तरङ्गता-बिबोधिषया । तथा अहो अलं श्लाघ्यतमं यदोः कुलम् [भा।पु। १.१०.२६] इत्य्-आदि-पद्य-त्रयात्मके प्रथम-स्कन्ध-सम्बन्धिनि पुर-स्त्री-वाक्येऽपि, तेषु प्रथम-द्वयं सर्वस्य मथुरा-व्रज-द्वारका-वासिनो जनस्य भाग्य-महिमा-प्रतिपादकम् । तृतीयं खलु—</p>
<blockquote>
<p>नूनं व्रत-स्नान-हुतादिनेश्वरः<br>
समर्चितो ह्य् अस्य गृहीत-पाणिभिः ।<br>
पिबन्ति याः सख्य् अधरामृतं मुहुर्<br>
व्रज-स्त्रियः सम्मुमुहुर् यद्-आशयाः ॥ [भा।पु। १.१०.२८] इत्य् एतत् ।</p></blockquote>
<p>अत्र पट्ट-महिषीणां भाग्य-श्लाघायाम् अपि श्री-व्रज-देवीनाम् एव हि परमोत्कृष्टत्वम् आस्वादाभिज्ञतरत्वं चायातम् । यस्यामृतस्य माधुर्य-स्मरणे देवा अपि मुह्यन्ति, तन् मनुष्येणाप्य् अनेनास्वाद्यत इतिवत् । तस्मात् तासाम् एव सर्वोत्तम-भावना ।</p>
<p>[९२.३] अयम् अत्र सन्दर्भः—श्री-भगवतः स्वभावस् तावद् उभय-विधः—ब्रह्मत्व-लक्षणो, भगवत्त्व-लक्षणश् चेति । भक्ताश् च सामान्यतो द्विविधा उक्ताः—तटस्थाः परिकराश् चेति । तत्रैके तटस्था ब्रह्मता-पुरस्कारेण तत्-स्वभावेन प्रीयमाणाः शान्ताख्याः । अन्ये च तटस्थाः परिकरवद् भगवत्ता-विशेषेणापि प्रीयमाणाः परिकरत्वाभिमानम् अप्राप्ताः । ततः स्फुटम् एवैते परिकरात् प्रीति-निर्हीनाः<sup id="fnref:38"><a href="#fn:38" class="footnote-ref" role="doc-noteref">38</a></sup> ।</p>
<p>अथाद्या अपि प्रीति-कारणस्य प्रीति-कार्यस्य च निर्हीनत्वात् परिकरात् प्रीति-निर्हीनाः । कारणं चात्र साहाय्यम् । सहायो द्विविधः—ममता-लक्षणोऽर्थस् तद्-अङ्गं, ब्रह्मत्वानुभवादयस् तद्-उपाङ्गानीति । अत्र तेषां ममत्वं नास्तीति दर्शितम् एव । तच् च युक्तं, सम्बन्ध-विशेषास्फुरणात् । ततोऽङ्ग-निर्हीणत्वम् । उपाङ्गेषु च तेषां ब्रह्म-ज्ञानम् एव मुख्यं, तद्-अनुशीलन-स्वाभाव्यात् । भगवत्ता-ज्ञानं तु तद्-अनुगतं, तस्या एव तादृश-भावेन तेषाम् आकर्षणात् । यद् उक्तम्—आत्मारामाश् च इत्य्-आदौ, इत्थम्भूत-गुणो हरिः [भा।पु। १.७.११] इति ।</p>
<p>वस्तुतस् तु प्रीति-साहाय्ये भगवत्ताया एव मुख्यत्वं तैर् अनुभूतम्, तस्यारविन्द-नयनस्य पदारविन्द- [भा।पु। ३.१५.४३] इत्य्-आदौ, चकार तेषां सङ्क्षोभम् अक्षर-जुषाम् अपि चित्त-तन्वोः इति । तथापि तादृश-स्वभावत्वापरित्यागाद् उपाङ्ग-निर्हीनत्वम् ।</p>
<p>अथ प्रीति-कार्यम् अपि तेषां निर्हीनत्वम् । यतः प्रायशो भगवत्-स्मरणम् एव तत्-कार्यम् । तद्-दर्शनं तु कादाचित्कम् एव । परिकराणां पुनः साक्षात् तद्-अङ्ग-सेवादिकम् अपि सन्ततम् एव। अत एव तेषाम् एव सौभाग्यातिशय-वर्णनम् । श्री-जय-विजय-शाप-प्रस्तावे—</p>
<blockquote>
<p>तस्मिन् ययौ परमहंस-महा-मुनीनाम् ।<br>
अन्वेषणीय-चरणौ चलयन् सह-श्रीः ॥ [भा।पु। ३.१५.३७] इत्य् उक्त्वा,<br>
तं त्व् आगतं प्रतिहृतौपयिकं स्व-पुम्भिस्<br>
तेऽचक्षताक्ष-विषयं स्व-समाधि-भाग्यम् । [भा।पु। ३.१५.३८] इति ।</p></blockquote>
<p>तथा—विनता-सुतांसे विन्यस्त-हस्तम् [भा।पु। ३.१५.४०] इति । तथा तदा जय-विजययोर् एव भगवत आत्मीयत्वं स्पष्टम् अस्ति, मुनिषु तु गौरवम् । तत्र श्री-ब्रह्म-वाक्ये—</p>
<blockquote>
<p>एवं तदैव भगवान् अरविन्द-नाभः ।<br>
स्वानां विबुध्य सद्-अतिक्रमम् आर्य-हृद्यः ॥ [भा।पु। ३.१५.३७] इति ।</p></blockquote>
<p>श्री-वैकुण्ठ-नाथ-वाक्ये च—</p>
<blockquote>
<p>तद् वः प्रसादयाम्य् अद्य ब्रह्म दैवं परं हि मे ।<br>
तद् धीत्य् आत्म-कृतं मन्ये यत् स्व-पुम्भिर् असत्-कृताः ॥ [भा।पु। ३.१६.४]</p></blockquote>
<p>तच् च परिकराणां सौभाग्यं स्वयम् अपि दृष्ट्वा ते मुनयश् च तयोः स्व-कृत-शापाद् अलज्जन्त—</p>
<blockquote>
<p>यं वानयोर् दमम् अधीश भवान् विधत्ते<br>
वृत्तिं नु वा तद् अनुमन्महि निर्व्यलीकम् ।<br>
अस्मासु वा य उचितो ध्रियतां स दण्डो<br>
येऽनागसौ वयम् अयुङ्क्ष्महि किल्बिषेण ॥ [भा।पु। ३.१६.२५]</p></blockquote>
<p>तथा तयोस् तस्यात्मीयत्वेनैव सह-कारुण्यम् अपि मुनिषु निर्गतेषु व्यक्तम् अस्ति—</p>
<blockquote>
<p>भगवान् अनुगाव् आह यातं मा भैष्टम् अस्तु शम् ।<br>
ब्रह्म-तेजः समर्थोऽपि हन्तुं नेच्छे मतं तु मे ॥ [भा।पु। ३.१६.२९] इति ।</p></blockquote>
<p>तस्मात् कार्य-निर्हीनत्वम् अपि । तेभ्यश् च सर्व-निर्हीनत्वेभ्यस् तटस्थान् अतिक्रम्य परिकराणां प्रीत्य्-उत्कर्षो दर्शितः ।</p>
<p>[९२.५] ननु निरुपाधि-प्रेमास्पदस्य प्रीतौ परिकरत्वाभिमान उपाधिः स्यात् ? ततो ज्ञानात्मिकां सामान्यां च प्रीतिम् अपेक्ष्य तद्-अभिमानि-प्रीतयो गौण्य एव स्युः ? किं च, ममतायाः प्रीति-हेतुत्वे जाते च यस्यात्मनः सम्बन्धात् प्रीतिर् भवेत्, तस्मिन्न् एव तद्-आधिक्यं स्यात् ?</p>
<p>नैवं श्री-भगवतो येन स्वभावेनैवानुभूतेनाभिमान-विशेषं विनापि तेषां प्रीतिर् उदयते, तेनापि परिकराणाम् उदयते । तथा निज-स्वभाव-सिद्धो वा तात्कालिको वा योऽभिमान-विशेषः, तेनाप्य् उदयते । समुच्चये को विरोधः ? प्रत्युतोल्लास एव । तत्र भगवत्-स्वभावमयत्वं भक्त-तात्कालिकाभिमान-विशेषमयत्वं चाह—</p>
<blockquote>
<p><strong>गो-गोपीनां मातृतास्मिन्न् आसीत् स्नेह-र्द्धिकां विना ।</strong><br>
<strong>पुरोवद्</strong> [भा।पु। १०.१३.२५] इति । स्पष्टम् ।</p></blockquote>
<p>॥ १०.१३ ॥ श्री-शुकः ॥ ९२ ॥</p>
<p>[९३]</p>
<p>उभय-स्वभावमयत्वम् आह—</p>
<blockquote>
<p><strong>यथा भ्राम्यत्य् अयो ब्रह्मन्</strong><br>
<strong>स्वयम् आकर्ष-सन्निधौ ।</strong><br>
<strong>तथा मे भिद्यते चेतश्</strong><br>
<strong>चक्र-पाणेर् यदृच्छया ॥</strong> [भा।पु। ७.५.१४]****</p></blockquote>
<p>स्पष्टम् ।</p>
<p>॥ ७.५ ॥ श्री-प्रह्लादः ॥ ९३ ॥</p>
<p>[९४]</p>
<p>किं च, भक्ताभिमान-विशेषमयश् च प्रेमा भगवत्-स्वभावाविर्भूत एवेति ब्रूमः । भगवति हि स्वरूप-सिद्धाः सर्वे प्रकाशा नित्यम् एव वर्तन्ते इति श्री-भगवत्-सन्दर्भादौ दर्शितम् अस्ति । आगमादाव् अपि नानोपासनाः श्रूयन्ते । तत्र यथा यत्र प्रकाशः, तथा तत्राभिमान-विशेषमयी प्रीतिर् उदयते । प्रकाश-वैशिष्ट्य-हेतुश् च भक्त-विशेष-सङ्ग एव नित्य-सिद्धेषु तु नित्य-सिद्ध एव तथा-प्रकाशः प्रीतिर् अभिमानश् च ।</p>
<p>अथ प्रीत्यैव सहोदयात् तादृशोऽभिमानोऽपि प्रीति-वृत्ति-विशेष इत्य् उक्तम् । तस्माद् अपि न तत्-समवायेन प्रीति-हानिः प्रत्युतात्यन्त-सन्निकर्ष-व्यञ्जकेन तत्-तद्-अभिमानेन तस्या उल्लास एव । किं च, लौकिकोऽपि ममता-विशेष आत्मनोऽप्य् आधिक्येन स्वास्पदे प्रीतिं जनयति । पुत्राद्य्-अर्थम् आत्म-व्ययादिकं दृश्यते । तथैवोक्तं व्रजेश्वरं प्रति श्री-भगवतैव—पित्रोर् अप्य् अधिका प्रीतिर् आत्मजेष्व् आत्मनोऽपि हि [भा।पु। १०.४५.२१] इति । भगवद्-विषया ममता तु स्वात्म-गत-तदीयाभिमान-विशेष-हेतुकैव । तद्-अभिमान-विशेषश् च तत्-स्वभाव-विशेष-हेतुक इत्य् उक्तम् । स च प्रथमम् आविर्भवति । तद्-अनन्तरम् एव ममता-विशेष आविर्भवतीति । तस्माद् यथा तथा तत्-स्वभाव एव तत्-प्रीतेर् मूल-कारणम्—</p>
<blockquote>
<p>ब्रह्मन् परोद्भवे कृष्णे इयान् प्रेमा कथं भवेत् ।<br>
योऽभूत-पूर्व-स्तोकेषु स्वोद्भवेष्व् अपि कथ्यताम् ॥ [भा।पु। १०.१४.४९]</p></blockquote>
<p>इति राज-प्रश्नोत्तरं श्री-शुकदेवेन श्री-कृष्ण-प्रीतौ तत्-स्वभाव-सिद्धत्वम् उक्तम् । तत्-स्वभावाविर्भाव-विशेषाविर्भूत-ममता-विशेषेण तु केवल-ममता-हेतुक-प्रीतिम् अतिक्रम्य वैशिष्ट्यं चाभिप्रेतम् । तस्मात् सर्वथा ममता-सम्बन्धेन प्रीतेर् वैशिष्ट्यम् एव भवतीति सिद्धम् । भगवत्-सम्बन्धेनात्मन्य् अपि तेषां प्रीतिर् जायते। तथैवाहुः—</p>
<blockquote>
<p><strong>सुदुस्तरान् नः स्वान् पाहि कालाग्नेः सुहृदः प्रभो ।</strong><br>
<strong>न शक्नुमस् त्वच्-चरणं सन्त्यक्तुम् अकुतो-भयम् ॥</strong> [भा।पु। १०.१७.२४]</p></blockquote>
<p>टीका च—न मृत्योर् बिभीमः, किन्तु त्वच्-चरण-वियोगाद् इत्य् आहुः—<strong>न शक्नुम</strong> इति इत्य् एषा । न च <strong>त्वच्-चरणं</strong> निज-वियोग-भयं न दूरीकर्तुम् अर्हतीत्य् आहुः—<strong>अकुतो-भयम्</strong> इति । यद् वा, तव चरण-सन्निधाने सत्य् अस्माकं सर्वम् एव सुखाय कल्पते, अन्यदा तु दुःखायैवेत्य् आहुः—न विद्यते कुतश्चिद् भयं येनेति ।</p>
<p>॥ १०.१७ ॥ श्री-व्रजौकसः श्री-भगवन्तम् ॥ ९४ ॥</p>
<p>[९५]</p>
<p>तथा तत्-प्रीतेर् एव तत्-तद्-अभिमानोल्लासित्वम् । ततः श्री-भगवतोऽपि तत्-तद्-अभिमानित्वम् आह—एष वै भगवान् साक्षाद् [भा।पु। १.९.१८] इत्य्-आदौ—</p>
<blockquote>
<p><strong>यं मन्यसे मातुलेयं प्रियं मित्रं सुहृत्तमम् ।</strong><br>
<strong>अकरोः सचिवं दूतं सौहृदाद् अथ सारथिम् ॥</strong><br>
<strong>सर्वात्मनः सम-दृशो ह्य् अद्वयस्यानहङ्कृतेः ।</strong><br>
<strong>तत्-कृतं मति-वैषम्यं निरवद्यस्य न क्वचित् ॥</strong><br>
<strong>तथाप्य् एकान्त-भक्तेषु पश्य भूपानुकम्पितम् ।</strong><br>
<strong>यन् मेऽसूंस् त्यजतः साक्षात् कृष्णो दर्शनम् आगतः ॥</strong> [भा।पु। १.९.२०-२२]</p></blockquote>
<p><strong>सौहृदात्</strong> तादृश-प्रेम्ण एव हेतोः । <strong>यं मातुलेयं मन्यसे</strong> <strong>प्रियं</strong> प्रीति-विषयं <strong>मित्रं</strong> प्रीति-कर्तारं <strong>सुहृत्तमम्</strong> उपकारानपेक्षोपकारकं च मन्यसे । <strong>अथ सारथिं</strong> सारथिम् अपीत्य् अर्थः । स एष साक्षाद् भगवान् [भा।पु। १.९.१८] इत्य्-आदिकः पूर्वेणान्वयः ।</p>
<p>ननु भवतु प्रीति-विशेषेणास्माकं तस्मिंस् तथा मतिः, तस्य <strong>सर्वेषां</strong> परम् <strong>आत्मनः,</strong> तस्माद् एव <strong>समदृशः,</strong> परमात्मत्वाद् एव <strong>सर्वेषां</strong> तच्-छक्ति-वैभव-रूपाणाम् <strong>आत्मनां</strong>, ततोऽनन्यत्वाद् <strong>अद्वयस्य</strong>, तस्माद् एव मातुलेयोऽहम् इत्य्-आद्य्-अभिमान-शून्यस्य, तथा निर्दोषस्य च कथम् अहम् अस्य मातुलेयः ? न त्व् अमुष्येत्य्-आदि-रूपं मातुलेयत्वादि-<strong>कृतं</strong> <strong>मति-वैषम्यं</strong> स्याद् इत्य्-आदि-पूर्व-पक्षोट्टङ्कन-पूर्वकं सिद्धान्तयति—<strong>सर्वात्मन</strong> इत्य्-आदि-द्वाभ्याम् ।</p>
<p>यद्यपि तादृशस्य तन् न सम्भवति, <strong>तथापि</strong> हे <strong>भूप</strong> <strong>एकान्त-भक्तेषु</strong> युष्मासु <strong>अनुकम्पां</strong> <strong>पश्य</strong> । येषां भक्ति-विशेषेण पर-वशः सन्न् असाव् अपि तथा तथात्मानं बाढम् एवाभिमन्यत इत्य् अर्थः । यः खलु शरीरस्यापि सम्बन्ध-हेतुः, सोऽभिमान एव हि सम्बन्ध-हेतुर् मुख्यः, न शरीरम् । एवं सति, स्वाविर्भावादिना शरीर-सम्बन्धेऽपि तस्य मातुलेयत्वादिकं सुतराम् एव सिध्यतीति तात्पर्यम् । तत्र हेतु-गर्भो दृष्टान्तः—<strong>यन् मेऽसून्</strong> इति। यस्मात् युष्मत्-सम्बन्धाद् एव हेतोः ।</p>
<p>तद् एवं परमोपादेयत्व-ज्ञानाद् एव तत्-सम्बन्धात्मक एव श्री-भगवानुत्क्रान्ताव् अपि मुहुर् एव निजालम्बनी-कृतः विजय-सखे रतिर् अस्तु मेऽनवद्या [भा।पु। १.९.३३] इति, पार्थ-सखे रतिर् ममास्तु [भा।पु। १.९.३५] इति, विजय-रथ-कुटुम्बः [भा।पु। १.९.३९] इत्य् आरभ्य भगवति रतिर् अस्तु मे मुमूर्षोः इति च ।</p>
<p>॥ १.९ ॥ भीष्मः श्री-युधिष्ठिरम् ॥ ९५ ॥</p>
<p>[९६]</p>
<p>तम् एवाभिमान-ममताभ्यां प्रीतेर् अतिशयं दर्शयति—</p>
<blockquote>
<p><strong>राजन् पतिर् गुरुर् अलं भवतां यदूनां</strong><br>
<strong>दैवं प्रियः कुल-पतिः क्व च किङ्करो वः ।</strong><br>
<strong>अस्त्व् एवम् अङ्ग भगवान् भजतां मुकुन्दो</strong><br>
<strong>मुक्तिं ददाति कर्हिचित् स्म न भक्ति-योगम् ॥ [भा।पु। ५.६.१८]</strong></p></blockquote>
<p>यस्याम् एव कवयः [भा।पु। ५.६.१७] इत्य्-आदि-प्राक्तन-गद्ये मुक्त्य्-अधिकतया सामान्या प्रीति-लक्षण-भक्तिर् उक्ता । अत्र तु, <strong>हे राजन् भवतां</strong> यदूनाम् अपि <strong>पत्य्</strong>-आदि-रूपो <strong>भगवान्</strong> । <strong>एवं</strong> नाम दूरेऽ<strong>स्तु</strong> श्री-भगवतस् तादृशत्व-प्रापकस्य प्रेम-विशेषस्यास्य वार्ता, सर्वेषाम् अपि दूरे स्थितेत्य् अर्थः । यतोऽन्येषां नित्यं <strong>भजताम्</strong> अपि <strong>मुकुन्दो</strong>ऽसौ <strong>मुक्तिम्</strong> एव <strong>ददाति</strong>, <strong>न तु भक्ति-योगं</strong> पूर्वोक्त-महिम-प्रीति-सामान्यम् अपीति पतित्वादि-भावमय्यां परम-वैशिष्ट्यम् उक्तम् । अतस् तेष्व् एव यत्-किञ्चिद्-रूपत्वम् अपि श्री-ब्रह्मणा प्रार्थितं—तद् अस्तु मे नाथ स भूरि-भागः [भा।पु। १०.१४.३०] इत्य्-आदिना ।</p>
<p>॥ ५.६ ॥ श्री-शुकः ॥ ९६ ॥</p>
<p>[९७]</p>
<p>अथ परिकराणाम् अपि भावेषु तारतम्यं विवेचनीयं, येषां भगवत्तैवोपजीव्या । तत्र भगवत्ता तावत् सामान्यतो द्विविधैव । परमैश्वर्य-रूपा परम-माधुर्य-रूपा चेति । ऐश्वर्यं प्रभुता । माधुर्यं नाम च शील-गुण-रूप-वयो-लीलानां सम्बन्ध-विशेषाणां च मनोहरत्वं, परमत्वं च चासमोर्ध्वत्वम् ।</p>
<p>अथ भक्तादि-चतुर्-विधाः परिकरा अपि द्विविधाः । परमैश्वर्यानुभव-प्रधानाः परम-माधुर्यानुभव-प्रधानाश् च । तत्रैश्वर्य-मात्रस्य साध्वस-सम्भ्रम-गौरव-बुद्धि-जनकत्वं माधुर्य-मात्रस्य प्रीति-जनकत्वम् इति सर्वानुभव-सिद्धम् एव । ततस् तत्रैश्वर्य-माधुर्ययोः परमत्वम् इति ताभ्यां यथा-सङ्ख्यं साध्वसादीनां प्रीतेश् च परमत्वम् एव स्यात् । अत एव—</p>
<blockquote>
<p>देवकी वसुदेवश् च विज्ञाय जगद्-ईश्वरौ ।<br>
कृत-संवन्दनौ पुत्रौ सस्वजाते न शङ्कितौ ॥ [भा।पु। १०.४४.५१]</p></blockquote>
<p><strong>पितराव् उपलब्धार्थौ विदित्वा पुरुषोत्तमः ।</strong></p>
<p><strong>मा भूद् इति निजां मायां ततान जन-मोहिनीम् ॥</strong></p>
<p><strong>उवाच पितराव् एत्य साग्रजः सात्वतर्षभः ।</strong></p>
<p><strong>प्रश्रयावनतः प्रीणन्न् अम्ब तातेति सादरम् ॥</strong></p>
<p>[भा।पु। १०.४५.१-२] इत्य्-आद्य्-अनन्तरम्,</p>
<p><strong>इति माया-मनुष्यस्य हरेर् विश्वात्मनो गिरा ।</strong></p>
<p><strong>मोहिताव् अङ्कम् आरोप्य परिष्वज्यापतुर् मुदम् ॥</strong></p>
<p><strong>सिञ्चन्ताव् अश्रु-धाराभिः स्नेह-पाशेन चावृतौ ।</strong></p>
<p><strong>न किञ्चिद् ऊचतू राजन् बाष्प-कण्ठौ विमोहितौ ॥</strong></p>
<p>[भा।पु। १०.४५.१०-११]</p>
<p><strong>उपलब्धो</strong> जातो जगदीश्वरत्व-लक्षणोऽ<strong>र्थो</strong> याभ्यां, तथा-भूतौ ज्ञात्वा । <strong>मा भूद्</strong> इति समारूढ-पितृत्व-पदवीकत्वेन ज्ञानि-भक्त-जन-केवल-भक्त-जनादि-दुर्लभ-परम-प्रेमैक-योग्ययोस् तयोस् तद्-आच्छादकं तज्-ज्ञानं न भवत्व् इति <strong>निजां मायाम्</strong> आवरण-शक्तिं निज-जगदीश्वरत्वाच्छादनाय <strong>ततान</strong> विस्तारितवान् । तद्-अनन्तरं निज-तादृश-प्रेम-पोषकं माधुर्यम् एव व्यञ्जितवान् इत्य् आह—<strong>उवाच</strong> इत्य्-आदि ।</p>
<p>अथवा माया दम्भे कृपायां च इति विश्व-प्रकाशात् <strong>निजां</strong> स्व-विषयां <strong>मायां</strong> कृपां, तद्-आत्मिकां वात्सल्याख्यां प्रीतिं, तयोस् <strong>ततान</strong> आविर्भावितवान् । कीदृशीं ? या निज-माधुर्येण सर्वम् एव जनं मोहयति ताम् । कथं <strong>ततान</strong> ? इत्य् आशङ्क्य निजैश्वर्याच्छादक-निज-माधुर्य-प्रकाशनेनेत्य् आह—उवाचेति ।</p>
<p>अथवा, माया वयुनं ज्ञानम् इति निघण्टु-दृष्ट्या निजां तादृश-प्रेम-जनकत्वेनान्तरङ्गां मायां निज-माधुर्य-ज्ञानं ततान । तत्-प्रकारम् आह—उवाचेति । <strong>माया-मनुष्यस्य</strong> अशेष-विद्या-प्रचुरस्य नराकृति-पर-ब्रह्मण इति ।</p>
<p>॥ १०.४५ ॥ श्री-शुकः ॥ ९७ ॥</p>
<p>[९८]</p>
<p>तद् एवं पारमैश्वर्यस्य भक्तौ यत् क्वचिद् उद्दीपनत्वं, तत् तु सम्भ्रम-गौरवादि तद्-अवयवस्यैव । तत्राप्य् अवयविनि प्रीत्य्-अंशे तु माधुर्यस्यैवोद्दीपनत्वम् । उभय-समाहारस्य पुनः परमेश्वर-भक्ति-जनकत्वम् इति विवेक्तव्यम् ।</p>
<p>तद् एवं माधुर्यस्यैव प्रीति-जनकत्वे स्थिते, तद्-अनुभवश् च श्रीमद्-गोकुलस्य स्वभाव-सिद्धः । आगन्तुकः खल्व् ऐश्वर्यानुभवः । तथैव श्री-गोवर्धनोद्धरणानन्तरे—</p>
<blockquote>
<p>एवं-विधानि कर्माणि गोपाः कृष्णस्य वीक्ष्य ते ।<br>
अतद्-वीर्य-विदः प्रोचुः समभ्येत्य सुविस्मिताः ॥ [भा।पु। १०.२६.१]</p></blockquote>
<p>इत्य्-आद्य्-अध्याये,</p>
<blockquote>
<p>दुस्त्यजश् चानुरागोऽस्मिन् सर्वेषां नो व्रजौकसाम् ।<br>
नन्द ते तनयेऽस्मासु तस्याप्य् औत्पत्तिकः कथम् ॥ [भा।पु। १०.२६.१३]</p></blockquote>
<p>इति श्री-गोप-गण-प्रश्ने, श्री-व्रजेश्वरेण च तद्-ऐश्वर्यम् आप्त-वाक्य-द्वारैव तेषां समाधानायोक्तं, माधुर्यं तु स्वानुभव-सिद्धत्वेन व्यञ्जितम् । यथाह—</p>
<blockquote>
<p>श्रूयतां मे वचो गोपा व्येतु शङ्का च वोऽर्भके ।<br>
एनं कुमारम् उद्दिश्य गर्गो मे यद् उवाच ह ॥ [भा।पु। १०.२६.१५] इत्य्-आदि,</p></blockquote>
<p><strong>इत्य् अद्धा मां समादिश्य</strong></p>
<p><strong>गर्गे च स्व-गृहं गते ।</strong></p>
<p><strong>मन्ये नारायणस्यांशं</strong></p>
<p><strong>कृष्णम् अक्लिष्ट-कारिणम् ॥</strong></p>
<p>[भा।पु। १०.२६.२३] इत्य् अन्तम् ।</p>
<p>अथ <strong>गर्गो</strong> <strong>मां</strong> यद् उवाच ह इति शब्द-द्वारा परोक्षं ज्ञानम् उक्तम् । तत्रापि <strong>मन्ये</strong> इति वितर्क एव । अर्भक-कुमार-शब्द-प्रयोगस् तु बाल-भाव-मय-माधुर्ये स्व-स्वभावानुभवस्य सूचक इत्य् अवगम्यते ।</p>
<p>॥ १०.२६ ॥ श्री-व्रजेश्वरः ॥ ९८ ॥</p>
<p>[९९]</p>
<p>तथा, मत्-कामा रमणं जारम् अस्वरूप-विदोऽबलाः [भा।पु। ११.१२.१३] इति श्री-भगवता चोक्तम्****।**** न चैवं तेषाम् अज्ञानं च वक्तव्यम् । माधुर्य-ज्ञानेनैव परम-भगवत्ता-ज्ञान-सद्-भावात् । यत एव तेषाम् अन्यत्रानावेशः । यद् एव खल्व् आत्मारामाणाम् अपि मोदनम्।</p>
<p>न च सर्वापि भगवत्ता सर्वेणोपास्यते अनुभूयते वा । अपि तु स्व-स्वाधिकार-प्राप्तैव अनन्तत्वाद् अनुपयुक्तत्वाच् च । अत एव वेदान्तेऽपि गुणोपासना-वाक्येषु तत्-तद्-विद्यायां गुण-समाहारः पृथक् पृथग् एव सूत्र-कारेण व्यवस्थापितः । तथैवोक्तं—</p>
<blockquote>
<p>यस्य यस्य हि यः कामस् तस्य तस्य ह्य् उपासनम् ।<br>
तादृशानां गुणानां च समाहारं प्रकल्पयेत् ॥ इति ।</p></blockquote>
<p>तथा मल्लानाम् अशनिः [भा।पु। १०.४३.१७] इत्य्-आदौ च टीका चूर्णिका—तत्र च शृङ्गारादि-सर्व-रस-कदम्ब-मूर्तिर् भगवांस् तत्-तद्-अभिप्रायानुसारेण बभौ, न साकल्येन सर्वेषाम् इत्य् आह इत्य् एषा । अत्र परम-तत्त्वतया जानताम् अपि न सम्यग्-ज्ञानम् इत्य् आयातम् । युक्तं चेदं तत्-तन्-माधुर्य-विशेषाननुभवात् । माधुर्यानुभाविनां भक्तानां तु—यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः [भा।पु। ५.१८.१२] इत्य्-आदि-न्यायेनानादृतम् अपि सर्वं ज्ञानं समय-प्रतीक्षकम् एव स्यात् । पूर्वत्रैव पद्ये तेषां परम-विद्वत्ताम् अभिप्रैति । यथा—</p>
<blockquote>
<p><strong>मल्लानाम् अशनिर् नृणां नर-वरः स्त्रीणां स्मरो मूर्तिमान्</strong><br>
<strong>गोपानां स्वजनोऽसतां क्षिति-भुजां शास्ता स्व-पित्रोः शिशुः ।</strong><br>
<strong>मृत्युर् भोज-पतेर् विराड् अविदुषां तत्त्वं परं योगिनां</strong><br>
<strong>वृष्णीनां पर-देवतेति विदितो रङ्गं गतः साग्रजः ॥</strong> [भा।पु। १०.४३.१७]</p></blockquote>
<p>अत्र खलु पद्ये त्रिविधा जना उक्ताः प्रतिकूल-ज्ञानाः, मूढाः, विद्वांसश् च । तत्र निरुपाधि-परम-प्रेमास्पदता-स्वभावे तस्मिन् विरोध-लिङ्गेन <strong>मल्लानां</strong> कंस-पक्षीय्<strong>आसत्-क्षिति-भुजां</strong> कंसस्य च प्रतिकूल-ज्ञानत्वं बोध्यते । <strong>विराड् अविदुषाम्</strong> इति पृथग्-उपादानेन विराट्त्व-ज्ञानिनाम् एव मूढत्वम् । पारिशेष्य-प्रमाणेनान्येषां तु विद्वत्तैव । तत्र विराट्त्वं नाम विराद्-अंशे-भौतिक-देहत्वं यत्-किञ्चिन्-नर-दारकत्वम् इत्य् अर्थः । अतस् तत्र मूढता । ते च भगवद्-याच्ञाम् अश्रद्दधानैर् याज्ञिक-विप्रैः सदृशाः ।</p>
<p>केचित् तद्-अवज्ञातारो न द्वेष्टारो न च प्रीयमाणाः । अत्र तेषां भौतिकत्व-स्फूर्तौ भक्तानां जुगुप्सा जायत इति बीभत्स-रसश् च भगवता पोष्यते । <strong>नर-वरत्वे</strong> तु तन्-माधुर्य-प्रभावयोर् अंशेनैव नरेषु तस्य श्रेष्ठत्वम् अनुभूतम् इति तद्-अनुभव-सद्-भावात् साधारण-नॄणाम् अपि विद्वत्ता । अत एव च सामान्य-भक्ताः । यथैव तेषां प्रीतिर् वर्णिता ।</p>
<blockquote>
<p>निरीक्ष्य ताव् उत्तम-पुरुषौ जना<br>
मञ्च-स्थिता नागर-राष्ट्रका नृप ।<br>
प्रहर्ष-वेगोत्कलितेक्षणाननाः [भा।पु। १०.४३.२०] इत्य्-आदिना ।</p></blockquote>
<p>एतेषां प्रजात्वेऽपि प्रायस् तदानीम् अजात-ममत्वान् न पाल्यान्तः-प्रवेशः । अथैवं तेषाम् अपि विद्वत्तायाम् अन्येषां सुतराम् एव सा । तत्रापि किम् उत श्री-गोपानां । तथा हि तत्र ने᳡णां सामान्य-भक्तानां योगिनां तल्-लीला-दिदृक्षा-गताकाशादि-स्थित-चतुःसन-प्रभृति-ज्ञानि-भक्तानां च ममत्व-सूचक-पद-विन्यासो न कृतः । तथा—</p>
<blockquote>
<p>तद् बलाबलवद् युद्धं समेताः सर्व-योषितः ।<br>
ऊचुः परस्परं राजन् सानुकम्पा वरूथशः ॥ [भा।पु। १०.४४.६] इत्य्-आदौ,</p></blockquote>
<p>क्व वज्र-सार-सर्वाङ्गौ [भा।पु। १०.४४.८] इत्य्-आदि-तद्-वाक्योदाहृतानुकम्पामय-परम-प्रीति-विकाराणां नाना-भाव-स्त्रीणां मध्ये स्मरत्वेन विदित-कृष्णानां गोप्यस् तपः किम् अचरन् [भा।पु। १०.४४.१४] इत्य्-आदिक-गिरां स्त्री-विशेषाणां कान्त-भावाख्य-प्रीतेर् लोक-प्रसिद्ध-स्मरेणापि मिश्रत्वेन श्री-व्रज-देवीवच् छुद्धत्वाभावः । तत्-काल-दृष्टत्वेन ममत्वाभावश् चागतश् च । वृष्णि-पितृ-गोपानां तु तत्-तच्-छब्दैर् ममता-विशेषः सूचितः ।</p>
<p>तस्माद् एतेष्व् एव परम-माधुर्यानुभवेषूत्तमत्वं मतम् । तत्र च गोपानां स्वजनो वृष्णीनां पर-देवतेत्य् अनेन श्री-गोपानां बान्धव-भावापादक-माधुर्य-ज्ञानं स्वाभाविकं, वृष्णीनां तु पर-देवताभावापादकैश्वर्य-ज्ञानं स्वाभाविकम् इत्य् अङ्गीकृतम् । सम्बन्धाद् वृष्णयः [भा।पु। ७.१.३०] इति तु तथा गौणस्यापि बन्धु-भावस्य तद्-अनुगतौ स्वतः प्राबल्यापेक्षयोक्तम् ।</p>
<p>किं च, तेषु यथा कंसादयः प्रतिकूल-ज्ञाना वृष्ण्य्-अधमाः, तथैवाविद्वांसः शतधन्व-प्रभृतयः सन्ति । तद्-अपेक्षयैव, न यं विदन्त्य् अमी भूपा एकारामाश् च सात्वताः [भा।पु। १०.८४.२३] इत्य्-आदिकं ज्ञेयम् ।</p>
<p>अत उत्तम-वृष्णितया सामान्यतो लब्धम् ऐश्वर्य-ज्ञानम् उत्तमम् एव श्री-वसुदेव-देवक्योः सम्मतम् । ततस् तत्-संसृष्टत्वेऽपि लीला-विशेषाद् एव पित्रोः शिशुर् इत्य् अनेन माधुर्य-ज्ञानं व्यज्यते । अतो गौणत्वाद् एव—</p>
<blockquote>
<p>नातिचित्रम् इदं विप्रा वसुदेवो बुभुत्सया ।<br>
कृष्णं मत्वार्भकं यन् नः पृच्छति श्रेय आत्मनः ॥ [भा।पु। १०.८४.३०] इत्य्-आदौ श्री-नारदेन तन् नानुमोदितम् ।</p></blockquote>
<p>राज्ञा तु स्वाभाविकत्वात् श्री-व्रजेश्वरयोस् तद्-अनुमोदितम्, नन्दः किम् अकरोद् ब्रह्मन् [भा।पु। १०.८.४६] इत्य्-आदौ । तयोर् ऐश्वर्य-ज्ञानस्य स्वाभाविकत्वं च जन्म-क्षणम् आरभ्य तादृश-स्तुत्य्-आदौ प्रसिद्धम् । अत एव पितराव् उपलब्धार्थौ विदित्वा [भा।पु। १०.४५.१] इत्य् अत्र टीका-कारैर् अपि तयोर् ऐश्वर्य-ज्ञानं सिद्धम् एव, पुत्रतया प्रेम तु दुर्लभम् इत्य् उक्तम् । तथा श्री-गोपानां स्वजनत्वं सामान्यतो निर्दिष्टम् । तच् च वृष्णि-कंसादिवन् न व्रजे क्वचिद् अपि जने व्यभिचरति—</p>
<blockquote>
<p>आबाल-वृद्ध-वनिताः सर्वेऽङ्ग पशु-वृत्तयः ।<br>
निर्जग्मुर् गोकुलाद् दीनाः कृष्ण-दर्शन-लालसाः ॥ [भा।पु। १०.१६.१५] इत्य्-आदि-दर्शनात् ।</p></blockquote>
<p>तद् एवं सति स्वयम् एव गोप-राजे कदाप्य् अव्यभिचारि-वात्सल्ये वैशिष्ट्यम् आयातम् इति तस्यापि शिशुर् इति किं वक्तव्यम् इति भावः ।</p>
<p>॥ १०.४३ ॥ श्री-शुकः ॥ ९९ ॥</p>
<p>[१००]</p>
<p>तद् एवं परम-माधुर्यातिशयानुभव-स्वभावत्वेन परम-ज्ञानित्वम् एव श्री-गोपालानाम् अङ्गीकृतम् । अत एव दृष्ट-चतुर्भुजाद्य्-अनन्त-तद्-आविर्भावेनापि ब्रह्मणा तेषाम् आलम्बनं रूपम् एव निजालम्बनीकृतम्, नौमीड्य तेऽभ्र-वपुषे [भा।पु। १०.१४.१] इत्य्-आदिना । तेषाम् अपि यत्-स्वभावत्वेनैव सकल-प्रीति-जाति-चूडामणि-रूपा परा प्रीतिः स्वभावत एवोदयते । यत्-स्वभावत्वेनैव चागन्तुकाद् अन्य-ज्ञानात् नासौ प्रीतिर् व्यभिचरति, प्रत्युत तद् एव तिरस्करोति । तेनान्तराय-प्राये वर्धते च विषयिणां विषय-प्रीतिर् इव । यतो विषयिणां विषयेषु स-दोषत्वे श्रुते दृष्टेऽपि राग-प्राप्त-गुणवत्त्व-बुद्धिः प्रबला दृश्यते । तथैवोक्तं—या प्रीतिर् अविवेकानां [वि।पु। १.२०.१९] इति । अत्र च श्री-सङ्कर्षणं प्रति श्रीमन्-नन्द-यशोदा-वचनम्—</p>
<blockquote>
<p>चिरं नः पाहि दाशार्ह सानुजो जगद्-ईश्वरः ।<br>
इत्य् आरोप्याङ्कम् आलिङ्ग्य नेत्रैः सिषिचतुर् जलैः ॥ [भा।पु। १०.६५.३] इत्य्-आदि ।</p></blockquote>
<p>येन वसुदेव-पुत्रत्वे क्षत्रियत्वे परमेश्वरत्वे च व्यक्ते श्री-बलदेवस्यापि तत्-पुत्रोचित-भावो नान्यथा जातः । यथा तत्-पूर्वम् उक्तम्—</p>
<blockquote>
<p>बलभद्रः कुरु-श्रेष्ठ भगवान् रथम् आस्थितः ।<br>
सुहृद्-दिदृक्षुर् उत्कण्ठः प्रययौ नन्द-गोकुलम् ॥<br>
परिष्वक्तश् चिरोत्कण्ठैर् गोपैर् गोपीभिर् एव च ।<br>
रामोऽभिवाद्य पितराव् आशीर्भिर् अभिनन्दितः ॥ [भा।पु। १०.६५.१-२] इति ।</p></blockquote>
<p>परमैश्वर्यादि-ज्ञान-स्वभावानाम् अपि प्रीति-प्राबल्य-समये तत्-तिरस्कारो दृश्यते । यथा श्री-देवहूत्याः—</p>
<blockquote>
<p>वनं प्रव्रजिते पत्याव् अपत्य-विरहातुरा ।<br>
ज्ञात-तत्त्वाप्य् अभून् नष्टे वत्से गौर् इव वत्सला ॥ [भा।पु। ३.३३.२१] इति ।</p></blockquote>
<p>श्री-देवकी-देव्याः—समुद्विजे भवद्-धेतोः कंसाद् अहम् अधीरधीः [भा।पु। १०.३.२९] इति । श्री-युधिष्ठिरस्य—</p>
<blockquote>
<p>अजात-शत्रुः पृतनां गोपीयाय मधु-द्विषः ।<br>
परेभ्यः शङ्कितः स्नेहात् प्रायुङ्क्ते चतुरङ्गिणीम् ॥ [भा।पु। १.१०.३२]</p></blockquote>
<p>इयं च तस्य प्रशंसाम् अर्थम् एवोक्तम्—</p>
<blockquote>
<p>अथ दूरागतान् शौरिः<br>
कौरवान् विरहातुरान् ।<br>
संनिवर्त्य दृढ-स्निग्धान्<br>
प्रायाद् स्व-नगरीं प्रियैः ॥[भा।पु। १.१०.३३] इत्य् उक्त-वाक्येऽपि तादृग्-अभिप्रायात् ।</p></blockquote>
<p>तथा श्री-सङ्कर्षणस्य च—</p>
<blockquote>
<p>श्रुत्वैतद् भगवान् रामो विपक्षीय-नृपोद्यमम् ।<br>
कृष्णं चैकं गतं हर्तुं कन्यां कलह-शङ्कितः ॥<br>
बलेन महता सार्धं भ्रातृ-स्नेह-परिप्लुतः ।<br>
त्वरितः कुण्डिनं प्रागाद् गजाश्व-रथ-पत्तिभिः ॥ [भा।पु। १०.५३.२०-२१]</p></blockquote>
<p>भगवान् सर्वज्ञोऽपीत्य् अर्थः । अत एव कृष्णं महा-बक-ग्रस्तं दृष्ट्वा रामादयोऽर्भकाः [भा।पु। १०.११.४९] इत्य्-आदिकम् अपि ।</p>
<p>तद् एवं माधुर्य-ज्ञानस्यैव बलवत्-सुखमयत्वे स्थिते तस्मिंश् च श्री-गोपानाम् एव स्वाभाविकतया लब्धे ब्रह्मत्वेश्वरत्वानुभवम् अतिक्रम्य तेषाम् एव भाग्येन श्री-शुकदेवोऽपि युक्तम् एव चमत्कृतिम् अवाप—इत्थं सतां ब्रह्म-सुखानुभूत्या [भा।पु। १०.१२.११] इत्य्-आदौ, नेमं विरिञ्चो न भवः [भा।पु। १०.९.२०] इत्य्-आदौ, नायं सुखाप इत्य्-आदिकस्य गोपिका-सुत [भा।पु। १०.९.२१] इत्य् अत्र, नायं श्रियोऽङ्ग [भा।पु। १०.४७.६०] इत्य्-आदौ च ।</p>
<p>क्वचिच् च तादृश-स्वभावेषु तेष्व् ऐश्वर्य-प्रकटनम् अपि विस्मय-द्वारा माधुर्य-ज्ञानम् एव पुष्णाति । अस्माकं पुत्रादि रूपोऽयं कथम् ईदृश-क्रियावान् इति । तथा—</p>
<blockquote>
<p>नन्दादयस् तु तं दृष्ट्वा परमानन्द-निर्वृताः ।<br>
कृष्णं च तत्र च्छन्दोभिः स्तूयमानं सुविस्मिताः ॥ [भा।पु। १०.२८.१७] इत्य्-आदि ।</p></blockquote>
<p>तद् एवं शुद्धत्वाच् छ्री-गोकुल-वासिनाम् एव प्रीतिः प्रशस्ता । यथोक्तं, एषां घोष-निवासिनाम् उत भवान् [भा।पु। १०.१४.३५] इति । यत्रैव पशूनाम् अपि परमः स्नेहो दृश्यते । यथा काली-ह्रदावगाहे—</p>
<blockquote>
<p>गावो वृषा वत्सतर्यः क्रन्दमानाः सुदुःखिताः ।<br>
कृष्णे न्यस्तेक्षणा भीता रुदत्य इव तस्थिरे ॥ [भा।पु। १०.१६.११] इति ।</p></blockquote>
<p>तथा तत उत्थाने, नरा गावो वृषा वत्सा लेभिरे परमां मुदाम् [भा।पु। १०.१७.१६] इति । तथा स्थावराणाम् अपि तत्रैव कृष्णं समेत्य लब्धेहा आसन् शुष्का नगा अपि [भा।पु। १०.१७.१५] इति।</p>
<p>अत एव श्री-ब्रह्मणापि प्रार्थितम्—</p>
<blockquote>
<p>तद् भूरि-भाग्यम् इह जन्म किम् अप्य् अटव्यां<br>
यद् गोकुलेऽपि कतमाङ्घ्रि-रजोऽभिषेकम् । [भा।पु। १०.१४.३४] इति ।</p></blockquote>
<p>तद् एवं परम-माधुर्यैक-ज्ञान-निधौ श्रीमति गोकुलेऽपि अनुगता बान्धवाश् चेति द्विविधानां तत्-प्रियाणां मध्ये ममता-विशेष-धारित्वाद् अन्त्यानां महान् एवोत्कर्षः । यथोक्तं—अहो भाग्यम् अहो भाग्यम् [भा।पु। १०.१४.३२] इत्य्-आदिना । अत्र व्रजौकसां कनिष्ठेष्व् अपि तेन मित्रतया स्वीकार इति यद् उच्यते तत् खलु मित्रतायाः प्रशंसाम् एवावहतीति ।</p>
<p>अथ तेष्व् अपि सखीनां तावद् उत्कर्षम् आह—</p>
<blockquote>
<p><strong>इत्थं सतां ब्रह्म-सुखानुभूत्या</strong><br>
<strong>दास्यं गतानां पर-दैवतेन ।</strong><br>
<strong>मायाश्रितानां नर-दारकेण</strong><br>
<strong>साकं विजह्रुः कृत-पुण्य-पुञ्जाः ॥</strong> [भा।पु। १०.१२.११]****</p></blockquote>
<p><strong>सतां</strong> ज्ञानिनां ब्रह्मत्वेन स्फुरंस् तावद् विरल-प्रचारः । <strong>दास्यं गतानां</strong>—</p>
<blockquote>
<p>मुक्तानाम् अपि सिद्धानां नारायण-परायणः ।<br>
सुदुर्लभः प्रशान्तात्मा कोटिष्व् अपि महामुने ॥ [भा।पु। ६.१४.३-५]</p></blockquote>
<p>इत्य् अनुसारेण <strong>पर-दैवत्वेन</strong> स्फुरंस् ततोऽपि विरल-प्रचारः । <strong>मायाश्रितानां</strong> तु ज्ञान-भक्ति-मैत्री-हीनानां चिद्-एक-रूपत्वेन न स्फुरति, न च परमेश्वरत्वेन, न च प्रेमास्पदत्वेन ततस् तदीयासाधारणता-स्फूर्तौ योग्यताश्रयाभावात् । अवजानन्ति मां मूढा मानुषीं तनुम् आश्रितम् [गीता ९.११] इति न्यायेन अलभ्य एवेति पाद-त्रयेण तस्योदय-मात्र-दौर्लभ्यं विवक्षितम् ।</p>
<p>ततश् चैवम्भूतो योऽसुलभ-स्फूर्तिः श्री-कृष्णः, तेन समं साक्षाद् एव प्रेम-भूमिकोत्कर्षम् अधिरूढेन परम-सख्येनापि <strong>विजह्रुर्</strong> इति श्री-शुकदेवस्य चमत्कारः ।</p>
<p>अथवा, योऽयम् अहो तदानीं विषूचीनया कृपया <strong>मायाश्रितानां</strong> साधारण-जनानाम् अपि दर्शित-सर्वाकारातिक्रमि-माहात्म्येन साक्षान् नराकृति-पर-ब्रह्मत्वेन स्फुरंस् ततोऽपि तथा तथा लब्धे लाभे बन्धु-भावस् तु तैर् न लब्धः । सोऽयं महोत्कर्षः । ततश् चैवम् उत्कृष्टतरे उत्कृष्टतमेऽपि तथा तथा लब्धे लाभे बन्धु-भावस् तु तैर् न लब्धः । <sup id="fnref:39"><a href="#fn:39" class="footnote-ref" role="doc-noteref">39</a></sup></p>
<p>सखायस् तु तथा-भूतेन <strong>तेन सार्धं</strong> बन्धु-भावोत्कर्ष-रूपेण सख्येन <strong>विजह्रुर्</strong> इत्य् अतस् त एव <strong>कृत-पुण्य-पुञ्जाः</strong> श्री-भगवत्-पारितोषिकानेक-सत्-कर्म-कारि-वृन्देषु परम-श्रेष्ठा इत्य् अर्थः । अत एव बान्धवान्तरेषु नेदृशं सख्यम् अस्तीति तेभ्योऽपि माहात्म्यम् आयातम् ।</p>
<p>अत एव किम् एषां सखीनां साक्षात् तेन समं प्रणय-लक्षण-हार्द-विशेषेण विहरतां भाग्यं वर्णनीयम् ? ये साधारणा अपि व्रज-वासिनस् तेषाम् अप्य् आस्तां तत् तद् अन्यद् भाग्यम् । तद्-दर्शन-मात्र-भाग्यम् अपि परेषां महा-मुनीनां परम-दुर्लभम् एवेत्य् अभिप्रायेण यत्-पादांशुर् बहु-जन्म-कृच्छ्रत [भा।पु। १०.१२.१२] इत्य् अनन्तर-पद्यम् अपि व्याकृत्यैतद् एव सखीनां महा-भाग्य-वर्णनं पोषणीयम् । अत एवाक्रूरेण अथावरूढः [भा।पु। १०.३८.१५] इत्य् अत्र नमस्य आभ्यां च सखीन् वनौकस इति चोक्तम् ।</p>
<p>तद् एतत् तावद् अस्तु येषु सखिषु वत्सेष्व् अपि ब्रह्मणा हृतेषु अन्यान् सृज्यांस् तत् तुल्यान् अदृष्ट्वा स्वयम् एवैतत् तया<sup id="fnref:40"><a href="#fn:40" class="footnote-ref" role="doc-noteref">40</a></sup> बभूव । तेष्व् अपि परितोषम् अप्राप्य तान् सखीन् एवानिनायेत्य् अप्य् अनुसन्धेयम् ।</p>
<p>॥ १०.१२ ॥ श्री-शुकः ॥ १०० ॥</p>
<p>[१०१]</p>
<p>अथ तेभ्योऽपि श्री-पित्रोर् उक्तं—</p>
<blockquote>
<p>ततो भक्तिर् भगवति पुत्री-भूते जनार्दने ।<br>
दम्पत्योर् नितराम् आसीद् गोप-गोपीषु भारत ॥ [भा।पु। १०.८.५१] इत्य् अनेन ।</p></blockquote>
<p>भक्तिः प्रेम । नितरां स्नेह-राग-पराकाष्ठाध्यारूढत्वात् । गोपाः सर्वे । गोप्यस् तत्-प्रेयसी-वर्ग-वनिताः । वक्ष्यमाणानुरोधात् ।</p>
<p>अथ सर्वेभ्योऽपि मुनि-गण-प्रशस्तत्या सर्वतोऽपि प्रेम-प्रणय-मान-राग-वैशिष्ट्य-पुष्टया विशेषतोऽनुराग-महाभाव-सम्पत्ति-धारिण्या स्व-प्रीत्या वशीकृत-कृष्णानां श्री-व्रज-देवीनां त्व् असमोर्ध्वम् एव तद्-वैभवम् । एतत्-क्रमेणैवोद्धवस्याप्य् अनुज्ञापन-क्रमो दृश्यते । यथा—</p>
<blockquote>
<p><strong>अथ गोपीर् अनुज्ञाप्य यशोदां नन्दम् एव च ।</strong><br>
<strong>गोपान् आमन्त्र्य दाशार्हो यास्यन्न् आरुरुहे रथम् ॥</strong> [१०.४७.६४] स्पष्टम् ।</p></blockquote>
<p>॥ १०.४७ ॥ श्री-शुकः ॥ १०१ ॥</p>
<p>[१०२]</p>
<blockquote>
</blockquote>
<p>अत एव सर्वम् अपि श्री-गोकुलम् अतिक्रम्य,</p>
<blockquote>
<p><strong>दृष्ट्वैवम्-आदि गोपीनां कृष्णावेशात्म-विक्लवम् ।</strong><br>
<strong>उद्धवः परम-प्रीतस् ता नमस्यन्न् इदं जगौ ॥</strong><br>
<strong>एताः परं तनु-भृतो भुवि गोप-वध्वो</strong><br>
<strong>गोविन्द एव निखिलात्मनि रूढ-भावाः ।</strong><br>
<strong>वाञ्छन्ति यद् भव-भियो मुनयो वयं च</strong><br>
<strong>किं ब्रह्म-जन्मभिर् अनन्त-कथा-रसस्य ॥</strong></p></blockquote>
<p><strong>परं</strong> केवलम् <strong>एतास् तनु-भृतः</strong> सफल-जन्मानः । अतोऽ<strong>खिलात्मनि</strong> परमात्मत्वेन सर्वेषाम् अपि दुर्लभ-स्फूर्ति-मात्रे स्व-सन्निधौ तु <strong>गोविन्दे</strong> साक्षात् श्री-गोकुलेन्द्रतया विराजमाने एवम् ईदृश-भाव-विशेष-माधुर्येण <strong>रूढ-भावाः</strong>, उद्भूत-महा-भावा जाताः । <strong>यद्</strong> एव महाभाव-पर्यान्त-गति-समर्थं<sup id="fnref:41"><a href="#fn:41" class="footnote-ref" role="doc-noteref">41</a></sup> भाव-विशेष-माधुर्यं यदि यदृच्छया वर्णन-द्वारा कर्ण-गोचरं स्यात्, तदा स्व-स्वभावं परित्यज्य, <strong>यद्</strong> अयं भावं प्रेम्णः पराकाष्ठेयम् इत्य् अनुभाव-महिम-द्वारा वितर्क्य, <strong>भव-भियो</strong> मुमुक्षवो मुनयो प्राप्नुमः । एतासाम् इवास्माकं तन्-माधुर्य-विशेषास्वाद-योग्यत्वाभावाद् इति भावः । तत्र तद्-अवाञ्छकं निन्दति—<strong>अनन्तस्य</strong> अनन्त-लीलस्य श्री-कृष्णस्य <strong>कथासु</strong> कथा-मात्रेषु, किम् उत ईदृशीषु कथासु <strong>अरसो</strong> रसाभावो यस्य, तस्यासाङ्ख्यैर् <strong>विरिञ्च-जन्मभिर्</strong> अपि किम्, न किञ्चिद् अपीत्य् अर्थः ॥५८॥</p>
<p>[१०३]</p>
<p>ननु ते मुक्ता मुमुक्षवश् च तत्-तद्-भावेन शास्त्र-प्रशस्ता एव । भक्तास् त्व् अतितमाम् । तर्हि तद्-विधानां कथम् अन्यत्र वाञ्छा । तत्राह—</p>
<blockquote>
<p><strong>क्वेमाः स्त्रियो वन-चरीर् व्यभिचार-दुष्टाः</strong><br>
<strong>कृष्णे क्व चैष परमात्मनि रूढ-भावः ।</strong><br>
<strong>नन्व् ईश्वरोऽनुभजतोऽविदुषोऽपि साक्षाच्</strong><br>
<strong>छ्रेयस् तनोत्य् अगद-राज इवोपयुक्तः ॥</strong> [भा।पु। १०.४७.५९]****</p></blockquote>
<p>तत्र तासु श्रीमद्-उद्धवस्योपक्रमोपसंहारादिषु महा-भक्तेर् एव स्पष्टत्वात्, तासां श्र्१ई-कृष्ण-भजने व्यभिचारित्वस्य सुतरां, तद्-दोषस्य च रासान्ते—</p>
<blockquote>
<p>गोपीनां तत्-पतीनां च सर्वेषाम् अपि देहिनाम् ।<br>
योऽन्तश् चरति सोऽध्यक्षः क्रीडनेनेह देह-भाक् ॥ [भा।पु। १०.३३.३५]</p></blockquote>
<p>इत्य्-आदिना निराकृतत्वात् । स्वयम् एवाधुनापि परमात्मनीति तस्यैव सूच्यमानत्वात् । दुर्धियां मते वा तासां व्यभिचार-शीलत्वस्य तु आर्य-पथं हित्वा [भा।पु। १०.४७.६१] इति प्राप्यस्यैव परित्यागोपपत्तेः स्वयम् एव निराक्रियमाणत्वाद् अन्यथार्थस्याप्रस्ताव्यत्वम् इति वक्ष्यमाण एवार्थः समञ्जसः । यथा—इमा वनचर्यः वृन्दावन-विहारिण्यः स्त्रियः कृष्णे तद्-रूपे आश्रये क्व कां वा भूमिकाम् अधिकृत्य वर्तन्ते । तया व्यभिचार-दुष्टा एतादृश-भावोत्कर्षाभावेन यो व्यभिचारो गाढ-तद्-आसक्त्य्-अभावस् तेन दुष्टा अन्ये भव-भी-प्रभृतयो वयं वा तस्मिन् क्व कां भूमिकाम् अधिकृत्य वर्तामहे । ततो महद् एवान्तरम् इति भावः । कथम् ? एष श्री-गोप-वधूष्व् एतासु दृश्यमानः परमात्मनि सर्वेषाम् एव भजनीयत्वेन स्पृहास्पदे परमेश्वरे रूढ-भावः उद्भूत-महा-भावः समुज्जृम्भते, न त्व् अस्मास्व् इति ।</p>
<p>तर्हि ताभिर् अनुभूयमानस्य तादृश-भाव-जनकस्य श्री-कृष्ण-गुण-विशेषस्यानभिज्ञा यूयं कथं तद्-वाञ्छयापि तत् प्राप्स्यथ, तत्राह नन्व् इति । अविदुञोऽपि । तत्र ममैव अकस्मात् स्वयम् अत्र प्रस्थापितस्य दृष्टान्तत्वम् इति भावः। यथोक्तं स्वयम् एव—विरहेण महाभागा महान् मेऽनुग्रहः कृतः [भा।पु। १०.४७.२७] इति ।</p>
<p>अथवा—पूर्वम् एवार्थं तद्-रस-विमुखीनां महा-पतिव्रतानाम् अपि निन्दया द्रढत्यति—<strong>क्वेमा</strong> इति । <strong>इमाः</strong> श्री-वृन्दावन-विहारिण्यः श्री-कृष्ण-प्रेयस्यः स्त्रियः क्व? अ-कार-प्रश्लेषेण याश् च वन-चर्यस् तद्-वन-विहारिणीभ्यस् ताभ्यो भिन्नाः । अथ च स्त्रियो व्रतैस् त्वाम् [भा।पु। ५.१८.१९] इत्य्-आदि केतुमाल-वर्ष-वर्णन-स्थित-लक्ष्मी-वचन-रीत्या परमात्मनि स्वतः सर्व-पतौ श्री-कृष्णे वैमुख्येन व्यभिचार-दुष्टाः स्त्रियः क्व ? महद् एवान्तरम् इति भावः । यतश् चैतास्व् एष सर्व-पुरुषार्थ-शिरोमणि-रूपो रूढ-भावो दृश्यते, न तु तास्व् इव तल्-लेशस्याप्य् अभाव इति । एवं परम-प्रेमवतीष्व् आसु तस्य सौहृदम् अपि परम-काष्ठापन्नं भवेत् । यतो भक्त-मात्राणां स्वभावत एव सुहृद् असाव् इत्य् आह—<strong>नन्व्</strong> इति ।</p>
<p>[१०४]</p>
<p>किं बहुना—</p>
<blockquote>
<p><strong>नायं श्रियोऽङ्ग उ नितान्त-रतेः प्रसादः</strong><br>
<strong>स्वर्-योषितां नलिन-गन्ध-रुचां कुतोऽन्याः ।</strong><br>
<strong>रासोत्सवेऽस्य भुज-दण्ड-गृहीत-कण्ठ-</strong><br>
<strong>लब्धाशिषां य उदगाद् व्रज-सुन्दरीणाम् ॥</strong> [भा।पु। १०.४७.६०]****</p></blockquote>
<p><strong>अङ्गे</strong> तदीये श्री-वैकुण्ठ-नाथाख्य-श्री-विग्रह-विशेषे परम-प्रेयसी-रूपायाः <strong>श्रियो</strong> या <strong>नितान्त-रतिः</strong> प्रगाढः कान्त-भावः, तस्या अपि <strong>अयं</strong> एतावान् <strong>प्रसादः</strong> सौख्य-प्रकाशो नास्ति । यदि श्रियोऽपि नास्ति, तदा <strong>नलिनस्य</strong> तत्रत्य-दिव्य-स्वर्ण-कमलस्येव <strong>गन्धो रूक्</strong> कान्तिश् च यासां, तादृशीनाम् अपि <strong>स्वर्-योषितां</strong> वैकुण्ठ-पुराङ्गनानाम्, <strong>अन्यासां</strong> सुतराम् एव नास्ति । ततः <strong>कुतोऽन्याः</strong> ? अन्याः पुनर् दूरतोऽपि निरस्ता इत्य् अर्थः।</p>
<p>कासाम् इव कियान् प्रसादो नास्ति, तत्राह—<strong>रासेति</strong> । अस्य श्री-व्रजेन्द्र-नन्दन-रूपस्य । यद्-वाञ्छया श्रीर् ललनाचरत् तपः [भा।पु। १०.१६.३६] इत्य्-उक्त-दिशा तस्या अपि स्पृहणीयस्य इत्य् अर्थः। ततो न केवलं विप्रलम्भ एवासाम् ईदृशो भावोत्कर्षः, परन्तु सम्भोगेऽपि लक्ष्म्या अपि स्पृहणीयाः । तेन मद्-विधानां का वार्ता ? इति भावः । <strong>भुज-दण्ड-गृहीत-कण्ठ-लब्धाशिषां</strong> परमावेशेन गृहीत-कण्ठतया प्राप्त-परम-मनोरथानां <strong>रासोत्सवे</strong> यः <strong>यावान् उदगात्</strong> सततं निगूढमन्तः सन्न् अपि प्राकट्यं प्रापेति । अपि यत् स्पृहा श्रीः [भा।पु। १०.१५.८] इत्य् अत्र लक्ष्मी-स्पर्धामय-वाक्ये <strong>व्रज-सुन्दरीणाम्</strong> इति सुन्दरी-पद-विन्यासः सौन्दर्यादिकम् अपि तासां तद्वद् अधिकम् इति सूचयति । तच् च युक्तं, यस्यास्ति भक्तिर् भगवत्य् अकिञ्चना [भा।पु। ५.१८.१२] इति न्यायेन तद्-उत्कर्षत उत्कर्ष-प्राप्तेः ।</p>
<p>अत्र सर्व-भाव-शिरोमणिना कान्त-भावांशेनैवोभयत्र तारतम्यं दर्शितम् । न तु, न च सङ्कर्षणो न श्रीः [भा।पु। ११.१४.१५] इत्य्-आदाव् इव भक्ति-जायात्वांशाभ्याम् । ततो नान्येन साधारण्यं मन्तव्यम् । श्री-कृष्ण-लक्षण-स्वयं-भगवद्-विषयतया विशेषान्तरं त्व् अस्त्य् एवेति ज्ञेयम् ।</p>
<p>[१०५]</p>
<p>तस्माद् आस्तां तावद् आसां भाव-च्छवि-लाभाभिलाषः । मम त्व् इदम् एव प्रार्थनीयम् इत्य् आह—</p>
<blockquote>
<p><strong>आसाम् अहो चरण-रेणु-जुषाम् अहं स्यां</strong><br>
<strong>वृन्दावने किम् अपि गुल्म-लतौषधीनाम् ।</strong><br>
<strong>या दुस्त्यजं स्व-जनम् आर्य-पथं च हित्वा</strong><br>
<strong>भेजुर् मुकुन्द-पदवीं श्रुतिभिर् विमृग्याम् ॥</strong> [भा।पु। १०.४७.६१]****</p></blockquote>
<p>तस्माद् आस्तां तावद् आसां भाव-च्छवि-लाभाभिलाषः । मम त्व् इदम् एव प्रार्थनीयम् इत्य् आह—<strong>आसाम्</strong> इति । अयम् अर्थः—मय्य् <strong>आसां</strong> श्री-कृष्ण-प्रेम-विशेष-च्छवि-स्पर्शोऽपि न सम्भवत्य् एव, विजातीय-जन्म-वासनत्वात् । ततश् च साक्षाच्-चरण-स्पर्शोऽपि नेति किं वक्तव्यम् । यद्य् एवं, तदा <strong>आसां</strong> <strong>चरणस्य</strong> यो <strong>रेणुस्</strong> तस्य स्पर्श-भाग-धेयानां श्री-<strong>गुल्म-लतौषधीनां</strong> मध्ये किम् अपि यत् किञ्चिद् अनादृत-रूपम् इति <strong>स्याम्</strong> इति । <strong>अहो</strong> इत्य् अभिलाष-कृत-हृदयार्तौ ।</p>
<p>कथं-भूतानां ? इत्य् आह—या इति । <strong>याः</strong> खलु कुल-वधूत्वाद् आपात-विचारेण स्वयं <strong>दुस्त्यजं स्वजनम् आर्य-पथं च हित्वा</strong> रागातिशयेन लोक-वेद-मर्यादाम् उल्लङ्घ्येत्य् अर्थः । वस्तुतस् तु <strong>श्रुतिभिर् विमृग्यां</strong> सर्व-श्रुति-समन्वयेन परम-पुरुषार्थ-शिरोमणितया निर्णेयाम् ईदृश-परम-प्रेम-लक्षणां मुकुन्दस्य प्रस्तुतत्वात् श्री-व्रजेन्द्र-नन्दन-रूपस्य <strong>पदवीं</strong> तदीय-संयोगानन्द-पद्धतिं <strong>भेजुर्</strong> इति । तद् एवम् “आर्य-पथं त्यजाम” इति तु तासां भ्रम एवेति भावः ॥</p>
<p>[१०६]</p>
<p>य एव तत्-संयोगानन्दः श्री-प्रभृतीनां परम-दुर्लभ एवेति स्वयम् एव व्यनक्ति—</p>
<blockquote>
<p><strong>या वै श्रियार्चितम् अजादिभिर् आप्त-कामैर्</strong><br>
<strong>योगेश्वरैर् अपि यद् आत्मनि रास-गोष्ठ्याम् ।</strong><br>
<strong>कृष्णस्य तद् भगवतश् चरणारविन्दं</strong><br>
<strong>न्यस्तं स्तनेषु विजहुः परिरभ्य तापम् ॥</strong> [भा।पु। १०.४७.६२]****</p></blockquote>
<p><strong>या</strong> रास-गोष्ठ्यां विराजमानस्य श्री-<strong>कृष्णस्य भगवतः</strong> परम-माधुर्य-सार-भगवत्ता-प्रकाशिनस् तद्-अनिर्वचनीय-माधुर्यैक-प्रकृष्टं <strong>पदारविन्दं</strong> <strong>न्यस्तं</strong>, तेन स्वयम् अर्पितं <strong>परिरभ्य तापं</strong> साक्षात् तद्-अप्राप्ति-हेतुकम् <strong>आधिं जहुः</strong> । तत् तु <strong>योगेश्वरैर्</strong> भक्ति-योग-प्रवीणैः श्री-शुकादिभिर् अपि <strong>आत्मनि</strong> मनस्य् एव <strong>अर्चितम्</strong> । यद्-वाञ्छया श्रीर् ललनाचरत् तपः [भा।पु। १०.१६.३६] इत्य्-उक्त-दिशा <strong>श्रियापि</strong> यत् प्राप्तुं मनस्य् एवार्चितम् । तच् च सदैवानादित एव, न तु कदाचिद् अपि साक्षात् प्राप्तम्। तद्-अश्रवणाद् इति भावः ॥</p>
<p>[१०७]</p>
<p>एवं तासाम् एव साक्षान् नमस्कारे कृत-चित्ततया तथा-विधं गायन्न् एवासौ पुनर् अपि महा-महिम-स्फूर्तेर् अतिदैन्य-भर-सङ्कुचिततया तत्राप्य् आत्मनोऽनधिकारितां मन्यमानस् तत्-पाद-रेणुम् एव नमस्कुर्वन् तत्रापि दैन्येन तद्-एक-वर्ग-सम्बन्धात् साधारण-व्रज-स्त्रीणाम् एव नमस्करोति—</p>
<blockquote>
<p><strong>वन्दे नन्द-व्रज-स्त्रीणां</strong><br>
<strong>पाद-रेणुम् अभीक्ष्णशः ।</strong><br>
<strong>यासां हरि-कथोद्गीतं</strong><br>
<strong>पुनाति भुवन-त्रयम् ॥</strong> [भा।पु। १०.४७.६३]****</p></blockquote>
<p>उत्तरार्धेन तादृशीनाम् अप्य् <strong>आसां</strong> साक्षाद् एव <strong>पाद-रेणुं वन्दे</strong>, तद् एतद् अप्य् अहो अस्माकं भाग्यम् अस्तीत्य् एतद् अपि महद् अद्भुतम् इति भावः । अत्रैतद् उक्तं भवति—</p>
<blockquote>
<p>एते हि यादवाः सर्वे मद्-गणा एव भामिनि । [प।पु। ६.८९.२२]<br>
सर्वदा मत्-प्रिया देवि मत्-तुल्य-गुण-शालिनः ॥</p></blockquote>
<p>इति पाद्म-कार्तिक-माहात्म्य-दृष्ट-श्री-भगवद्-वाक्यानुसारेण शय्यासनाटनालाप- [भा।पु। १०.९०.४६] इत्य्-आद्य्-अनुसारेण च <em>यादवा</em> एव तावत् स्वयं भगवतः श्री-कृष्ण-देवस्य परम-प्रेष्ठाः । अतः प्रादुर्भावान्तर-भक्तास् तु स्वतो दूरत एव स्थिताः ।</p>
<p>अथ भक्तान्तरेषु यादवेष्व् अपि त्वं तु भागवतेष्व् अहम् [भा।पु। ११.१६.२९], त्वं मे भृत्यः सुहृत् सखा [भा।पु। ११.११.४९], नोद्धवोऽण्व् अपि मन्-न्यूनः [भा।पु। ३.४.३१], न च सङ्कर्षणो न श्रीर् नैवात्मा च यथा भवान् [भा।पु। ११.१४.१५] इत्य्-आदिकासकृच्-छ्री-कृष्ण-वाक्यानुसारात् भक्त्य्-अंशेन तु सर्वतोऽप्य् उद्धव एव श्रेयान्, तस्य तु श्री-व्रज-देवीष्व् एवैवं दैन्य-वचनं, न जातु महिषीष्व् अपीति जातान्धस्यापि चाक्षुषम् एवेदं तासां यशो-राका-चन्द्रमः-सौन्दर्यम् इति ॥</p>
<p>॥ १०.४७ ॥ श्री-उद्धवः ॥ १०२-१०७ ॥</p>
<p>[१०८]</p>
<p>तत्र स्वेभ्यः षोडश-सहस्र-सङ्ख्याभ्यः श्री-यदु-देवस्य पत्नीभ्यस् तथाष्टभ्यः पट्ट-महीषिभ्यश् च तासां माहात्म्यं वदन्त्यः परम-काष्ठापन्नतया श्री-राधिका-देव्या आहुः—</p>
<blockquote>
<p><strong>न वयं साध्वि साम्राज्यं स्वाराज्यं भौज्यम् अप्य् उत ।</strong><br>
<strong>वैराज्यं पारमेष्ठ्यं च आनन्त्यं वा हरेः पदम् ॥</strong><br>
<strong>कामयामह एतस्य श्रीमत्-पाद-रजः श्रियः ।</strong><br>
<strong>कुच-कुङ्कुम-गन्धाढ्यं मूर्ध्ना वोढुं गदा-भृतः ॥</strong><br>
<strong>व्रज-स्त्रियो यद् वाञ्छन्ति पुलिन्द्यस् तृण-वीरुधः ।</strong><br>
<strong>गावश् चारयतो गोपाः पाद-स्पर्शं महात्मनः ॥</strong> [भा।पु। १०.८३.४१-४३]</p></blockquote>
<p>हे <strong>साध्वि</strong> ! <strong>साम्राज्यादिकं न कामयामहे</strong> । तत्र <strong>साम्राज्यं</strong> सार्वभौमं पदम् । <strong>स्वाराज्यं</strong> ऐन्द्रं पदम् । <strong>भौज्यं</strong> तद्-उभय-भोग-भाक्त्वम्, भुनक्तीति भुक् तस्य भाव इति । विविधं राजत इति विराट्, तस्य भावो <strong>वैराज्यम्</strong>, अणिमादि-सिद्धि-भाक्त्वम् इत्य् अर्थः । <strong>पारमेष्ठ्यं</strong> ब्रह्म-पदम् । <strong>आनन्त्यं,</strong><sup id="fnref:42"><a href="#fn:42" class="footnote-ref" role="doc-noteref">42</a></sup> ये ते शतम् [तै।उ। २.८.२] इत्य्-आदि-श्रुति-रीत्या मनुष्यानन्दम् आरभ्य शत-शत-गुणितत्वेन प्राजापत्यस्य गणनायाः परां काष्ठां दर्शयित्वा, पर-ब्रह्मणि तु यतो वाचो निवर्तन्ते [तै।उ। २.४.१] इत्य् अनेन यद् आनन्दस्यानन्त्यं दर्शितं, तद् अपीत्य् अर्थः । किं बहुना, हरेः <strong>श्री-पतेः पदं</strong> सामीप्यादिकम् अपि यत्, तद् एतद् अपि न कामयामहे, नाधीनं कर्तुम् इच्छाम इत्य् अर्थः ।</p>
<p>तर्हि किम् अधिकं लब्धुं कामयध्वे ? तत्राहुः—<strong>एतस्य</strong> अस्मत्-पतित्वेन सर्व-विज्ञातस्य <strong>गदा-भृतः</strong> <strong>श्रीमत्-पाद-रज</strong> एव तावन् <strong>मूर्ध्ना</strong> <strong>वोढुं</strong> कामयामहे । तत्रापि यत् <strong>श्रियः कुच-कुङ्कुम-गन्धेन आढ्यं</strong> तद्-गन्धेन प्राप्त-सम्पद्-विशेषं तत् पुनर् अधिकं कामयामह इत्य् अर्थः ।</p>
<p>ननु, श्रीपतेर् एव पदं श्री-कुङ्कुम-गन्धाढ्यं तत्-सामीप्यादि-त्यागात् तत् तु भवत्यस् त्यक्तवत्य एव । यदि च श्रीर् अत्र रुक्मिण्य् अभिप्रेयते, तर्हि तत् तु भवतीनां प्राप्तम् एव । तस्मात् तत्-तद्-विलक्षणाया एव श्रियः कुच-कुङ्कुम-गन्धाढ्यम् तत् स्याद् इति गम्यते । ततस् तद्-अवबोधनाय पुनर् विशिष्यताम् । तत्राहुः—<strong>व्रज-स्त्रिय</strong> इति । पूर्णाः पुलिन्द्य उरुगाय [भा।पु। १०.२१.१७] इत्य्-आदि-स्व-वाक्याद्य्-अनुसारेण व्रज-स्त्र्य्-आदयो <strong>यद् वाञ्छन्ति</strong> ववाञ्छुर् इत्य् अर्थः । वर्तमान-प्रयोगेण तत्-तद्-अविच्छेद उत्प्रेक्ष्यते ।</p>
<p>अत्र <strong>पुलिन्द्य्</strong>-आदि-निर्देशस् तु स्वेषाम् अपि तत्-प्राप्ति-योग्यता-विवक्षया । <strong>तृण-वीरुधो</strong> दूर्वाद्याः । आसां तादृग्-अनुभवश् च तत्-कुच-कुङ्कुम-सौरभ-वासितत्वाविच्छिन्न-तत्-पाद-प्रभावाद् एवेति भावः । <strong>गावो</strong> गाः । <strong>चारयतश्</strong> चारयन्तः । <strong>गोपा</strong> इत्य् अन्ते निर्देशस् तु केषाञ्चित् प्रिय-नर्म-सखादीनां तद्-अनुमोदन-कारित्वेऽपि पुरुषत्वात् तत्रायोग्यता-विवक्षया ।</p>
<p>अयं भावः—श्रीत्वेन प्रसिद्धायाः श्रियस् तत्र कामनैव श्रूयते, न तु सङ्गतिः । यद्-वाञ्छया श्रीर् [भा।पु। १०.१६.३६] इति नाग-पत्नीनां, या वै श्रियार्चितम् [भा।पु। १०.४७.६२] इत्य् उद्धवस्याप्य् उक्तेः ।</p>
<p>न च रुक्मिणीत्वेन प्रसिद्धायाः श्रियस् तत्र सङ्गतिः, काल-देशयोर् अन्यतमत्वात् । न च व्रज-स्त्रीणां श्री-सम्बन्ध-लालसा युक्ता—नायं श्रियोऽङ्ग [भा।पु। १०.४७.६०] इत्य्-आदिना ततोऽपि परमाधिक्य-श्रवणात् । तस्माद् रुक्मिणी द्वारवत्यां तु राधा वृन्दावने वने [म।पु। १३.३८] इति मात्स्यानुसारेण रुक्मिण्या सह पठिता । शास्त्र-दृष्ट्या तूपदेशो वाम-देववत् [वे।सू। १.१.३०] इति न्याय-रीत्या महेन्द्रेण परमेश्वर इव दुर्गयाप्य् अहङ्ग्रहोपासना-शास्त्र-दृष्ट्या स्वाभेदेनोपदिष्टा । श्री-राधा तु सर्वतः पूर्णा तल्-लक्ष्मीः ।</p>
<p>तथा देवी कृष्णमयी प्रोक्ता राधिका इत्य्-आदि-बृहद्-गौतमीयानुसारेण, राधया माधवो देवो माधवेनैव राधिका इत्य्-आदि-ऋक्-परिशिष्टानुसारेण च तासु राधात्वेन प्रसिद्धा सर्वतो विलक्षणा या श्रीर् विराजते, ताम् उद्दिश्यैव तासां तद् इदं वाक्यम् । यथा च—अनयाराधितो नूनं भगवान् [भा।पु। १०.३०.२८] इत्य्-आदि, अप्य् एणपत्न्य्-उपगत [भा।पु। १०.३०.११] इत्य्-आदि-द्वयं च । ततश् च तासां यथा तत्र स्पृहा-स्पन्दता, तथास्माकं चेति ।</p>
<p>तद् एवं तादृश-प्रेम-स्फूर्तिमय-तद्-गन्धाढ्यतायाः सम्प्रत्य् अप्य् अस्मासु प्रकाशः स्याद् इति दर्शितम् । न केवलं तादृशं तद्-रज एव वाञ्छन्ति, अपि तु तादृश-पाद-स्पर्शं च । अतो वयम् अपि तं कामयामह इत्य् अर्थः । यद् वा, तद्-रजस एव विशेषणं पाद-स्पर्शम् इति। तद्-अव्यभिचारि-फलत्वाद् अभिन्नम् एवेत्य् अर्थः ।</p>
<p>एतस्य तत्र कीदृशस्य ? महान् सर्वत्रत्याद् अपि स्वभावाद् उत्तम आत्मा सौन्दर्यादि-प्रकाश-मयः स्वभावो यस्य तादृशस्य तत्रातिशुशुभे ताभिर् भगवान् [भा।पु। १०.३३.६] इति श्री-शुकोक्तेः ॥</p>
<p>॥ १०.८३ ॥ श्री-महिष्यो द्रौपदीम् ॥ १०८ ॥</p>
<p>[१०९]</p>
<p>अथ तत्रैव श्री-राधा-देव्याः, आदि-पुराणे—</p>
<blockquote>
<p>त्रैलोक्ये पृथिवी धन्या तत्र वृन्दावनं पुनः ।<br>
तत्रापि गोपिकाः पार्थ तत्र राधाभिधा मम ॥ इति ।</p></blockquote>
<p>पाद्मे कार्त्तिक-माहात्म्ये—</p>
<blockquote>
<p>यथा राधा प्रिया विष्णोस् तस्याः कुण्डं प्रियं तथा ।<br>
सर्व-गोपीषु सैवैका विष्णोर् अत्यन्त-वल्लभा ॥ इति ।</p></blockquote>
<p>अत एव तस्या एव प्रेमाधिक्यं वर्णितम् आग्नेये वासना-भाष्योद्धृतं वचनम्—</p>
<blockquote>
<p>गोप्यः पप्रच्छुर् उषसि कृष्णानुचरम् उद्धवम् ।<br>
हरि-लीला-विहारांश् च तत्रैकां राधिकां विना ।<br>
राधा तद्-भाव-संलीना वासनाया विरामिता ॥ इति ।</p></blockquote>
<p>नवमावस्था-प्राप्तत्वेन प्रश्नादि-वासनाया विरामिता तस्याम् असमर्थ्येत्य् अर्थः । तस्माद् अनेन सर्व-व्रज-देवीष्व् अपि श्रैष्ठ्यादि-चिह्नेन श्री-रास-विहारे ताभिर् एव स्वयं कस्याः पदानि [भा।पु। १०.३०.२७] इत्य्-आदिना वर्णित-सौभाग्यातिशया श्री-राधिकैव भवेत् । अतस् तन्-नाम्नैव ताः सूचयामासुः—</p>
<blockquote>
<p><strong>अनयाराधितो नूनं भगवान् हरिर् ईश्वरः ।</strong><br>
<strong>यन् नो विहाय गोविन्दः प्रीतोऽयम् अनयद् रहः ॥</strong> [भा।पु। १०.३०.२८]****</p></blockquote>
<p>अनया राधया भगवान् राधितः साधितो वशीकृत इत्य् अर्थः । नूनम् इति वितर्के । यतश् च राधयतीति निरुक्त्या तस्या राधेति संज्ञापि जातेति भावः । राधितत्वे हेतुः—<strong>यन् न</strong> इति । <strong>गोविन्दः</strong> श्री-गोकुलेन्द्रः ॥</p>
<p>॥ १०.३० ॥ श्री-व्रज-देव्यः ॥ १०९ ॥</p>
<p>[११०]</p>
<p>तद् एवं तथाभूत-श्री-भगवत्-प्रीति-माधुरीषु श्री-राधायास् तन्-माधुरी-सर्वोर्ध्वम् अधिरूढेत्य् एतावत् तत्-परावस्था-स्थापना-पर्यन्तेन सन्दर्भेण तत्-प्रीति-जाति-तारतम्यं दर्शितम् ।</p>
<p>एषा च तत्-प्रीतिर् लौकिक-काव्य-विदां रत्य्-आदिवत् कारण-कार्य-सहायैर् मिलित्वा रसावस्थाम् आप्नुवती स्वयं स्थायी भाव उच्यते । कारणाद्याश् च क्रमेण विभावानुभाव-व्यभिचारिण उच्यन्ते । तत्र तस्या भाव प्रीति-रूपत्वाद् एव । स्थायित्वं च—</p>
<blockquote>
<p>विरुद्धैर् अविरुद्धैर् वा भावैर् विच्छिद्यते न यः ।<br>
आत्म-भावं नयत्य् अन्यान् स स्थायी लवणाकरः ॥ [दश-रूपक ४.३४] इति रस-शास्त्रीय-लक्षण-व्याप्तेः ।</p></blockquote>
<p>अन्येषां विभावत्वादिकं च तद्-विभावनादि-गुणेन दर्शयिष्यमाणत्वात् । ततः कारणादि-स्फूर्ति-विशेष-व्यक्त-स्फूर्ति-विशेषा तन् मिलिता भगवत्-प्रीतिस् तदीय-प्रीतिमय-रस उच्यते । भक्तिमयो रसो भक्ति-रस इति च । यथाहुः—भावा एवाभिसम्पन्नाः प्रयान्ति रस-रूपताम् इति।</p>
<p>यत् तु प्राकृत-रसिकै रस-सामग्री-विरहाद् भक्तौ रसत्वं नेष्टं, तत् खलु प्राकृत-देवादि-विषयम् एव सम्भवेत् । सामग्री हि रसत्वापत्तौ त्रिविधा । स्वरूप-योग्यता, परिकर-योग्यता, पुरुष-योग्यता च । तत्र लौकिकेऽपि रसे रत्य्-आदेः स्थायिनः स्वरूप-योग्यता । स्थायि-भाव-रूपत्वात् सुख-तादात्म्याङ्गीकाराद् एव च । भगवत्-प्रीतौ तु स्थायि-भावत्वं तद्-विधाशेष-सुख-तरङ्गार्णव-ब्रह्म-सुखाद् अधिकतमत्वं च प्रतिपादितम् एव ।</p>
<p>तथा तत्र कारणादयस् तत्-परिकराश् च लौकिकत्वाद् विभावनादिषु स्वतोऽक्षमाः । किन्तु सत्-कवि-निबन्ध-चातुर्याद् एवालौकिकत्वम् आपन्नास् तत्र योग्या भवन्ति । तत्र तु ते स्वत एवालौकिकाद्भुत-रूपत्वेन दर्शिता दर्शनीयाश् च ।</p>
<p>पुरुष-योग्यता च श्री-प्रह्लादादीनाम् इव तादृश-वासना । तां विना च लौकिक-काव्येनापि तन्-निष्पत्तिं न मन्यते । यथोक्तम्—पुण्यवन्तः प्रमिण्वन्ति योगिवद् रस-सन्ततिम् ॥ [सा।द। ३.२] इति । न जायते तद्-आस्वादो विना रत्य्-आदि-वासनाम् ॥ [सा।द। ३.८] इति च ।</p>
<p>लौकिक-रसस्योत्पत्तिः स्वरूपम् आस्वाद-प्रकारश् चैवम् एवोच्यते । यथा—</p>
<blockquote>
<p>सत्त्वोद्रेकाद् अखण्ड-स्वप्रकाशानन्द-चिन्-मयः ।<br>
वेद्यान्तर-स्पर्श-शून्यो ब्रह्मास्वाद-सहोदरः ॥<br>
लोकोत्तर-चमत्कार-प्राणः कैश्चित् प्रमातृभिः ।<br>
स्वाकारवद् अभिन्नत्वेनायम् आस्वाद्यते रसः ॥ [सा।द। ३.२] इति ।</p></blockquote>
<p>अत्र तु अप्राकृत-विशुद्ध-सत्त्व-हेतुत्वं सत्त्वं विशुद्धं वसुदेव-शब्दितम् [भा।पु। ४.३.२३] इत्य्-आदेः । दर्शितं चास्य सत्त्वस्याप्राकृतत्वं भगवत्-सन्दर्भे (८) । तथा ब्रह्मास्वादाद् अप्य् अधिकत्वं या निर्वृतिस् तनु-भृतां [भा।पु। ४.९.१०] इत्य्-आदेः । नात्यन्तिकं विगणयन्त्य् अपि ते प्रसादम् [भा।पु। ३.१५.४८] इत्य्-आदेश् च । ततश् चमत्कारश् च सुतराम् एव । विस्मापनं स्वस्य च सौभग-र्द्धेः [भा।पु। ३.२.१२] इत्य्-आदेः ।</p>
<p>किं चालौकिक-रस-विदां प्राचीनानाम् अपि मतानुसारेण सिध्यत्य् असौ रसः । तत्र सामान्यतः श्री-भगवन्-नाम-कौमुदी-कारैर् दर्शितः । तस्य विशेषतस् तु शान्तादिषु पञ्चसु भेदेषु वक्तव्येषु श्री-स्वामि-चरणैर् मल्लानाम् अशनिर् [भा।पु। १०.४३.१७] इत्य्-आदौ ते पञ्चैव दर्शिताः । स्त्रीणां शृङ्गारः । सम-वयसां गोपानां हास्य-शब्द-सूचित-नर्म-मय-सख्य-स्थायी सख्य-मयः प्रेयान् । ततस् तन्-मते गोपानां श्रीदामादीनाम् इत्य् एवार्थः । पित्रोर् दयापर-पर्याय-वात्सल्य-स्थायी वत्सलः । योगिनां ज्ञान-भक्ति-मयः शान्तः । वृष्णीनां भक्तिमय इति । तथा सामान्य-प्रीति-मय-रसश् च नॄणां दर्शितः । तत्राद्भुतत्व-निर्देशश् च सर्वस्यैव रसस्य तत्-प्राणत्वात् शान्तत्वादि-वैशिष्ट्याभावे तद् एव निर्दिष्टम् इति । यथाह धर्म-दत्तः—</p>
<blockquote>
<p>रसे सारश् चमत्कारः सर्वत्राप्य् अनुभूयते ।<br>
तच्-चमत्कार-सारत्वे सर्वत्राप्य् अद्भुतो रसः ।<br>
तस्माद् अद्भुतम् एवाह कृती नारायणो रसम् ॥ [सा।द। ३.२] इति ।</p></blockquote>
<p>ये तु मल्लादीनां रौद्रादि-रसास् तत्रैव स्वामिभिर् अङ्गीकृतास् ते खलु प्रीतेर् विरोधित्वान् नात्रादृताः । तद् एतद् अलौकिक-रसविन्-मतम् । तथा कैश्चिल् लौकिक-रसविद्भिर् भोज-राजादिभिः प्रेयान् वत्सलश् च रसः सम्मतोऽस्ति । तथा चोक्तम्—स्नेह-स्थायि-भावः प्रेयान् । यथा—</p>
<blockquote>
<p>यद् एव रोचते मह्यं तद् एव कुरुते प्रिया ।<br>
इति वेत्ति न जानाति तत्-प्रियं यत् करोति सा ॥ [सरस्वती-कण्ठाभरणम् ५**।**७४] इति ।</p></blockquote>
<p>दम्पत्योर् अनयोः सख्य-विशेष-विवक्षया तद् इदम् उदाहृतम् । एवं—</p>
<blockquote>
<p>स्फुटं चमत्कारितया वत्सलं च रसं विदुः ।<br>
स्थायी वत्सलतास्येह पुत्राद्य्-आलम्बनं मतम् ॥ [सा।द। ३.२०१] इत्य्-आदि ।</p></blockquote>
<p>तथा सुदेवाद्यैर् भक्ति-मयश् चेति । किं च लौकिकस्य रत्यादेः सुख-रूपत्वं यथा-कथञ्चिद् एव वस्तु-विचारे दुःख-पर्यवसायित्वात् । तद् उक्तं स्वयं भगवता सुखं दुःख-सुखात्ययः दुःखं काम-सुखापेक्षा [भा।पु। ११.१९.४१] इति । तदीयः शमोऽपि शमो मन्-निष्ठता बुद्धेः [भा।पु। ११.१९.३६] इति वदता तेनैवानादृतः । जुगुप्सादीनां तु सुख-रूपता लौकिकैर् अपि द्वेष्या । तत्-तन्-निन्दा भागवत-रस-श्लाघा च श्री-नारद-वाक्ये—</p>
<blockquote>
<p>न यद् वचश् चित्र-पदं हरेर् यशो<br>
जगत्-पवित्रं प्रगृणीत कर्हिचित् ।<br>
तद् वायसं तीर्थम् उशन्ति मानसा<br>
न यत्र हंसा निरमन्त्य् उशिक्-क्षयाः ॥<br>
तद्-वाग्-विसर्गो जनताघ-विप्लवो<br>
यस्मिन् प्रति-श्लोकम् अबद्धवत्य् अपि ।<br>
नामान्य् अनन्तस्य यशोऽङ्कितानि यत्<br>
शृण्वन्ति गायन्ति गृणन्ति साधवः ॥ [भा।पु। १.५.१०-११] इति ।</p></blockquote>
<p>श्री-रुक्मिणी-वाक्येऽपि—</p>
<blockquote>
<p>त्वक्-श्मश्रु-रोम-नख-केश-पिनद्धम् अन्तर्<br>
मांसास्थि-रक्त-कृमि-विट्-कफ-पित्त-वातम् ।<br>
जीवच्-छवं भजति कान्त-मतिर् विमूढा<br>
या ते पदाब्ज-मकरन्दम् अजिघ्रती स्त्री ॥ [भा।पु। १०.६०.४५] इति ।</p></blockquote>
<p>तस्माल् लौकिकस्यैव विभावादेः रस-जनकत्वं न श्रद्धेयम् । तज्-जनकत्वे च सर्वत्र बीभत्स-जनकत्वम् एव सिध्यति । श्री-भागवत-रसस्य तु विषयिणम् आरभ्य मुक्त-पर्यन्ते जने तद्वद् अहो अनिन्द्रिये चैतन्य-शून्येऽपि विकार-हेतुत्वात् कथं तत्रासम्भावनापि स्यात् ? यथोक्तं—निवृत्त-तर्षैर् उपगीयमानात् [भा।पु। १०.१.४] इत्य्-आदि, अस्पन्दनं गति-मतां पुलकस् तरूणां [भा।पु। १०.२१.१९] इति, कृष्णं समेत्य लब्धेहा आसन् शुष्का नगा अपि [भा।पु। १०.१७.१५] इति ।</p>
<p>तद् एतद् अभिप्रेत्य श्री-भगवत्-प्रीत्य्-एक-व्यञ्जकस्य श्री-भागवत-पुराणस्य रसात्मकत्वं शब्देनैव निर्दिशति—</p>
<blockquote>
<p><strong>निगम-कल्प-तरोर् गलितं फलं</strong><br>
<strong>शुक-मुखाद् अमृत-द्रव-संयुतम् ।</strong><br>
<strong>पिबत भागवतं रसम् आलयं</strong><br>
<strong>मुहुर् अहो रसिका भुवि भावुकाः ॥</strong> [भा।पु। १.१.३] इत्य्-आदि ।</p></blockquote>
<p>हे <strong>भावुकाः</strong> परम-मङ्गलायनाः ! ये <strong>रसिका</strong> भगवत्-प्रीति-रसज्ञा इत्य् अर्थः, ते यूयं वैकुण्ठात् क्रमेण <strong>भुवि</strong> पृथिव्याम् एव <strong>गलितम्</strong> अवतीर्णं <strong>निगम-कल्प-तरोः</strong> सर्व-फलोत्पत्ति-भुवः शाखोपशाखाभिर् वैकुण्ठम् अध्यारूढस्य वेद-रूप-तरोर् यत् खलु <strong>रस</strong>-रूपं श्री-<strong>भागवताख्यं फलं</strong> तत् भुव्य् अपि स्थिताः <strong>पिबत</strong> आस्वाद्यान्तर्गतं कुरुत। <strong>अहो</strong> इत्य् अलभ्य-लाभ-व्यञ्जना भागवताख्यं यच् छास्त्रं, तत् खलु रसवद् अपि रसैकमयता-विवक्षया रस-शब्देन निर्दिष्टम् । भागवत-शब्देनैव तस्य रसस्यान्यदीयत्वं व्यावृत्तम् । भागवतस्य तदीयत्वेन रसस्यापि तदीयत्वाक्षेपात् । शब्द-श्लेषेण च भगवत्-सम्बन्धि-रसम् इति गम्यते । स च रसो भगवत्-प्रीति-मय एव, यस्यां वै श्रूयमाणायाम् [भा।पु। १.७.७] इत्य्-आदि-फल-श्रुतेः । यन्-मयत्वेनैव श्री-भगवति रस-शब्दः श्रुतौ प्रयुज्यते रसो वै सः [तै।उ। २.७.१] इति । स एव च प्रशस्यते रसं ह्य् एवायं लब्ध्वानन्दी भवति इति । तत्र रसिका इत्य् अनेन प्राचीनार्वाचीन-संस्काराणाम् एव तद्-विज्ञत्वं दर्शितम् ।</p>
<p><strong>गलितम्</strong> इत्य् अनेन तस्य सुपाकिमत्वेनाधिक-स्वादुमत्त्वम् उक्त्वा शास्त्र-पक्षे सुनिष्पन्नार्थत्वेनाधिक-स्वादुत्वं दर्शितम् । <strong>रसम्</strong> इत्य् अनेन फल-पक्षे त्वग्-अष्ट्य्-आदि-राहित्यं व्यज्य, अत्र च पक्षे हेयांश-राहित्यं दर्शितम् । तथा <strong>भागवतम्</strong> इत्य् अनेन सत्स्व् अपि फलान्तरेषु निगमस्य परम-फलत्वेनोक्त्वा तस्य परम-पुरुषार्थत्वं दर्शितम् ।</p>
<p>एवं तस्य रसात्मकस्य फलस्य स्वरूपतोऽपि वैशिष्ट्ये सति, परमोत्कर्ष-बोधनार्थं वैशिष्ट्यान्तरम् आह—<strong>शुकेति</strong> । अत्र फल-पक्षे कल्प-तरु-वासित्वाद् अलौकिकत्वेन शुकोऽप्य् अमृत-मुखोऽभिप्रेयते । ततस् तन्-मुखं प्राप्य यथा तत् फलं विशेषतः स्वादु भवति, तथा परम-भागवत-मुख-सम्बन्धं भगवद्-वर्णनम् अपि । ततस् तादृश-परम-भागवत-वृन्द-महेन्द्र-श्री-शुकदेव-मुख-सम्बन्धं किम् उतेति भावः । अत एव परम-स्वाद-परम-काष्ठा-प्राप्तत्वात् स्वतोऽन्यतश् च तृप्तिर् अपि न भविष्यतीत्य् <strong>आलयं</strong> मोक्षानन्दम् अप्य् अभिव्याप्य <strong>पिबत</strong> इत्य् उक्तम् । तथा च वक्ष्यते—परिनिष्ठितोऽपि [भा।पु। २.१.९] इत्य्-आदि । अनेन आस्वाद्यान्तरवन् नेदं कालान्तरेऽप्य् आस्वादक-बाहुल्येऽपि व्ययिष्यतीत्य् अपि दर्शितम् ।</p>
<p>यद् वा, तत्र तस्य रसस्य भगवत्-प्रीतिमयत्वेऽपि द्वैविध्यम्—तत्-प्रीत्य्-उपयुक्तत्वं, तत्-प्रीति-परिणामत्वं चेति । यथोक्तं द्वादशे—</p>
<blockquote>
<p>कथा इमास् ते कथिता महीयसां<br>
विताय लोकेषु यशः परेयुषाम् ।<br>
विज्ञान-वैराग्य-विवक्षया विभो<br>
वचो-विभूतीर् न तु पारमार्थ्यम् ॥<br>
यत् तूत्तमः-श्लोक-गुणानुवादः<br>
सङ्गीयतेऽभीक्ष्णम् अमङ्गल-घ्नः ।<br>
तम् एव नित्यं शृणुयाद् अभीक्ष्णं<br>
कृष्णेऽमलां भक्तिम् अभीप्समानः ॥ [भा।पु। १२.३.१४-१५] इति ।</p></blockquote>
<p>ततः सामान्यतो रसत्वम् उक्त्वा विशेषतोऽप्य् आह—अमृतेति । <strong>अमृतं</strong> तल्-लीला-रसः । हरि-लीला-कथा-व्रातामृतानन्दित-सत्-सुरम् [भा।पु। १२.१३.११] इति द्वादशे श्री-भागवत-विशेषणात्, लीला-कथा-रस-निषेवणम् [भा।पु। १२.४.४०] इति तस्यैव रसत्व-निर्देशाच् च । सत्-सुरम् इति सन्तोऽत्रात्मारामाः, इत्थं सताम् [भा।पु। १०.१२.११] इत्य्-आदिवत् । त एव सुराः, अमृत-मात्र-स्वादित्वात् । अत्र त्व् <strong>अमृत-द्रव</strong>-पदेन लीला-रसस्य सार एवोच्यते ।</p>
<p>तस्माद् एवं व्याख्येयम्—यद्यपि प्रीति-मय-रस एव श्रेयान्, तथाप्य् अस्त्य् अत्र विवेकः । रसानुभविनो ह्य् अत्र द्विविधाः—पिबतेत्य् उपदेश्याः, स्वतस् तद्-अनुभविनो लीला-परिकराश् च । तत्र लीला-रसानुभविनो ह्य् अत्र परिकरा एव तस्य सारम् अनुभवन्ति अन्तरङ्गत्वात् । परे तु यत् किञ्चिद् एव बहिरङ्गत्वात् । यद्यप्य् एवं, तथापि तद्-अनुभव-मयं रस-सारं स्वानुभव-मयेन रसेनैकतया विभाव्य पिबत । यतस् तादृशतया तादृश-शुक-मुखाद् गलितं प्रवाह-रूपेण वहन्तम् इत्य् अर्थः ।</p>
<p>तद् एवं भगवत्-प्रीतेः परम-रसत्वापत्तिः शब्दोपात्तैव । अन्यत्र च सर्व-वेदान्त-सारं हि [भा।पु। १२.१३.१५] इत्य्-आदौ, तद्-रसामृत-तृप्तस्य इत्य्-आदि । एवम् एवाभिप्रेत्य भावुका इत्य् अत्र रस-विशेष-भावना-चतुरा इति टीका । तथा स्मरन् मुकुन्दाङ्घ्र्य्-उपगूहनं पुनर् विहातुम् इच्छेन् न रस-ग्रहो जनः [भा।पु। १.५.१९] इत्य्-आदि ।</p>
<p>॥ १.१ ॥ श्री-वेद-व्यासः ॥ ११० ॥</p>
<p>[१११]</p>
<p>एवं विभावादि-संयोगेन भगवत्-प्रीति-मयो रसो व्यक्तीभवति । तत्र लौकिक-नाट्य-रस-विदाम् अपि पक्ष-चतुष्कम् । रसस्य मुख्यया वृत्त्यानुकार्ये प्राचीने नायक एव वृत्तिः । नटे तूपचाराद् इत्य् एकः पक्षः । पूर्वत्र लौकिकत्वात् पारिमित्याद् भयादि-सान्तरायत्वाच् चानुकर्तरि नट एव द्वितीयः । तस्य शिक्षा-मात्रेण शून्य-चित्ततयैव तद्-अनुकर्तृत्वात् सामाजिकेष्व् एवेति तृतीयः । यदि च द्वितीये सचेतस् त्वं तदोभयत्रापि कथं न स्याद् इति चतुर्थ इति । श्री-भागवतानां तु सर्वत्रैव तत्-प्रीतिमय-रस-स्वीकारः । लौकिकत्वादि-हेतोर् अभावात् । तत्रापि विशेषतोऽनुकार्येषु तत्-परिकरेषु येषां नित्यम् एव हृदयम् अध्यारूढः पूर्णो रसोऽनुकर्त्रादिषु सञ्चरति । तत्र भगवत्-प्रीतेर् अलौकिकत्वम् अपरिमितत्वं च स्वत एव सिद्धम् । न तु लौकिक-रत्य्-आदिवत् काव्य-कॢप्तम् । तच् च स्वरूप-निरूपणे स्थापितम् । भयाद्य्-अनवच्छेद्यत्वं श्री-प्रह्लादादौ श्री-व्रज-देव्य्-आदौ च व्यक्तम् । जन्मान्तराव्यव-च्छेद्यत्वं श्री-वृत्र-गजेन्द्रादौ दृष्टं, श्री-भरतादौ वा । किं बहुना, ब्रह्मानन्दाद्य्-अनवच्छेद्यत्वम् अपि श्री-शुकादौ प्रसिद्धम् । एवं तत्-कारणादेश् चालौकिकत्वं ज्ञेयम् । तत्रालम्बन-कारणस्य श्री-भगवतोऽसमोर्ध्वातिशयि-भगवत्त्वाद् एव सिद्धम् । तत्-परिकरस्य च तत्-तुल्यत्वाद् एव । तच् च श्रुति-पुराणादि-दुन्दुभि-घोषितम् ।</p>
<p>अथोद्दीपन-कारणानां तदीयानां च तदीयत्वाद् एव । तच् च यथा दर्शितम्—तस्यारविन्द-नयनस्य [भा।पु। ३.१५.४३] इत्य्-आदौ, चकार तेषां संक्षोभम् अक्षर-जुषाम् अथ चित्त-तन्वोः इति, गोप्यस् तपः किम् अचरन् [भा।पु। १०.४४.१४] इत्य्-आदि, का स्त्र्य् अङ्ग [भा।पु। १०.२९.४०] इत्य्-आदौ, यद् गो-द्विज-द्रुम-मृगान् पुलकान्य् अबिभ्रत् इति, विविध-गोप-चरणेषु विदग्ध [भा।पु। १०.३५.१४] इत्य्-आदि वेणु-वाद्य-वर्णने—</p>
<blockquote>
<p>सवनशस् तद्-उपधार्य सुरेशाः<br>
शक्र-शर्व-परमेष्ठि-पुरोगाः ।<br>
कवय आनत-कन्धर-चित्ताः<br>
कश्मलं ययुर् अनिश्चित-तत्त्वाः ॥ [भा।पु। १०.३५.१५] इति ।</p></blockquote>
<p>आगन्तुका अपि तच्-छक्त्य्-उपबृंहितत्वेन सादृश्यात् तत्-स्फूर्तिमयत्वेन चालौकिकीं दशाम् आप्नुवन्ति । यथोक्तं—</p>
<blockquote>
<p>प्रावृट्-श्रियं च तां वीक्ष्य सर्व-काल-सुखावहाम्<br>
भगवान् पूजयां चक्रे आत्म-शक्त्य्-उपबृंहिताम् ॥ [भा।पु। १०.२०.३१]</p></blockquote>
<p>यथा मेघादयश् च, तथा कार्य-रूपाः पुलकादयोऽप्य् अलौकिकाः । ये खलु अस्पन्दनं गति-मतां पुलकस् तरूणाम् [भा।पु। १०.२१.१९] इत्य्-आदौ तर्व्-आदिष्व् अप्य् उद्भवन्तो मनुष्येषु स्वस्यात्यद्भुतोदयम् एव ज्ञापयन्ति ।</p>
<p>एवं निर्वेदाद्याः सहायाश् चालौकिका मन्तव्याः । यत्र लोक-विलक्षण-वैचित्त्य-विप्रलम्भादि-हेतव उन्मादादय उदाहरिष्यन्ते । क्वचित् तु सर्वेषाम् अपि स्वत एवालौकिकत्वम् । श्री-ब्रह्म-संहितायाम्—</p>
<blockquote>
<p>श्रियः कान्ताः कान्तः परम-पुरुषः कल्प-तरवो<br>
द्रुमा भूमिश् चिन्तामणि-गण-मयि तोयम् अमृतम् ।<br>
कथा गानं नाट्यं गमनम् अपि वंशी प्रिय-सखि<br>
चिद्-आनन्दं ज्योतिः परम् अपि तद् आस्वाद्यम् अपि च ॥<br>
स यत्र क्षीराब्धिः स्रवति सुरभीभ्यश् च सु-महान्<br>
निमेषार्धाख्यो वा व्रजति न हि यत्रापि समयः ।<br>
भजे श्वेतद्वीपं तम् अहम् इह गोलोकम् इति यं<br>
विदन्तस् ते सन्तः क्षिति-विरल-चाराः कतिपये ॥ [ब्र।सं। ५.६७-६८] इति ।</p></blockquote>
<p>गानं नाट्यम् इति तद्वद् रसाधायकम् इत्य् अर्थः ।</p>
<p>तद् एवम् अलौकिकत्वादिनानुकार्येऽपि रसे रसत्वापादान-शक्तौ सत्यां प्रीति-कारणादयस् ते तदापि विभावाद्याख्यां भजन्ते । तथैव हि तेषां तत्-तद्-आख्या । यथोक्तं—</p>
<blockquote>
<p>विभावनं रत्य्-आदेर् विशेषेणास्वादाङ्कुर-योग्यतानयनम् । अनुभावनम् एवम्भूतस्य रत्यादेः समनन्तरम् एव रसादि-रूपतया भावनम् । सञ्चारणे तथाभूतस्य तस्यैव सम्यक् चारणम् [सा।द। ३.१३] इति ।</p></blockquote>
<p>किं च, स्वाभाविकालौकिकत्वे सति यथा लौकिक-रस-विदां लौकिकेभ्योऽपि काव्य-संश्रयाद् अलौकिक-शक्तिं दधानेभ्यो विभावाद्य्-आख्याप्राप्त-कारणादिभ्यः शोकादाव् अपि सुखम् एव जायते इति रसत्वापत्तिस् तथैवास्माभिर् वियोगादाव् अपि मन्तव्यम् । तत्र बहिस् तदीय-वियोग-मय-दुःखेऽपि परमानन्द-घनस्य भगवतस् तद्-भावस्य च हृदि स्फूर्तिर् विद्यत एव । परमानन्द-घनत्वं च तयोस् त्यक्तुम् अशक्यत्वात् । ततः क्षुधातुराणाम् अत्युष्ण-मधुर-दुग्धवन् न तत्र रसत्व-व्याघातः । तदा तद्-भावस्य परमानन्द-रूपस्यापि वियोग-दुःख-निमित्तत्वं चन्द्रादीनां तापनत्वम् इव ज्ञेयम् ।</p>
<p>तथा तस्य दुःखस्य च भावाननन्द-जन्यत्वाद् आयत्यां संयोग-सुख-पोषकत्वाच् च सुखान्तःपात एव । तथा तदीयस्य करुणस्यापि रसस्य सर्वज्ञ-वचनादि-रचित-प्राप्त्य्-आशामयत्वात् संयोगावशेषत्वात् तत्र तथैव गतिः सिद्धा ।</p>
<p>तद् एवम् <strong>अनुकार्ये</strong> रसोदयः सिद्धः । स एव च मुख्यः, श्रवणजानुरागाद् दर्शनजानुरागस्य श्रेष्ठत्वात्—</p>
<blockquote>
<p>श्रुत-मात्रोऽपि यः स्त्रीणां प्रसह्याकर्षते मनः ।<br>
उरु-गायोरु-गीतो वा पश्यन्तीनां च किं पुनः ॥ [भा।पु। १०.९०.२६] इति न्यायेन ।</p></blockquote>
<p>अतस् तव विक्रीडितं ब्रह्मन् [भा।पु। ११.६.४४] इत्य्-आदिकोद्भव-वचन-मयं पद्य-द्वयं चाहार्यम् ।</p>
<p>अथ <strong>अनुकर्ता</strong> अप्य् अत्र भक्त एव सम्मतः, अन्येषां सम्यक् तद्-अनुकरणासामार्थ्यात् । ततस् तत्रापि तद्-रसोदयः स्याद् एव । किन्तु भक्तेर् भक्त-विषयको भगवद्-रसः प्रायो नोदयते भक्ति-विरोधाद् एव । ततो नानुक्रियते च । तद्-अनुभवश् च भगवत्-सम्बन्धित्वेनैव भवति, नात्मीयत्वेन । स च भक्ति-रसोद्दीपकत्वेनैव चरितार्थताम् आपद्यते । ततः क्वचिच् छुद्ध-भक्तानाम् अपि यदि तद्-अनुभावानुकरणं स्यात्, तदा तदीयत्वेनैव तैस् तद् भाव्यते, न तु स्वीयत्वेनेति समाधेयम् । यत्र तु भक्त्य्-अविरोधः, यथा गदादि-तुल्य-भावानां वसुदेवादौ, तत्रोदयतेऽपि ।</p>
<p>अथ <strong>सामाजिका</strong> अपि भक्ता एवेष्टा इति । तत्रापि सिद्धिः । इति दृश्य-काव्येषु रस-भावना-विधिः । श्रव्य-काव्येष्व् अपि वर्णनीय-वर्णक-श्रोतृ-भेदेन यथायथं बोधव्यः । किं च, अत्र प्रायस् तत्-तद्-अपेक्षा रत्य्-अङ्कुरवताम् एव । प्रेमादिमतां तु यथा-कथञ्चित् स्मरणम् अपि तत्र हेतुः, येषां षड्जादिमय-स्वर-मात्रम् अपि तत्र हेतुर् भवति । यथोक्तं श्री-नारदम् उद्दिश्य षष्ठे—</p>
<blockquote>
<p>स्वर-ब्रह्मणि निर्भात- हृषीकेश-पदाम्बुजे ।<br>
अखण्डं चित्तम् आवेश्य लोकान् अनुचरन् मुनिः ॥ [भा।पु। ६.५.२२] इति ।</p></blockquote>
<p>ततः प्रेमादि-भाव एव तेषु सर्वां सामग्रीम् उद्भावयति । यथोक्तं श्री-प्रह्लादम् उद्दिश्य—क्वचिद् रुदति वैकुण्ठ-चिन्ता-शवल-चेतनः [भा।पु। ७.४.३९] इत्य्-आदिना—</p>
<blockquote>
<p>क्वचिद् उत्पुलकस् तूष्णीम् आस्ते संस्पर्श-निर्वृतः ।<br>
अस्पन्द-प्रणयानन्द- सलिलामीलितेक्षणः ॥ [भा।पु। ७.४.४१] इत्य् अन्तेन ।</p></blockquote>
<p>लौकिक-रसज्ञैर् अपि हीनाङ्गत्वेऽपि तत्-तद्-अङ्ग-समाक्षेपाद् रस-निष्पत्तिर् अभिमता ।</p>
<p>किं च, <strong>भगवत्-प्रीति-रसिकाः</strong> द्विविधाः—<strong>तदीय-लीलान्तः-पातिनस् तद्-अन्तः-पातिताभिमानिनश् च</strong> । तत्र पूर्वेषां प्राक्तन-युक्त्या स्वत एव सिद्धो रसः । उत्तरेषां तु द्विविधा गतिः । तत्-तल्-लीलान्तः-पाति-सहित-भगवच्-चरित-श्रवणादिनैका । भगवन्-माधुर्यादि-श्रवणादिना चान्या । तत्र पूर्वत्र यदि समान-वासनस् तल्-लीलान्तः-पाती भवेत् तदा स्वयं सदृशो भाव एव तस्य तल्-लीलान्तः-पाति-विशेषस्य विभावादिकं तादृशत्वाभिमानिनि साधारणी करोति । यथा—</p>
<blockquote>
<p>परस्य न परस्येति ममेति न ममेति च ।<br>
तद्-आस्वादे विभावादेः परिच्छेदो न विद्यते ॥ [सा।द। ३.१२] इति ।</p></blockquote>
<p>यदि तु विलक्ष्ण-वासनस् तदा विभावानां सञ्चारिणाम् अनुभावानां च प्रायश एव साधारण्यं भवति । तेन तद्-भाव-विशेषस्योद्दीपन-मात्रं स्यात्, न तु रसोद्बोधः । यदि तु विरुद्ध-वासनः स्यात्, यथा वत्सलेन प्रेयसी, तदापि तस्य प्रीति-सामान्यस्यैव वात्सल्यादि-दर्शनेनोद्दीपनं भवति । न भाव-विशेषस्य । न च रसोद्बोधो जायते ।</p>
<p>अथोत्तरत्र श्री-भगवन्-माधुर्यादि-श्रवणादौ तल्-लीलान्तः-पातिवत् स्वतन्त्र एव रसोद्बोध इति। तद् एवं भगवत्-प्रीते रसत्वापत्तौ सिद्धायाम् एवं विभाव्यते—विभावादिभिः संवलिता तत्-प्रीतिस् तत्-प्रीतिमयो रस इति । तद् उक्तं—</p>
<blockquote>
<p>यथा खण्ड-मरिचादीनां सम्मेलनाद् अपूर्व एव कश्चिद् आस्वादः प्रपानक-रसे जायते, विभावादि-सम्मेलनाद् इहापि तथा [सा।द। ३.१५] इति ।</p></blockquote>
<p>स चायं रसो भगवन्-माधुर्यानुकूल्यानुभव-लक्षणास्वादेनोद्दीपन-विभाव-रूपेण स्वांशेनास्वाद-रूपः । भगवद्-आदि-लक्षणालम्बन-विभावादि-रूपेणास्वाद्य-रूपश् च । अत उभयथा व्यपदेशः ।</p>
<p>तत्र विभावा द्विविधाः । आलम्बनम् उद्दीपनश् च । यथोक्तम् अग्नि-पुराणे—</p>
<blockquote>
<p>विभाव्यते हि रत्य्-आदिर् यत्र येन विभाव्यते ।<br>
विभावो नाम स द्वेधालम्बनोद्दीपनात्मकः ॥ [अग्नि।पु। ३३९**।**३५-३६]</p></blockquote>
<p>आलम्बनो द्विविधः । प्रीति-विषयत्वेन स्वयं भगवान् श्री-कृष्णः । तत्-प्रीत्य्-आधारत्वेन तत्-प्रिय-वर्गश् च । उभयत्रैव यत्रेति सप्तम्य्-अर्थत्व-व्याप्तेः ।</p>
<p>तत्र श्री-कृष्णो यथा पूर्वम् उदाहृतः यस्याननं मकर-कुण्डलं [भा।पु। ९.२४.६५] इत्य्-आदिना। गोप्यस् तपः किम् अचरन् यद् अमुष्य रूपम् [भा।पु। १०.४४.२४] इत्य्-आदिना च । तस्य तत्-तन्-माधुर्यानभिव्यक्ताव् अपि स्वभावत एव प्रियतमत्वं स्वयं दर्शयति—</p>
<blockquote>
<p><strong>प्राण-बुद्धि-मनः-स्वात्म-</strong><br>
<strong>दारापत्य-धनादयः ।</strong><br>
<strong>यत्-सम्पर्कात् प्रिया आसंस्</strong><br>
<strong>ततः को न्व् अपरः प्रियः ॥</strong> [भा।पु। १०.२३.२७]****</p></blockquote>
<p><strong>स्वः</strong> शुद्धो जीवः । <strong>आत्मा</strong> देहः । यस्य मम सम्पर्कात् परम्परा-सम्बन्धात् । अहं तावत् परमानन्द-घन-रूप इति स्वतः प्रियः । स्वस्य ममांशत्वाद् अन्तर्यामी पुरुषोऽपि <strong>प्रियः</strong>। तस्य च जीव-रूपोऽंश इति मत्-सम्बन्ध-परम्परया प्रियः । तद्-अध्यास-सम्बन्ध-परम्परया च प्राणादयः प्रिया इत्य् अर्थः । एवं व्यक्तीकृत-रूपान्तरेऽपि श्री-रामेणानुभूतम्—</p>
<blockquote>
<p>किम् एतद् अद्भुतम् इव वासुदेवेऽखिलात्मनि ।<br>
व्रजस्य सात्मनस् तोकेष्व् अपूर्वं प्रेम वर्धते ॥ [भा।पु। १०.१३.३६] इति ।</p></blockquote>
<p>ततः—</p>
<blockquote>
<p>श्यामं हिरण्य-परिधिं वन-माल्य-बर्ह-<br>
धातु-प्रवाल-नट-वेषम् अनुव्रतांसे ।<br>
विन्यस्त-हस्तम् इतरेण धुनानम् अब्जं<br>
कर्णोत्पलालक-कपोल-मुखाब्ज-हासम् ॥ [भा।पु। १०.२३.२२]</p></blockquote>
<p>इत्य् एतल्-लक्षणेषु ममाविर्भावेषु युष्माकं प्रीत्य्-उत्कर्षोदयो नापूर्व इति भावः ।</p>
<p>॥ १०.२३ ॥ श्री-भगवान् यज्ञपत्नीः ॥ १११ ॥</p>
<p>[११२-११४]</p>
<p>तथा तत्-प्रिय-वर्गश् च पूर्वं दर्शितः । तुलयाम लवेनापि [भा।पु। १.१८.१३] इत्य्-आदिना । अस्य भगवद्-विषय-प्रीत्य्-आलम्बनत्वम् अपि युक्तम् । स्मरणादि-पथं गते ह्य् अस्मिंस् तद्-आधारा सा प्रीतिर् अनुभूयते । आलम्बन-शब्दश् च विषयाधारयोर् वर्तन इति । अत एवोक्तं—</p>
<blockquote>
<p>तत् कथ्यतां महा-भाग यदि कृष्ण-कथाश्रयम् ।<br>
अथवास्य पदाम्भोज- मकरन्द-लिहां सताम् ॥ [भा।पु। १.१६.६] इति ।</p></blockquote>
<p>तद् एवम् अपि यम् आश्रित्य श्री-भगवति स प्रीति-विशेषः प्रवर्तते, स एवालम्बनो ज्ञेयः । अन्ये तूद्दीपनाः । अथैवं स-वासन-भिन्न-वासनक-द्विध-तत्-प्रिय-वर्ग-विषया च या प्रीतिः, सापि तत्-प्रीत्य्-आधारत्वेनैव, न तु स्व-सम्बन्धादिना । अत एव तत्-प्रिय-वर्गेऽपि स्व-सम्बन्ध-हेतुकां प्रीतिं निषिध्य श्री-भगवत्य् एव ताम् अभ्यर्थ्य पुनस् तत्-प्रिय-वर्गे तद्-आधारत्वेनैव प्रीतिम् अङ्गीकरोति ।</p>
<p>अथ तत्र <strong>निषेधः</strong>—</p>
<blockquote>
<p><strong>अथ विश्वेश विश्वात्मन् विश्व-मूर्ते स्वकेषु मे ।</strong><br>
<strong>स्नेह-पाशम् इमं छिन्धि दृढं पाण्डुषु वृष्णिषु ॥</strong> [भा।पु। १.८.४१]</p></blockquote>
<p>अथ <strong>अभ्यर्थना—</strong></p>
<blockquote>
<p><strong>त्वयि मेऽनन्य-विषया मतिर् मधु-पतेऽसकृत् ।</strong><br>
<strong>रतिम् उद्वहताद् अद्धा गङ्गेवौघम् उदन्वति ॥</strong> [भा।पु। १.८.४२]</p></blockquote>
<p>अथ <strong>अङ्गीकारः</strong>—</p>
<blockquote>
<p><strong>श्री-कृष्ण कृष्ण-सख वृष्ण्य्-ऋषभावनि-ध्रुग्-</strong><br>
<strong>राजन्य-वंश-दहनानपवर्ग-वीर्य ।</strong><br>
<strong>गोविन्द गो-द्विज-सुरार्ति-हरावतार</strong><br>
<strong>योगेश्वराखिल-गुरो भगवन् नमस् ते ॥</strong> [भा।पु। १.८.४३]</p></blockquote>
<p>॥ १.८ ॥ श्री-कुन्ती श्री-भगवन्तम् ॥ ११२-११४ ॥</p>
<p>[११५]</p>
<p>एवं वृक्णः इत्य्-आदि-द्वयं श्रीमद्-उद्धव-वाक्यम् अपि सङ्गमनीयम् । यथा—</p>
<blockquote>
<p><strong>वृक्णश् च मे सुदृढः स्नेह-पाशो</strong><br>
<strong>दाशार्ह-वृष्ण्य्-अन्धक-सात्वतेषु ।</strong><br>
<strong>प्रसारितः सृष्टि-विवृद्धये त्वया</strong><br>
<strong>स्व-मायया ह्य् आत्म-सुबोध-हेतिना ॥</strong><br>
<strong>नमोऽस्तु ते महा-योगिन् प्रपन्नम् अनुशाधि माम् ।</strong><br>
<strong>यथा त्वच्-चरणाम्भोजे रतिः स्याद् अनपायिनी ॥</strong> [भा।पु। ११.२९.३९-४०]****</p></blockquote>
<p>सृष्टि-विवृद्धये त्वया स्वाधीनया मायया यो देहादि-सम्बन्धजः स्नेह-पाशः प्रसारितः स वृक्णश् छिन्नः । केन ? आत्म-सुबोध-हेतिना, त्वदीय-प्रीत्य्-उत्पादक-शोभन-ज्ञान-लक्षण-शस्त्रेण । अधुना त्वत्-सम्बन्धेनैव स भातीत्य् अर्थः । अत एवोत्तर-पद्यम् अपि तथैव । इयं चोक्तिः श्रीमद्-उद्धवस्य सिद्धत्वान् न सम्भवतीति स्व-व्याजेनान्यान् उद्दिश्यैवेति ज्ञेयम् ।</p>
<p>अथ श्री-कुन्ती-वाक्यस्यान्यावतारिका, यथा गमने पाण्डवानाम् अकुशलं अगमने वृष्णीनाम् इत्य् उभयतो व्याकुल-चित्ता सती । तेषु स्नेह-निवृत्तिं प्रार्थयते अथेति । एवम् अप्य् उभयेषां तादृश-तद्-एकालम्बनता-दर्शनेन तेष्व् अधिक-भगवत्-प्रीत्य्-आधारत्वं स्वस्याधिक-स्नेह-हेतुर् इति<sup id="fnref:43"><a href="#fn:43" class="footnote-ref" role="doc-noteref">43</a></sup> । तेषु स्नेह-च्छेद-व्याजेनोभयेषाम् अपि त्वद्-अविच्छेद एव क्रियताम् इति च व्यज्यते । ततश् चोत्तरत्र श्री-सुत-वाक्ये तां बाढम् इत्य् उपामन्त्र्ये [भा।पु। १.८.४५] इत्य् अत्र भगवद्-अभ्युपगमोऽपि सर्वत्रैव सङ्गच्छते । तथाप्य् अस्य वृक्णश् चेत्य् आदि-वाक्यस्य सङ्गमनार्थं तत् तथैवावतारितम् ।</p>
<p>॥ ११.२९ ॥ श्रीमद्-उद्धवः ॥ ११५ ॥</p>
<p>[११६]</p>
<p>एवं श्री-देवक्याः षड्-गर्भानयने तान् प्रति यः स्नेहो दृश्यते, स खलु स्व-पीत-शेष-स्तन्य-प्रसादेन तद्-उद्धरणार्थं श्री-भगवतैव प्रपञ्चितः । यथोक्तम्—</p>
<blockquote>
<p>अपाययत् स्तनं प्रीता सुत-स्पर्श-परिस्नुतम् ।<br>
मोहिता मायया विष्णोर् यया सृष्टिः प्रवर्तते ॥<br>
पीत्वामृतं पयस् तस्याः पीत-शेषं गदा-भृतः ॥ [भा।पु। १.८५.५४-५५] इत्य्-आदि ।</p></blockquote>
<p>ययुर् विहायसा धाम [भा।पु। १०.८५.५६] इत्य् अन्तम् । तथापि तन्-माया तत्-सहोदरता-स्फूर्तिम् एवावलम्ब्य तां मोहितवतीति मन्तव्यम् ।</p>
<p>अथ श्री-रुक्मिण्या रुक्मिण्य् अपि स्नेहस् तद्-दैन्यादि-कौतुकं दिदृक्षुणा श्री-भगवतैव वा तद्-अर्थं तल्-लीला-शक्त्यैव वा रक्षितोऽस्तीति लभ्यते । स च भक्ति-स्फोरणांशम् एवावलम्ब्य, तस्या ह्य् ऐश्वर्य-ज्ञान-संवलितत्वाद् अन्तःकरणम् एवं जातम्—&ldquo;अयं परमेश्वरः । अयं त्व् अतिनिकृष्टः । तस्माद् अस्मिन्न् अयं विप्रकुर्वन्न् अपि किञ्चित् कर्तुम् अशक्त एव । ततोऽतिदीनोऽयम् इति तथा श्री-भगवच्-चरणाश्रिताया मम देह-सम्बन्धवान् इति, दीन-दयालोर् भक्त-सम्बन्ध-परम्परा-मात्रेणाभयदाद् अस्मात् तन् नार्हति” इति । एवं ह्य् ऐश्वर्य-दृष्ट्यैव तत्-प्रार्थनं— योगेश्वराप्रमेयात्मन् [भा।पु। १०.५४.३३] इत्य्-आदि ।</p>
<p>अथ श्री-बलदेवस्य स्व-शिष्यीभूत-दुर्योधन-पक्ष-पातोऽप्य् एवं मन्तव्यः । क्वचित् तत्र तत्-क्षय-करः क्रोधोऽपि दृश्यते । यथा लक्ष्मणा-हरणे । सर्वम् एतत् तु वैचित्री-पोषार्थं श्री-भगवल्-लीला-शक्त्यैव प्रपञ्च्यते इत्य् उक्तम् ।</p>
<p>अथ <strong>उद्दीपनाः</strong> । यद्-विशिष्टतया श्री-कृष्ण आलम्बनस् त एव भाव-विभावन-हेतुत्वेन पृथङ्-निर्दिष्टा उद्दीपनाः कथ्यन्ते । ते च तस्य गुण-जाति-क्रिया-द्रव्य-काल-रूपाः । गुणाश् च त्रिविधाः काय-वाङ्-मानसाश्रयाः । सर्व एवैते न प्राकृता इत्य् उक्तम्—</p>
<blockquote>
<p>मां भजन्ति गुणाः सर्वे निर्गुणं निरपेक्षकम् ।<br>
सुहृदं प्रियम् आत्मानं साम्यासङ्गादयोऽगुणाः ॥ [भा।पु। ११.१३.४०] इत्य्-आदिना ।</p></blockquote>
<p>तान् एव श्री-कृष्णम् आलम्बनी-कृत्य समुद्दिश्य—</p>
<blockquote>
<p><strong>सत्यं शौचं दया क्षान्तिस् त्यागः सन्तोष आर्जवम् ।</strong><br>
<strong>शमो दमस् तपः साम्यं तितिक्षोपरतिः श्रुतम् ॥</strong><br>
<strong>ज्ञानं विरक्तिर् ऐश्वर्यं शौर्यं तेजो बलं स्मृतिः ।</strong><br>
<strong>स्वातन्त्र्यं कौशलं कान्तिर् धैर्यं मार्दवम् एव च ॥</strong><br>
<strong>प्रागल्भ्यं प्रश्रयः शीलं सह ओजो बलं भगः ।</strong><br>
<strong>गाम्भीर्यं स्थैर्यम् आस्तिक्यं कीर्तिर् मानोऽनहङ्कृतिः ॥</strong><br>
<strong>एते चान्ये च भगवन् नित्या यत्र महा-गुणाः ।</strong><br>
<strong>प्रार्थ्या महत्त्वम् इच्छद्भिर् न वियन्ति स्म कर्हिचित् ॥</strong></p></blockquote>
<p>[भा।पु। १.१६.२८-३१]</p>
<p><strong>सत्यं</strong> यथार्थ-भाषणम् । <strong>शौचं</strong> शुद्धत्वम् । <strong>दया</strong> पर-दुःखासहनम् अनेन शरणागत-पालकत्वम् भक्त-सुहृत्त्वं च । <strong>क्षान्तिः</strong> क्रोधापत्तौ चित्त-संयमः । <strong>त्यागो</strong> वदान्यता । <strong>सन्तोषः</strong> स्वतस् तृप्तिः । <strong>आर्जवम्</strong> अवक्रता, अनेन सर्व-शुभङ्करत्वं च । <strong>शमो</strong> मनो-नैश्चल्यम् अनेन सुदृढत्वं च । <strong>दमो</strong> बाह्येन्द्रिय-नैश्चल्यम् । <strong>तपः</strong> क्षत्रियत्वादि-लीलावतारानुरूपः स्व-धर्मः । <strong>साम्यं</strong> शत्रु-मित्रादि-बुद्ध्य्-अभावः । <strong>तितिक्षा</strong> स्वस्मिन् परापराध-सहनम् । <strong>उपरतिर्</strong> लाभ-प्राप्ताव् औदासीन्यम् । <strong>श्रुतं</strong> शास्त्र-विचारः ।</p>
<p><strong>ज्ञानं</strong> पञ्च-विधम्—बुद्धिमत्त्वं कृतज्ञत्वं देश-काल-पात्रज्ञत्वं सर्वज्ञत्वम् आत्मज्ञत्वं च । <strong>विरक्तिर्</strong> असद्-विषय-वैतृष्ण्यम् । <strong>ऐश्वर्यं</strong> नियन्तृत्वम् । <strong>शौर्यं</strong> सङ्ग्रामोत्साहः । <strong>तेजः</strong> प्रभावः । अनेन प्रतापश् च । स च प्रभाव-विख्यातिः । <strong>बलं</strong> दक्षत्वम् । तच् च दुष्कर-क्षिप्र-कारित्वम् । <strong>धृतिर्</strong> इति पाठे क्षोभ-कारणे प्राप्तेऽव्याकुलत्वम् । <strong>स्मृतिः</strong> कर्तव्यार्थानुसन्धानम् । स्वातन्त्र्यम् अपराधीनता ।</p>
<p><strong>कौशलं</strong> त्रिविधं—क्रिया-निपुणता, युगपद्-भूरि-समाधान-कारिता-लक्षणा चातुरी, कला-विलास-विद्वत्ता-लक्षणा वैदग्धी च । <strong>कान्तिः</strong> कमनीयता । एषा चतुर्-विधा—अवयवस्य हस्ताद्य्-अङ्गादि-लक्षणस्य वर्ण-रस-गन्ध-स्पर्श-शब्दानाम् । तत्र रसश् चाधार-चरण-स्पृष्ट-वस्तु-निष्ठो ज्ञेयः, वयसश् चेति । एतया नारी-गण-मनोहारित्वम् अपि । <strong>धैर्यम्</strong> अव्याकुलता । <strong>मार्दवं</strong> प्रेमार्द्र-चित्तत्वम्,  अनेन प्रेम-वश्यत्वं च ।</p>
<p><strong>प्रागल्भ्यं</strong> प्रतिभातिशयः, अनेन वावदूकत्वं च । <strong>प्रश्रयो</strong> विनयः, अनेन ह्रीमत्त्वं, यथा-युक्त-सर्व-मान-दातृत्वं, प्रियंवदत्वं च । <strong>शीलं</strong> सुस्वभावः, अनेन साधु-समाश्रयत्वं च । <strong>सहो</strong> मनः-पाटवम् । <strong>ओजो</strong> ज्ञानेन्द्रिय-पाटवम् । <strong>बलं</strong> कर्मेन्द्रिय-पाटवम् । <strong>भगस्</strong> त्रिविधः—भोगास्पदत्वं सुखित्वं सर्व-समृद्धिमत्त्वं च ।</p>
<p><strong>गाम्भीर्यं</strong> दुर्विबोधाशयत्वम् । <strong>स्थैर्यम्</strong> अचञ्चलता । <strong>आस्तिक्यं</strong> शास्त्र-चक्षुष्ट्वम् । <strong>कीर्तिः</strong> साद्गुण्य-ख्यातिः । अनेन रक्त-लोकत्वं च । <strong>मानः</strong> पूज्यत्वम् । <strong>अनहङ्कृतिस्</strong> तथापि गर्व-रहितत्वम् । च-काराद् ब्रह्मण्यत्वम् । सर्व-सिद्धि-निषेवितत्वम् । सच्-चिद्-आनन्द-घन-विग्रहत्वादयो ज्ञेयाः । महत्त्वम् इच्छद्भिः प्रार्थ्या इति महा-गुणा इति च । वरीयस्त्वम् अपि गुणान्तरम् ।</p>
<p>एतेन तेषां गुणानां अन्यत्र स्वल्पत्वं चञ्चलत्वं च । तत्रैव पूर्णत्वम् अविनश्वरत्वं चोक्तम् । अत एव श्री-सूत-वाक्यम्—</p>
<blockquote>
<p>नित्यं निरीक्षमाणानां यद् अपि द्वारकौकसाम् ।<br>
न वितृप्यन्ति हि दृशः श्रियो धामाङ्गम् अच्युतम् ॥ [भा।पु। १.११.२६] इति ।</p></blockquote>
<p>तथा नित्या इति न वियन्तीति सदा स्वरूप-गुणान्तरम् । अन्ये च जीवालभ्या यथा तत्राविर्भाव-मात्रत्वेऽपि सत्य-सङ्कल्पत्वम् । वशीकृताचिन्त्यमायत्वम् । आविर्भाव-विशेषत्वेऽप्य् अखण्ड-सत्त्व-गुणस्य केवल-स्वयम्-अवलम्बनत्वम् । जगत्-पालकत्वम् । यथा तथा हतारि-स्वर्ग-दातृत्वम् । आत्माराम-गणाकर्षित्वम् । ब्रह्म-रुद्रादि-सेवितत्वम् । परमाचिन्त्य-शक्तित्वम् । आनन्त्येन नित्य-नूतन-सौन्दर्याद्य्-आविर्भावत्वम् । पुरुषावतारत्वेऽपि माया-नियन्तृत्वम् । जगत्-सृष्ट्य्-आदि-कर्तृत्वम् । गुणावतारादि-बीजत्वम् । अनन्त-ब्रह्माण्डाश्रय-रोम-विवरत्वम् । वासुदेवत्व-नारायणत्वादि-लक्षण-भगवत्त्वाविर्भावेऽपि स्वरूप-भूत-परमाचिन्त्याखिल-महा-शक्तिमत्त्वम् । स्वयं भगवल्-लक्ष्ण-कृष्णत्वे तु हतारि-मुक्ति-भक्ति-दायकत्वम् । स्वस्यापि विस्मापक-रूपादि-माधुर्यवत्त्वम् । अनिन्द्रियाचेतन-पर्यन्ताशेष-सुख-दातृ-स्व-सान्निध्यत्वम् इत्य्-आदयः ।</p>
<p>॥ १.१६ ॥ ॥ श्री-पृथिवी धर्मम् ॥ ११६ ॥</p>
<p>[११७]</p>
<p>तद् एतद् दिङ्-मात्र-दर्शनम् । यत आह—<strong>गुणात्मनस् तेऽपि गुणान् विमातुं हितावतीर्णस्य क ईशिरेऽस्य</strong> [भा।पु। १०.१४.७] इत्य्-आदि । स्पष्टम् ।</p>
<p>॥ १०.१४ ॥ ब्रह्मा श्री-भगवन्तम् ॥ ११७ ॥</p>
<p>[११८]</p>
<p>ते च तस्य गुणाः केचिन् मिथो विरुद्धा अपि अचिन्त्य-शक्तित्वेनैकाश्रयाः । श्रुतेस् तु शब्द-मूलत्वात् [वे।सू। २.१.२७] इति न्यायेन । मल्लानाम् अशनिः [भा।पु। १०.४३.१७] इत्य्-आदि-दर्शनात् । शिशोर् अनोऽल्पक-प्रवाल-मृद्व्-अङ्घ्रि-हतं व्यवर्तते [भा।पु। १०.७.७] इत्य्-आदेश् च । तत्र केवल-कौमल्य-गुणाविष्कारे सति क्वचित् पल्लव-तल्पेषु नियुद्ध-श्रम-कर्षितः [भा।पु। १०.१५.१६] इत्य्-आदिकम् अपि यथार्थम् एव ।</p>
<p>एवम् एव श्रीदाम-विप्रानीत-कदन्न-भोजन-निवारणे लक्ष्म्या अपि प्रवृत्तिः । यथैव तच्-चरितेन व्यक्तम्—बाल-व्यजनम् आदाय रत्न-दण्डं सखी-करात् [भा।पु। १०.६०.७] इत्य्-आदौ। अत एव इति मुष्टिम् [भा।पु। १०.८१.१०]<sup id="fnref:44"><a href="#fn:44" class="footnote-ref" role="doc-noteref">44</a></sup> इत्य्-आदौ, सा तत्-परा इत्य् उक्तम् । अत्र च एतेनैव मद्-अंश-लेश-रूपाया विभूतेर् अनुग्रह-भाजन-मयं जात इति कदन्न-भोजनेनालम् इति भावः । विरुद्धार्थ-सद्-भावेऽपि न तु दोषास् तत्र सम्भाव्याः, अयम् आत्मापहत-पाप्मा [छा।उ। ८.१.५] इति श्रुतेः । यथा चोक्तं कौर्मे—</p>
<blockquote>
<p>ऐश्वर्य-योगाद् भगवान् विरुद्धार्थोऽभिधीयते ।<br>
तथापि दोषाः परमे नैवाहार्याः समन्ततः ॥ इति ।</p></blockquote>
<p>ततस् तद्-गुणानाम् अन्यदीयानाम् इव दोष-मिश्रत्वं निषेधति—</p>
<blockquote>
<p><strong>ततस् ततो नूपुर-वल्गु शिञ्जितैर्</strong><br>
<strong>विसर्पती हेम-लतेव सा बभौ ।</strong><br>
<strong>विलोकयन्ती निरवद्यम् आत्मनः</strong><br>
<strong>पदं ध्रुवं चाव्यभिचारि-सद्-गुणम् ।</strong><br>
<strong>गन्धर्व-सिद्धासुर-यक्ष-चारण-</strong><br>
<strong>त्रैपिष्टपेयादिषु नान्वविन्दत ॥</strong> [भा।पु। ८.८.१९-२०]****</p></blockquote>
<p>सा लक्ष्मीः । पदम् आश्रयं ध्रुवं नित्यम् । अव्यभिचारिणो नित्याः सन्तश् च गुणा यस्मिन् ।</p>
<p>[११९]</p>
<p>तद् एव व्यनक्ति त्रिभिः—</p>
<blockquote>
<p><strong>नूनं तपो यस्य न मन्यु-निर्जयो</strong><br>
<strong>ज्ञानं क्वचित् तच् च न सङ्ग-वर्जितम् ।</strong><br>
<strong>कश्चिन् महांस् तस्य न काम-निर्जयः</strong><br>
<strong>स ईश्वरः किं परतो व्यपाश्रयः ॥</strong><br>
<strong>धर्मः क्वचित् तत्र न भूत-सौहृदं</strong><br>
<strong>त्यागः क्वचित् तत्र न मुक्ति-कारणम् ।</strong><br>
<strong>वीर्यं न पुंसोऽस्त्य् अज-वेग-निष्कृतं</strong><br>
<strong>न हि द्वितीयो गुण-सङ्ग-वर्जितः ॥</strong><br>
<strong>क्वचिच् चिरायुर् न हि शील-मङ्गलं</strong><br>
<strong>क्वचित् तद् अप्य् अस्ति न वेद्यम् आयुषः ।</strong><br>
<strong>यत्रोभयं कुत्र च सोऽप्य् अमङ्गलः</strong><br>
<strong>सुमङ्गलः कश् च न काङ्क्षते हि माम् ॥</strong> [भा।पु। ८.८.२१-२३]****</p></blockquote>
<p>अत्र तप-आदिभिर् अपि न साम्यं विवक्षितम् । असाम्य-प्रसिद्धेः । यथोक्तं इमे च [भा।पु। १.१६.३०] इत्य्-आदौ प्रार्थ्या महत्त्वम् इच्छद्भिर् इति । किन्त्व्<sup id="fnref:45"><a href="#fn:45" class="footnote-ref" role="doc-noteref">45</a></sup> अन्यदीय-तप-आदि-लेशानां सताम् अपि दोषान्तरोपरक्तत्वम् इत्य् एवम् अत्यन्तासाम्यम् एव विवक्षितम् ।  <strong>यस्य</strong> दुर्वास-आदेः । <strong>क्वचिद्</strong> गुरु-शुक्रादौ । <strong>कश्चिद्</strong> ब्रह्म-सोमादिः । यः <strong>परतो व्यपाश्रयः</strong> परापेक्ष इन्द्रादिः । <strong>स किम्</strong> <strong>ईश्वरः</strong> ?</p>
<p><strong>क्वचित्</strong> परशुरामादि-तुल्ये तदानीन्तने <strong>न भूत-सौहृदम्</strong> । शिबि-राज-तुल्ये <strong>न मुक्ति-कारणं त्यागः</strong> । <strong>पुंसः</strong> कार्तवीर्यादि-तुल्यस्य <strong>वीर्यम् अस्ति</strong>, किन्त्व् <strong>अज-वेग-निष्कृतं</strong> काल-वेग-परिहृतं न भवति । यतस् तेषां तत्-तद्-गुणत्वम् अपि माया-गुण-कृतम् एव, न तु तद्-अतीत-तत्-तद्-गुणत्वम् इति परामृशति—न हीति । <strong>हि</strong> यस्मात् । <strong>द्वितीयः</strong> श्री-मुकुन्दाद् अन्यः । अनेन सनकादय आत्मारामा अपि परिहृताः, तेषां शम-दमादि-गुणानां मायिकत्वात् । तथा शिवोऽपि परिहृतः, शिवः शक्ति-युतः शश्वत् त्रिलिङ्गो गुण-संवृतः [भा।पु। १०.८८.३] इति, हरिर् हि निर्गुणः साक्षात् [भा।पु। १०.८८.५] इत्य्-आद्य्-उक्तेः ।</p>
<p>अथ प्रकारान्तरेण शिवं परिहर्तुम् उपक्रमते । <strong>क्वचिन्</strong> मार्कण्डेयादौ <strong>चिरायुश्</strong> चिर-जीविता । <strong>शील-मङ्गल</strong>-शब्देनात्र भोग उच्यते, इन्द्रिय-दमन-शीलत्वाद् इति टीकायां हेतु-विन्यासात्, अभोगिनो ह्य् अमङ्गल-स्वभावत्वेन लोके नामाग्रहण-दर्शनाच् च । यद् वा, क्वचिन्-मय-दानवादौ चिर-जीवितास्ति, शीले स्वभावे मङ्गलं माङ्गल्यं नास्तीत्य् अर्थः, असुर-स्वभावत्वाद् एव ।</p>
<p>बलि-प्रभृतिषु शील-मङ्गलम् <strong>अप्य् अस्ति</strong>, किन्त्व् <strong>आयुषो</strong> <strong>वेद्यं</strong> वेदनं नास्ति, मरणानिश्चयात् । <strong>यत्र</strong> शिवे <strong>मङ्गलः</strong> स्वभावो नित्यत्वाच् च, आयुषो वेद्यत्वं चेत्य् <strong>उभयम् अप्य्</strong> अस्ति । <strong>सोऽप्य्</strong> <strong>अमङ्गलः</strong> बहिः श्मशान-वासाद्य्-अमङ्गल-चेष्टितः ।</p>
<p>श्री-मुकुन्दं लक्ष्यीकृत्याह—<strong>कश् च</strong> कोऽपि तत्-तद्-गुणातिक्रम्य्-अनन्त-गुणत्वात् तत्-तद्-दोष-हीनत्वाच् च <strong>सुमङ्गलः</strong> अतिशयेन सर्वेषां मङ्गल-निधान-रूपः । स तु <strong>मां</strong> स्वरूपेण परमानन्द-रूपां शक्त्या च सर्व-सम्पत्ति-दायिनीम् अपि <strong>न</strong> हि <strong>काङ्क्षति</strong> । स एव स्वरूप-गुण-सम्पत्तिभिः पूर्ण इत्य् अर्थः । अथ च “प्रेम-वशोऽसौ प्रेमवतीं मां कथं नाकाङ्क्षेत् ?” इत्य् अभिप्रेत्य श्लेषेण कश्चन कोऽपि <strong>सुमङ्गलो</strong>ऽसौ हि निश्चितं मां काङ्क्षतीत्य् अपि भावितम्॥</p>
<p>[१२०]</p>
<p>इदम् अत्र तत्त्वम् । परमानन्द-रूपे तस्मिन् गुणादि-सम्पल्-लक्षणानन्त-शक्ति-वृत्तिका स्वरूप-शक्तिर् द्विधा विराजते । तद्-अन्तरेऽनभिव्यक्त-निज-मूर्तित्वेन तद्-बहिर् अप्य् अभिव्यक्त-लक्ष्म्य्-आख्य-मूर्तित्वेन । इयं च मूर्तिर् मती सती सर्व-गुण-सम्पद्-अधिष्ठात्री भवति । ततः स्वस्मिन् परमानन्दत्वस्य सर्व-गुण-सम्पत्तेश् च स्वरूप-सिद्ध-परम-पूर्णत्वाद् उभयथापि न तां पृथग्-भूय स्थितां मूर्तिमतीम् अपेक्षते यथा खल्व् अन्यः । किन्तु भक्त-वश्यता-स्वभावेन तां प्रेमवतीम् अपेक्षत एवेति प्रकरणं निगमयति—</p>
<blockquote>
<p><strong>एवं विमृश्याव्यभिचारि-सद्-गुणैर्</strong><br>
<strong>वरं निजैकाश्रयतयागुणाश्रयम् ।</strong><br>
<strong>वव्रे वरं सर्व-गुणैर् अपेक्षितं</strong><br>
<strong>रमा मुकुन्दं निरपेक्षम् ईप्सितम् ॥</strong> [भा।पु। ८.८.२३]****</p></blockquote>
<p><strong>मुकुन्दः वरं वव्र</strong> इत्य् अन्वयः । तं विशिनष्टि—<strong>अव्यभिचारिभिः</strong> <strong>सद्भिर्</strong> निर्दोषैश् च <strong>गुणैर् वरं</strong> सर्वोत्तमम् । <strong>निजैकाश्रयतया</strong> अन्य-निरपेक्षत्वेनैव च <strong>गुणाश्रयं</strong> स्वरूप-सिद्ध-तत्-तद्-गुणम् इत्य् अर्थः । अत एव तेषां गुणानां प्रकृति-सम्बन्धित्वम् अपि खण्डितम् । स्वतः परमानन्द-घन-रूपत्वात् सर्व-गुणैर् अपेक्षितं स्वयं निरपेक्षम् । अत एव निजाभीप्सितम् इति ।<sup id="fnref:46"><a href="#fn:46" class="footnote-ref" role="doc-noteref">46</a></sup></p>
<p>॥ ८.८ ॥ श्री-शुकः ॥ ११८-१२० ॥</p>
<p>[१२१]</p>
<p>अथ पूर्वोक्त-गुण-विरोधित्वाद् दोष-मात्रं तस्मिन् नास्त्य् एव । तत्र सामान्यैश्वर्ये दया-विपरीतं परम-समर्थस्य तस्याभक्त-नरकादि-संसार-दुःखानुद्धारित्वं प्राकृत-दुःखास्पृष्ट-चित्तत्वेन परमात्म-सन्दर्भादौ परिहृतम् अस्ति । पाण्डवादिवत् क्वचित् प्राकृत-दुःखाभासात्<sup id="fnref:47"><a href="#fn:47" class="footnote-ref" role="doc-noteref">47</a></sup> तद्-वियोगाद् वोत्थिते भक्ति-रस-सञ्चारि-लक्षण-भक्त-दैन्येऽपि कदाचित् तत्-प्रसाद-दर्शनाभावश् च, तेन पुष्टेन सञ्चारिणा भक्ति-रस-पोषणार्थ एव—भक्ति-योग-विधानार्थं कथं पश्येम हि स्त्रियः [भा।पु। १.८.२०] इति तस्यैव मुख्य-प्रयोजनत्वात् । ब्रह्मन् यम् अनुगृह्णामि तद्-विशो विधुनोम्य् अहम् [भा।पु। ८.२२.२४] इति । सुदुस्तरान् नः स्वान् पाहि [भा।पु। १०.१७.२४] इत्य्-आदौ । न शक्नुमस् त्वच्-चरणं सन्त्य् उक्तम् इति । विपदः सन्तु ताः शश्वत् [भा।पु। १.८.२५] इति । नाहं तु सख्यो भजतोऽपि [भा।पु। १०.३२.२०] इति च दैन्येन तत्-पोषण-श्रवणात् ।</p>
<p>एवम् एव श्रीमद्-व्रज-बालानां ब्रह्म-द्वारा मोहनम् अपि व्याख्येयम् । तस्मिन् बहिर् मोहेऽपि तेषां मनसि भोजन-मण्डलावस्थितम् आत्मानम् अनुसन्दधानानां वत्सान्वेषणार्थागत-श्री-कृष्ण-प्रत्यागमन-भावना सातत्येन प्रेम-रस-पोषणात् । यथोक्तम्—</p>
<blockquote>
<p>ऊचुश् च सुहृदः कृष्णं स्वागतं तेऽतिरंहसा ।<br>
नैकोऽप्य् अभोजि कबल एहीतः साधु भुज्यताम् ॥ [भा।पु। १०.१४.४५] इति ।</p></blockquote>
<p>यज्ञ-पत्नीनाम् अस्वीकारस् तासां ब्राह्मणीत्वात् तादृश-लीलायां सर्वेषाम् अनभिरुचेः, भजते तादृशीः क्रीडा याः श्रुत्वा तत्-परो भवेत् [भा।पु। १०.३३.३६] इति न्यायात्।</p>
<blockquote>
<p>नैतत् पूर्वैः कृतं त्वद् ये न करिष्यन्ति चापरे ।<br>
यस् त्वं दुहितरं गच्छेर् अनिगृह्याङ्गजं प्रभुः ॥<br>
तेजीयसाम् अपि ह्य् एतन् न सुश्लोक्यं जगद्-गुरो । [भा।पु। ३.१२.३०-३१]</p></blockquote>
<p>इत्य् अत्र तेजीयसाम् अपि तद्-अनुचितता श्रूयते इति। एवम् एवाह—</p>
<blockquote>
<p><strong>न प्रीतयेऽनुरागाय ह्य् अन्ग-सन्गो नृणाम् इह ।</strong><br>
<strong>तन् मनो मयि युञ्जाना अचिरान् माम् अवाप्य्स्यथ ॥</strong> [भा।पु। १०.२३.३२]****</p></blockquote>
<p><strong>इह</strong> ब्राह्मण-जन्मनि भवतीनाम् <strong>अङ्ग-सङ्गः</strong> साक्षान् मत्-परिचर्या-रूपोऽर्थो <strong>नृणाम्</strong> एतच्-चरित-द्रष्टृ-श्रोतॄणां <strong>प्रीतये</strong> रुचि-मात्राय <strong>न</strong> भविष्यति, किम् उत <strong>नानुरागाय</strong> इति । <strong>तत्</strong> तस्माद् <strong>अचिराद्</strong> अनन्तर-जन्मनि इति ।</p>
<p>॥ १०.२३ ॥ श्री-भगवान् यज्ञपत्नीः ॥ १२१ ॥</p>
<p>[१२२]</p>
<p>अनेन क्वचित् भक्त-सुहृत्त्व-वैपरीत्याभासोऽपि व्याख्यातः । किं च, भक्ता द्विविधाः दूरस्थाः परिकराश् च । तत्र दूरस्थ-भक्तार्थं क्वचिद् भक्त-सुहृत्त्व-लक्षणेन परम-प्रबलेन गुणेन ब्रह्मण्यत्वाद्य्-आवरणम् अपि प्रायो दृश्यते श्रीमद्-अम्बरीष-चरितादौ । परिकरार्थं तु न दृश्यते श्री-जय-विजय-शापादौ । स्कान्द-द्वारका-माहात्म्य-गत-दुर्वाससो दुर्वृत्त-विशेषे च । उभयम् अपि तत्र तत्र सुहृत्त्वस्यैव चिह्नम् । तथैव हि पूर्वत्रात्मीयत्वम् उत्तरत्र चात्मैकत्वं प्रसिध्यति । तथोक्तं अहं भक्त-पराधीनः [भा।पु। ९.४.६३] इत्य्-आदिना । तद् धि ह्य् आत्म-कृतं मन्ये यत् स्व-पुम्भिर् असत्-कृता [भा।पु। ३.१६.४] इत्य्-आदिना च ।</p>
<p>तद् एवं भक्त-सुहृत्त्व-मात्रस्य तादृशत्वे स्थिते <strong>प्रेमार्द्रत्वं</strong> तद्-वश्यत्वं च सुतराम् एव सर्वाच्छादकम् । तच् च प्रेम्णः स्वरूप-निरूपणे दर्शितम् । अत एव सर्वोद्दीपन-गुण-मुख्यत्वेन तत्र तत्र स-चमत्कारम् अनुस्मृतम् । तत्रोद्भास्वराख्येनानुभावेन व्यञ्जितं तस्य प्रेमार्द्रत्वं, यथा—</p>
<blockquote>
<p><strong>भगवान् अथ विश्वात्मा पृथुनोपहृतार्हणः ।</strong><br>
<strong>समुज्जिहानया भक्त्या गृहीत-चरणाम्बुजः ॥</strong><br>
<strong>प्रस्थानाभिमुखोऽप्य् एनम् अनुग्रह-विलम्बितः ।</strong><br>
<strong>पश्यन् पद्म-पलाशाक्षो न प्रतस्थे सुहृत् सताम् ॥</strong><br>
<strong>स आदिराजो रचिताञ्जलिर् हरिं</strong><br>
<strong>विलोकितुं नाशकद् अश्रु-लोचनः ।</strong> [भा।पु। ४.२०.१९-२१] इत्य्-आदि <strong>।</strong></p></blockquote>
<p>स्पष्टम् ।</p>
<p>॥ ४.२० ॥ श्री-शुकः ॥ १२२ ॥</p>
<p>[१२३]</p>
<p>अथ सात्त्विकेनापि व्यञ्जितं यथा । तत्र <strong>भक्त्य्-आर्द्रत्वम्</strong> आह—</p>
<blockquote>
<p><strong>यस्मिन् भगवतो नेत्रान् न्यपतन्न् अश्रु-बिन्दवः ।</strong><br>
<strong>कृपया सम्परीतस्य प्रपन्नेऽर्पितया भृशम् ॥</strong><br>
<strong>तद् वै बिन्दुसरो नाम</strong> [भा।पु। ३.२१.३८-३९] इत्य्-आदि ।</p></blockquote>
<p><strong>भगवतः</strong> श्री-शुक्लाख्यस्य । <strong>प्रपन्ने</strong> भक्ते श्री-कर्दमाख्ये ॥</p>
<p>॥ ३.१२ ॥ श्री-मैत्रेयः ॥१२३॥</p>
<p>[१२४]</p>
<p><strong>वात्सल्यार्द्रत्वम्</strong> आह—</p>
<blockquote>
<p><strong>कृष्ण-रामौ परिष्वज्य पितराव् अभिवाद्य च ।</strong><br>
<strong>न किञ्चनोचतुः प्रेम्णा साश्रु-कण्ठौ कुरूद्वह ॥</strong> [भा।पु। १०.८२.३<strong>५</strong>]****</p></blockquote>
<p><strong>पितरौ</strong> कुरुक्षेत्र-मिलितौ श्री-यशोदा-नन्दाख्यौ माता-पितरौ ।</p>
<p>॥ १०.८२ ॥ श्री-शुकः ॥ १२४ ॥</p>
<p>[१२५]</p>
<p><strong>मैत्र्यार्द्रत्वम्</strong> आह—</p>
<blockquote>
<p><strong>तं विलोक्याच्युतो दूरात्</strong><br>
<strong>प्रिया-पर्यङ्कम् आस्थितः ।</strong><br>
<strong>सहसोत्थाय चाभ्येत्य</strong><br>
<strong>दोर्भ्यां पर्यग्रहीन् मुदा ॥</strong><br>
<strong>सख्युः प्रियस्य विप्रर्षेर्</strong><br>
<strong>अङ्ग-सङ्गाति-निर्वृतः ।</strong><br>
<strong>प्रीतो व्यमुञ्चद् अब्-बिन्दून्</strong><br>
<strong>नेत्राभ्यां पुष्करेक्षणः ॥</strong> [भा।पु। १०.८०.१८-१९]</p></blockquote>
<p><strong>तं</strong> श्रीदाम-विप्रम् ॥</p>
<p>॥ १०.८० ॥ श्री-शुकः ॥ १२५ ॥</p>
<p>[१२६]</p>
<p><strong>कान्त-भावार्द्रत्वम्</strong> आह—</p>
<blockquote>
<p><strong>तासाम् अतिविहारेण श्रान्तानां वदनानि सः ।</strong><br>
<strong>प्रामृजत् करुणः प्रेम्णा शन्तमेनाङ्ग पाणिना ॥</strong> [भा।पु। १०.३३.२१]</p></blockquote>
<p><strong>तासां</strong> श्री-गोपीनाम् । <strong>प्रेम्णा करुणः</strong> साश्रु-णेत्र इत्य् अर्थः । सात्त्विकान्तरं चोक्तं वैष्णवे—</p>
<blockquote>
<p>गोपी-कपोल-संश्लेषम् अभिपत्य हरेर् भुजौ ।<br>
पुलकोद्गम-शस्याय स्वेदाम्बु-घनतां गतौ ॥ [वि।पु। ५.१३.५५]</p></blockquote>
<p>॥ १०.३३ ॥ श्री-शुकः ॥ १२६ ॥</p>
<p>[१२७]</p>
<p>अथ <strong>प्रेम-वश्यत्वं</strong>, यथा तत्र श्री-भक्ति-वश्यत्वम् आह गद्येन—<strong>यस्य भगवान् स्वयम् अखिल-जगद्-गुरुर् नारायणो द्वारि गदा-पाणिर् अवतिष्ठते निज-जनानुकम्पित-हृदयः</strong> [भा।पु। ५.२४.२७] इति । <strong>यस्य</strong> श्री-बलेः ।</p>
<p>॥ ५.२४ ॥ श्री-शुकः ॥ १२७ ॥</p>
<p>[१२८]</p>
<p><strong>वात्सल्य-वश्यत्वम्</strong> आह—</p>
<blockquote>
<p><strong>गोपीभिः स्तोभितोऽनृत्यद्</strong><br>
<strong>भगवान् बालवत् क्वचित् ।</strong><br>
<strong>उद्गायति क्वचिन् मुग्धस्</strong><br>
<strong>तद्-वशो दारु-यन्त्रवत् ॥</strong> [भा।पु। १०.११.७] इत्य्-आदि ।</p></blockquote>
<p>स्पष्टम् ।</p>
<p>॥ १०.११ ॥ श्री-शुकः ॥ १२८ ॥</p>
<p>[१२९]</p>
<p><strong>मैत्री-वश्यत्वम्</strong> आह—</p>
<blockquote>
<p><strong>सारथ्य-पारषद-सेवन-सख्य-दौत्य-</strong><br>
<strong>वीरासनानुगमन-स्तवन-प्रणामान् ।</strong><br>
<strong>स्निग्धेषु पाण्डुषु जगत्-प्रणतिं च विष्णोर्</strong><br>
<strong>भक्तिं करोति नृ-पतिश् चरणारविन्दे ॥</strong> [भा।पु। १.१६.१६]****</p></blockquote>
<p><strong>स्निग्धेषु पाण्डुषु विष्णोर्</strong> यानि <strong>सारथ्यादीनि</strong> कर्माणि, तानि शृण्वंस् तथा <strong>विष्णोर्</strong> <strong>जगत्</strong>-कर्तृकां <strong>प्रणतिं</strong> च शृण्वन् <strong>नृपतिः</strong> परीक्षिद् <strong>विष्णोश्</strong> <strong>चरणारविन्दे</strong> <strong>भक्तिं करोति</strong> । <strong>पारषदं</strong> पार्षदत्वं सभा-पतित्वम् । <strong>सेवनं</strong> चित्तानुवृत्तिः । <strong>वीरासनं</strong> रात्रौ खड्ग-हस्तस्य तिष्ठतो जागरणम् ॥</p>
<p>॥ १.१६ ॥ श्री-सूतः ॥ १२९ ॥</p>
<p>[१३०]</p>
<p><strong>कान्त-भाव-वश्यत्वम्</strong> आह—</p>
<blockquote>
<p><strong>न पारयेऽहं निरवद्य-संयुजां</strong><br>
<strong>स्व-साधु-कृत्यं विबुधायुषापि वः ।</strong><br>
<strong>या माभजन् दुर्जर-गेह-शृङ्खलाः</strong><br>
<strong>संवृश्च्य तद् वः प्रतियातु साधुना ॥</strong> [भा।पु। १०.३२.२२]****</p></blockquote>
<p><strong>निरवद्या</strong> परम-शुद्ध-भाव-विशेष-मात्रेण प्रवृत्तत्वात् परम-शुद्धा <strong>संयुक्</strong> संयोगे यासांम्, तासां <strong>वः</strong> <strong>स्व-साधु-कृत्यं</strong> तद्-अनुरूप-मदीय-परम-सुखद-सेवां <strong>न पारये</strong>, न प्रत्युपकारेणानुकर्तुं शक्नोमीत्य् अर्थः । केनापि न पारये । <strong>विगतो बुधो</strong> गणना-विज्ञो यस्मात्, तेन स्वभाव-नित्येनाप्य् <strong>आयुषा</strong> इत्य् अर्थः । तासाम् अनुरागस्य साधिष्ठत्वं लोक-धर्मातिक्रान्तत्वाद् आह—<strong>या</strong> इति । तस्माद् <strong>वः साधुना</strong> सौशील्येनैव <strong>तत् प्रतियातु</strong> प्रत्युपकृतं भवतु । अहं तु भवतीनां ऋणी एवेति भावः ॥</p>
<p>॥ १०.३२ ॥ श्री-शुकः ॥ १३० ॥</p>
<p>[१३१]</p>
<p>तद् एवं तस्य प्रेमार्द्रत्वादिके स्थिते तद्-आदिकस्य तस्मिन् परम-साधु-गुणे च परम-हृद्य-सुखदत्वात् तद्-धेतुकं कादाचित्कं सत्यादि-वैपरीत्यम् अपि परम-गुण-शिरोमणि-शोभां भजते । तत्र सत्य-विरोध्य् अपि गुणो यथा—</p>
<blockquote>
<p><strong>स्व-निगमम् अपहाय मत्-प्रतिज्ञाम्</strong><br>
<strong>ऋतम् अधिकर्तुम् अवप्लुतो रथस्थः ॥</strong> [भा।पु। १.९.३७]****</p></blockquote>
<p>स्पष्टम् ।</p>
<p>॥ १.९ ॥ श्री-भीष्मः ॥ १३१ ॥</p>
<p>[१३२]</p>
<p><strong>शौच-विरोधी</strong> यथा—<strong>अंस-न्यस्त-विषाणोऽसृङ्- मद-बिन्दुभिर् अङ्कितः</strong> [भा।पु। १०.४३.१५]<sup id="fnref:48"><a href="#fn:48" class="footnote-ref" role="doc-noteref">48</a></sup> इत्य्-आदि । स्पष्टम् ॥</p>
<p>॥ १०.४३ ॥ श्री-शुकः ॥ १३२ ॥</p>
<p>[१३३]</p>
<p><strong>क्षान्ति-विरोधी</strong> च, यथा यस् तान् द्वेष्टि स मां द्वेष्टि यस् तान् अनु स माम् अनु<sup id="fnref:49"><a href="#fn:49" class="footnote-ref" role="doc-noteref">49</a></sup> [म।भा। ९१.२८] इत्य्-आदि-महाभारत-स्थ-श्री-भगवद्-वाक्यात् । यथा,</p>
<blockquote>
<p><strong>धनं हरत गोपानाम्</strong> [भा।पु। १०.४४.३२] इत्य्-आद्य्-अनन्तरम्<br>
<strong>एवं विकत्थमाने वै कंसे प्रकुपितोऽव्ययः</strong> [भा।पु। १०.४४.३४] ।<sup id="fnref:50"><a href="#fn:50" class="footnote-ref" role="doc-noteref">50</a></sup></p></blockquote>
<p>स्पष्टम् ।</p>
<p>॥ १०.४४ ॥ श्री-शुकः ॥ १३३ ॥</p>
<p>[१३४]</p>
<p><strong>सन्तोष-विरोधी</strong> च अपि मे पूर्ण-कामस्य [ह।भ।सु। १४.२८] इत्य्-आदेः भक्ति-सुधोदय-स्थ-भगवद्-वाक्यात् । यथा—</p>
<blockquote>
<p><strong>तम् अङ्कम् आरूढम् अपाययत् स्तनं</strong><br>
<strong>स्नेह-स्नुतं स-स्मितम् ईक्षती मुखम् ।</strong><br>
<strong>अतृप्तम् उत्सृज्य</strong> [भा।पु। १०.९.५] इत्य्-आदि ।</p></blockquote>
<p>एवं जघास हैयङ्गवम् अन्तरं गतः [भा।पु। १०.९६] इत्य्-आदौ रहोऽपि तत्-तल्-लीलावेशः।</p>
<p>॥ १०.९ ॥ श्री-शुकः ॥ १३४ ॥</p>
<p>[१३५]</p>
<p>एवं बालि-प्रभृताव् आर्जवादि-गुण-विरोधी च सुग्रीव-हनुमद्-आदि-पक्ष-पात-मयो ज्ञेयः । सर्व-शुभङ्करत्वं च क्रोधोऽपि देवस्य वरेण तुल्यः<sup id="fnref:51"><a href="#fn:51" class="footnote-ref" role="doc-noteref">51</a></sup> इति न्यायेन सिद्धम् ।</p>
<p>अथ शम-विरोधी कामश् च तस्य प्रेष्ठ-जन-विशेष-रूपासु तासु प्रेम-विशेष-रूप एव । तथा हि—</p>
<blockquote>
<p><strong>स एष नर-लोकेऽस्मिन्न् अवतीर्णः स्व-मायया ।</strong><br>
<strong>रेमे स्त्री-रत्न-कूटस्थो भगवान् प्राकृतो यथा ॥</strong> [भा।पु। १.११.३६]****</p></blockquote>
<p><strong>स्वेषु</strong> निज-जनेषु या <strong>माया</strong> कृपा तत्-सुख-चिकीर्षा-मय-प्रेमा, तया <strong>लोकेऽवतीर्ण</strong> इति तस्या एव सर्वावतार-प्रयोजन-निमित्तत्वात् । <strong>स्त्री-रत्न-कूटस्थो</strong>ऽपि तादृश-रमण-वश-कारि-प्रेम-विशेष-रूपया<sup id="fnref:52"><a href="#fn:52" class="footnote-ref" role="doc-noteref">52</a></sup> तयैव <strong>रेमे</strong>, न तु प्रसिद्ध-कामेनेत्य् अर्थः । अत्र रत्न-पदेन तासाम् अपि तद्-योग्यत्वं बोधयित्वा तादृश-प्रेम-विशेष-मयत्वं बोधितम् । एवं भाव-वैलक्षण्येऽपि क्रियया साम्यम् इत्य् आह <strong>प्राकृतो यथा</strong> इति । अत्र श्री-भगवतोऽप्य् अप्राकृतत्वं दर्शयित्वा तद्वत् काम-विषयत्वं निराकृतम् ।</p>
<p>[१३६]</p>
<p>अथ पुनर् अपि तादृश-प्रेमवतीषु तास्व् अपि प्राकृत-कामाधिकारो नास्तीति दर्शनेन तस्यापि कामुक-वैलक्षण्येन तद् एव स्थापयति—</p>
<blockquote>
<p><strong><br>
उद्दाम-भाव-पिशुनामल-वल्गु-हास-</strong></p></blockquote>
<blockquote>
<p><strong>व्रीडावलोक-निहतो मदनोऽपि यासाम्</strong><br>
<strong>सम्मुह्य चापम् अजहात् प्रमदोत्तमास् ता</strong><br>
<strong>यस्येन्द्रियं विमथितुं कुहकैर् न शेकुः ॥</strong> [भा।पु। १.११.३७]****</p></blockquote>
<p><strong>मदनः</strong> प्राकृतः कामः । <strong>उद्भट-भाव</strong>-सूचक-निर्मल-मनोहराभ्यां <strong>हास-व्रीडावलोकाभ्यां निहतस्</strong> तन्-महिम-दर्शनेन स्वयम् एवोक्तार्थीकृत-स्वास्त्रादि-बलोऽभूत् । अत एव <strong>संमुह्य चापम् अजहात्</strong>—</p>
<blockquote>
<p>भ्रू-पल्लवं धनुर् अपाङ्ग-तरङ्गितानि<br>
बाणा गुणाः श्रवण-पालिर् इति स्मरेण ।<br>
तस्याम् अनङ्ग-जय-जङ्गम-देवतायाम्<br>
अस्त्राणि निर्जित-जगन्ति किम् अर्पिताणि ॥ <strong>[<strong>गी।गो। ३.१३</strong>]</strong><sup id="fnref:53"><a href="#fn:53" class="footnote-ref" role="doc-noteref">53</a></sup> इत्य्-आदिवत् ।</p></blockquote>
<p>तत्र निजास्त्र-प्रयोगं न कुरुत एवेत्य् अर्थः । तथा-भूता अपि <strong>प्रमदोत्तमाः</strong> प्रमदेन प्रकृष्ट-प्रेमानन्द-विशेषेण परमोत्कृष्टास् <strong>ताः</strong> स्व-वृन्द एव याः स्वतोऽप्य् उत्कृष्ट-प्रेमवत्यः, तासां साम्येच्छया <strong>कुहकैस्</strong> तादृश-प्रेमाभावेन कपटांश-प्रयुक्तैः सद्भिः कपटादिभिर् <strong>यस्येन्द्रियं विमथितुं</strong> तद्वद् <strong>वि</strong>शेषेण <strong>मथितुं न शेकुः,</strong> किन्तु स्व-प्रेमानुरूपम् एव शेकुर् इति । तस्मात् प्रेम-मात्रोत्थायि-विकारत्वात्<sup id="fnref:54"><a href="#fn:54" class="footnote-ref" role="doc-noteref">54</a></sup> तस्य कामुक-वैलक्षण्यम् इति भावः ॥</p>
<p>[१३७]</p>
<p>तस्माद् एतत् तत्त्वम् अविज्ञायैव—</p>
<blockquote>
<p><strong>तम् अयं मन्यते लोको</strong><br>
<strong>ह्य् असङ्गम् अपि सङ्गिनम् ।</strong><br>
<strong>आत्मौपम्येन मनुजं</strong><br>
<strong>व्यापृण्वानं यतोऽबुधः ॥</strong> [भा।पु। १.११.३८]****</p></blockquote>
<p><strong>अयं</strong> साधारणो <strong>लोकः</strong> <strong>असक्तम्</strong> <strong>अपि</strong> प्राकृत-गुणेष्व् <strong>अनासक्तम्</strong> अपि । <strong>यत</strong> <strong>आत्मौपम्येन</strong> <strong>मनुजं व्यापृण्वानं</strong> कामादि-व्यापार-युक्तं <strong>मन्यते</strong> । यथा आत्मनः प्राकृत-मनुष्यत्वादि, तथैव मन्यत इत्य् अर्थः । अत एव <strong>अबुधः</strong> एवासौ <strong>लोक</strong> इति ॥</p>
<p>[१३८]</p>
<p>प्राकृत-गुणेष्व् असक्तत्वे हेतुः—</p>
<blockquote>
<p><strong>एतद् ईशनम् ईशस्य प्रकृति-स्थोऽपि तद्-गुणैः ।</strong><br>
<strong>न युज्यते सदात्म-स्थैर् यथा बुद्धिस् तद्-आश्रया ॥</strong> [भा।पु। १.११.३९]****</p></blockquote>
<p>अवतारादौ प्रकृति-गुण-मये प्रपञ्चे तिष्ठन्न् अपि सदैव <strong>तद्-गुणैर् न युज्यते</strong> इति यद्, एतद् <strong>ईशस्य ईशनम्</strong> ऐश्वर्यम् । तत्र व्यतिरेके दृष्टान्तः—<strong>यथा</strong> इति तथा <strong>न</strong> इति । अन्वये वा—<strong>तद्-आश्रया</strong> श्री-भगवद्-आश्रया परम-भागवतानां बुद्धिर् यथा प्रकृति-स्था कथञ्चित् तत्र पतितापि न युज्यते, तद्वत् । एवम् एवोक्तं श्रीमद्-उद्धवेन तृतीये—</p>
<blockquote>
<p>भगवान् अपि विश्वात्मा लोक-वेद-पथानुगः ।<br>
कामान् सिषेवे द्वार्वत्याम् असक्तः साङ्ख्यम् आस्थितः ॥ [भा।पु। ३.३.१९]</p></blockquote>
<p>[१३९]</p>
<p>ननु तादृशम् ऐश्वर्यं तस्य ताः किं जानन्ति । यदि जानन्ति तदा रहो-लीलायां त्रुट्यत्य् एव तादृश-प्रेमेत्य् आशङ्क्याह—</p>
<blockquote>
<p><strong>तं मेनिरेऽबला मूढाः</strong><br>
<strong>स्त्रैणं चानुव्रतं रहः ।</strong><br>
<strong>अप्रमाण-विदो भर्तुर्</strong><br>
<strong>ईश्वरं मतयो यथा ॥</strong> [भा।पु। १.११.४०]****</p></blockquote>
<p><strong>ईश्वरम्</strong> अपि <strong>तं</strong> <strong>रह</strong> एकान्त-लीलायां <strong>मौढ्यात्</strong> तादृश-प्रेम-मोहाद् <strong>भर्तुर्</strong> <strong>अप्रमाण-विदस्</strong> तादृशैश्वर्य-ज्ञान-रहिताः <strong>स्त्रैणम्</strong> आत्म-वश्यम् <strong>अनुव्रतम्</strong> अनुसृतं च <strong>मेनिरे</strong> । तच् च नायुक्तम् इत्य् आह—यथा <strong>तासां</strong> <strong>मतयः</strong> प्रेम-वासनाः, तथैव स इति ये यथा माम् [गीता ४.११] इत्य्-आदेः । स्वेच्छामयस्य [भा।पु। १०.१४.२] इत्य्-आदेश् च प्रामाण्याद् इति भावः ।</p>
<p>॥ १.११ ॥ श्री-सूतः ॥ १३५-१३९ ॥</p>
<p>[१४०]</p>
<p>तथा चान्यत्र—</p>
<blockquote>
<p><strong>गृहाद् अनपगं वीक्ष्य</strong><br>
<strong>राज-पुत्र्योऽच्युतं स्थितम् ।</strong><br>
<strong>प्रेष्ठं न्यमंसत स्वं स्वं</strong><br>
<strong>न तत्-तत्त्व-विदः स्त्रियः ॥</strong> [भा।पु। १०.६१.२]****</p></blockquote>
<p>आत्मानं प्रत्येकम् एव <strong>प्रेष्ठं</strong> सर्वतः प्रियतमम् <strong>अमंसत</strong> इत्य् अर्थः । अत एव <strong>अतत्त्व-विदः</strong>, ऊर्ध्वोर्ध्व-प्रेयसी-सद्-भावात् ॥</p>
<p>[१४१]</p>
<p>नन्व् आत्मारामस्य कथं पत्नीषु प्रेम ? उच्यते । तासु रमणत्वेनैव लोकवन् न तस्य प्रेम, किन्तु शुद्ध-प्रेम-सम्बन्धेनैव । तथा हि—</p>
<blockquote>
<p><strong>चार्व्-अब्ज-कोश-वदनायत-बाहु-नेत्र-</strong><br>
<strong>स-प्रेम-हास-रस-वीक्षित-वल्गु-जल्पैः ।</strong><br>
<strong>सम्मोहिता भगवतो न मनो विजेतुं</strong><br>
<strong>स्वैर् विभ्रमैः समशकन् वनिता विभूम्नः ॥</strong> [भा।पु। १०.६१.३]****</p></blockquote>
<p>अत्र <strong>स-प्रेम</strong> इति तासु श्री-कृष्ण-प्रेम दर्शितम् । अत एव <strong>वनिता</strong>-शब्द-प्रयोगः, वनिता-जनितात्यर्थानुरागायां च योषिति इति नानार्थ-वर्गात् । तेन तस्मिंस् तासां च प्रेम दर्शितम् । अतस् तत्-प्रेम-मात्र-विजितं यद् <strong>भगवतो मनस्</strong> तत् तु स्वैः केवल-स्त्री-जातीयैर् <strong>विभ्रमैर् विजेतुं</strong> <strong>न शेकुर्</strong> इत्य् अर्थः ॥</p>
<p>[१४२]</p>
<p>स्त्री-जातीय-विभ्रमानुवाद-पूर्वकं पूर्वार्थम् एव विशदयति—-</p>
<blockquote>
<p><strong>स्मायावलोक-लव-दर्शित-भाव-हारि-</strong><br>
<strong>भ्रू-मण्डल-प्रहित-सौरत-मन्त्र-शौण्डैः ।</strong><br>
<strong>पत्न्यस् तु षोडश-सहस्रम् अनङ्ग-बाणैर्</strong><br>
<strong>यस्येन्द्रियं विमथितुं करणैर् न शेकुः ॥</strong> [भा।पु। १०.६१.४]</p></blockquote>
<p>स्वयम् एव <strong>अनङ्ग-बाण</strong>-रूपैः <strong>करणैर्</strong> भाव-हावादिभिर् <strong>न शेकुः</strong> । तानि विशिनष्टि—स्मायेति। <strong>स्मायः</strong> स्मितम् । <strong>भावो</strong>ऽभिप्रायः । तादृश-<strong>भ्रू-मण्डलैः प्रहिता</strong> विक्षिप्ताश् च ते <strong>सौरत-मन्त्रैः</strong> सुरत-रूपार्थ-साधक-मन्त्रैः <strong>शौण्डाः</strong> प्रगल्भाश् च ते, तादृशैः ॥</p>
<p>॥ १०.६१ ॥ श्री-शुकः ॥ १४१-१४२ ॥</p>
<p>[१४३]</p>
<p>अथ श्री-रघुनाथ-चरिते स्त्री-सङ्गिनां गतिम् इति प्रथयंश् चचार [भा।पु। ९.१०.११] इत्य्-आदिक-वाक्येष्व् अन्तस् तत्-प्रेम-वश एव स्त्री-सङ्गिनां कामिनां गतिं प्रथयन् क्रिया-साम्येन बहिर् विख्यापयन् इत्य् एवाभिप्रायः । उक्तं च तद्-अध्यायान्ते—</p>
<blockquote>
<p>प्रेम्णानुवृत्त्या शीलेन प्रश्रयावनता सती ।<br>
भिया ह्रिया च भाव-ज्ञा भर्तुः सीताहरन् मनः ॥ [भा।पु। ९.१०.५६] इति ।</p></blockquote>
<p>तद्-अनन्तराध्यायेऽपि—</p>
<blockquote>
<p>तच् छ्रुत्वा भगवान् रामो रुन्धन्न् अपि धिया शुचः ।<br>
स्मरंस् तस्या गुणांस् तांस् तान् नाशक्नोद् रोद्धुम् ईश्वरः ॥ [भा।पु। ९.११.१६]</p></blockquote>
<p>इत्य् अनेनान्तस् तत्-प्रेम-वशतां भक्ति-विशेष-सौख्याय व्यज्य बहिः कामुक-क्रिया-साम्य-दर्शनया साधारण-जन-वैराग्य-जननायोक्तम्—स्त्री-पुं-प्रसङ्ग एतादृक् सर्वत्र त्रासम् आवहः [भा।पु। ९.११.१७] इत्य्-आदि ।</p>
<p>युक्तं चोभय-विधत्वं भगवच्-चरितस्य चतुरस्र-हितत्वात् । तस्मात् तत्-कामस्य प्रेयसी-विषयक-प्रीति-विशेष-मात्र-शरीरत्वम् । अतो न दोषश् च । तन्-मात्र-शरीरत्वेनैवं विशिष्योक्तम्—रेमे रमाभिर् निज-काम-सम्प्लुतः [भा।पु। १०.५९.४३] इति, स सत्य-कामोऽनुरताबला-गणः [भा।पु। १०.३३.२५] इति ।</p>
<p>अथ साम्यम् अपि भक्ताद् अन्यत्रैव ।</p>
<blockquote>
<p>समोऽहं सर्व-भूतेषु न मे द्वेष्योऽस्ति न प्रियः ।<br>
ये भजन्ति तु मां भक्त्या मयि ते तेषु चाप्य् अहम् ॥ [गीता ९.२९] इत्य्-आद्<strong>ए</strong>ः ।</p></blockquote>
<p>अथ भक्त-प्रेम-विशेष-मय-नर-लीलावेश-मये क्वचित् तत्-प्रकाश-विशेषे कदाचित् सर्वज्ञत्वादि-विरोधि-मोहादिकोऽपि दृश्यते । सोऽपि गुण एव । तादृश-मोहादिकस्य तल्-लीला-माधुर्य-वाहित्वेन विदुषाम् अपि प्रीति-सुखदत्वात् न तु दोषः । स्वेच्छयाङ्गीकृतत्वात् । अत एवाह—</p>
<blockquote>
<p><strong>रक्षो विदित्वाखिल-भूत-हृत्-स्थितः</strong><br>
<strong>स्वानां निरोद्धुं भगवान् मनो दधे ॥</strong> [भा।पु। १०.१२.२५]****<br>
<strong>तावत् प्रविष्टास् त्व् असुरोदरान्तरं</strong><br>
<strong>परं न गीर्णाः शिशवः स-वत्साः ॥</strong> [भा।पु। १०.१२.२६] इति ।</p></blockquote>
<p>तथा ततो वत्सान् अदृष्ट्वैत्य [भा।पु। १०.१३.१६] इत्य्-आदि ।</p>
<p>॥ १०.१२ ॥ श्री-शुकः ॥ १४३ ॥</p>
<p>[१४४]</p>
<p>यदा च तस्य स्वेच्छा न भवति प्रतिकूलैर् मोहादिना योजयितुम् इष्यते च सः । तदा सर्वथा तेन न युज्यत एव । यथा शाल्व-मायया तस्य मोहाभावं स्थापयन्न् आह—एवं वदन्ति राजर्षे ऋषयः के च नान्विताः [भा।पु। १०.७७.३०] इत्य्-आदौ ।</p>
<blockquote>
<p><strong>क्व शोक-मोहौ स्नेहो वा</strong><br>
<strong>भयं वा येऽज्ञ-सम्भवाः ।</strong><br>
<strong>क्व चाखण्डित-विज्ञान-</strong><br>
<strong>ज्ञानैश्वर्यस् त्व् अखण्डितः ॥</strong> [भा।पु। १०.७७.३१] इत्य्-आदि ।</p></blockquote>
<p>पूर्वोक्त-रीत्यैवोक्तं <strong>ये</strong> त्व् <strong>अज्ञ-सम्भवाः</strong> परमायादि-पारवश्य-मात्र-कृताः <strong>शोकादयस् ते</strong> क्व ? इति ।</p>
<p>॥ १०.७७ ॥ श्री-शुकः ॥ १४४ ॥</p>
<p>[१४५]</p>
<p>भक्त-प्रेम-पारावश्य-सम्बन्धेन तु शोकादयोऽपि वर्णिता एव—श्रुत्वा तां भगवान् रामः [भा।पु। ९.११.१६] इत्य्-आदौ श्री-राम-चरिते । सख्युः प्रियस्य विप्रर्षेः [भा।पु। १०.८०.१९] इत्य्-आदौ श्री-दामादि-विप्र-चरिते । तथाह—</p>
<blockquote>
<p><strong>गोप्य् आददे त्वयि कृतागसि दाम तावद्</strong><br>
<strong>या ते दशाश्रु-कलिलाञ्जन-सम्भ्रमाक्षम् ।</strong><br>
<strong>वक्त्रं निनीय भय-भावनया स्थितस्य</strong><br>
<strong>सा मां विमोहयति भीर् अपि यद् बिभेति ॥</strong> [भा।पु। १.८.३१]****</p></blockquote>
<p>तत्र भीर् अपि यद् बिभेति इत्य् उक्त्या तस्य ऐश्वर्य-ज्ञानं व्यक्तम् । ततो यदि सा भीः सत्या न भवति तदा तस्या मोहोऽपि न सम्भवेद् इति गम्यते । स्फुटम् एव चान्तर्भयम् उक्तं भय-भावनया स्थितस्येति ॥</p>
<p>॥ १.८ ॥ श्री-कुन्ती श्री-भगवन्तम् ॥ १४५ ॥</p>
<p>[१४६]</p>
<p>अथ स्वान्तन्त्र्यं भक्त-सम्बन्धं विनैव अहं भक्त-पराधीनः [भा।पु। ९.४.६३] इत्य्-आदेः । अथ गोचारणादाव् अपि सुखित्व-गुणानुकूल्यम् एव मन्तव्यम् । तद्-व्याजेन नाना-क्रीडा-सुखम् एव ह्य् उपचीयते । यथाह—</p>
<blockquote>
<p>व्रज-विक्रीडतोर् एवं गोपाल-च्छद्म-मायया ।<br>
ग्रीष्मो नामर्तुर् अभ्वन् नातिप्रेयान् शरीरिणाम् ॥<br>
स च वृन्दावन-गुणैर् वसन्त इव लक्षितः ॥ [भा।पु। १०.१८.२-३]</p></blockquote>
<p>क्रिया-कृतस्य दुःखस्य निषेधः । व्रजे विक्रीडतोर् इति । छद्म व्याजः । माया वञ्चनम् । गोपाल-व्याजेन यद् वञ्चनं तेन विक्रीडतोः । प्रातस् तद्-व्याजेन नाना-जनान् वञ्चयित्वा व्रजाद् वनं गत्वा स्वच्छन्दं निजाभीष्टाः क्रीडाः कुर्वतोर् इत्य् अर्थः । सायं व्रजावासागमने चान्या इति । काल-कृतस्य दुःखस्य निषेधः । स चेति । अनेन देश-कृतस्य च इति ज्ञेयः ।</p>
<p>॥ १०.१८ ॥ श्री-शुकः इति ॥ १४६ ॥</p>
<p>[१४७]</p>
<p>अथ पूर्ववत् स्थैर्य-विरोधी बाल्यादि-चाञ्चल्यम् अपि गुणत्वेनैव स्फुटं दृश्यते । यथा वत्सान् मुञ्चन् क्वचिद् असमये [भा।पु। १०.८.२९] इत्य्-आदि ।</p>
<p>अथ रक्त-लोकत्वं च यथाह—</p>
<blockquote>
<p><strong>स्निग्ध-स्मितावलोकेन वाचा पीयूष-कल्पया ।</strong><br>
<strong>चरित्रेणानवद्येन श्री-निकेतेन चात्मना ॥</strong><br>
<strong>इमं लोकम् अमुं चैव रमयन् सुतरां यदून् ।</strong><br>
<strong>रेमे क्षणदया दत्त-क्षण-स्त्री-क्षण-सौहृदः ॥</strong> [भा।पु। ३.३.२०-२१]****</p></blockquote>
<p><strong>रजन्या</strong> दत्तावसरः <strong>स्त्रीणां क्षणं</strong> उत्सव-रूपं <strong>सौहृदं</strong> यस्य ॥</p>
<p>॥ ३.३ ॥ श्रीमान् उद्धवः ॥ १४७ ॥</p>
<p>[१४८]</p>
<p>अत्र एवं लीला-नर-वपुः [भा।पु। १०.२३.३३] इत्य्-आदिकम् अपि उदाहार्यम् । एवम् अपि यद् असुराणाम् अपरक्तत्वम् । तत्र कारणम् आह—</p>
<blockquote>
<p><strong>पापच्यमानेन हृदातुरेन्द्रियः</strong><br>
<strong>समृद्धिभिः पूरुष-बुद्धि-साक्षिणाम् ।</strong><br>
<strong>अकल्प एषाम् अधिरोढुम् अञ्जसा</strong><br>
<strong>परं पदं द्वेष्टि यथासुरा हरिम् ॥</strong> [भा।पु। ४.३.२१]****</p></blockquote>
<p>स्पष्टम् ।</p>
<p>॥ ४.३ ॥ श्री-शिवः ॥ १४८ ॥</p>
<p>[१४९]</p>
<p>यद्यप्य् एषां गुणानां सर्वेषाम् अपि भगवति नित्यत्वम् एव, तथापि तत्-तल्-लीला-सिद्ध्य्-अर्थं तेषां क्वचित् कस्यचित् प्रकाशः कस्यचिद् अप्रकाशश् च भवति । अत एवाह—</p>
<blockquote>
<p><strong>अश्रूयन्ताशिषः सत्यास् तत्र तत्र द्विजेरिताः ।</strong><br>
<strong>नानुरूपानुरूपाश् च निर्गुणस्य गुणात्मनः ॥</strong> [भा।पु। १.१०.१९]</p></blockquote>
<p><strong>निर्गुणस्य</strong> मध्य-पद-लोपेन निर्गता गुणेभ्यो गुणा यस्य तस्य, प्राकृत-गुणातीत-नित्य-गुणस्य नानुरूपाः नित्य-तत्-परिपूर्णत्वेन लाभान्तरायोगात् । <strong>गुणात्मनः</strong> तदाशीर्वादाङ्गीकार-द्वारा तत्-तद्-गुण-विशेष-प्रवर्तक-निवर्तकस्य अनुरूपाश् च । तद्-अङ्गीकारे हेतुः—<strong>सत्या</strong> इति ।</p>
<p>तद् एवं प्रकाशनाप्रकाशन-हेतोर् एव श्री-भगवतश् चन्द्र-पर-परार्धोज्ज्वलतादिके सत्य् अपि तल्-लीला-माधुर्य-विस्तारकस् तमिस्रादि-व्यवहारः सिध्यति ।</p>
<p>॥ १.१० ॥ श्री-सूतः ॥ १४९ ॥</p>
<p>[१५०]</p>
<p>अत एवावसर-विशेषं प्राप्य तत्-तद्-गुण-समुदाय-विशेषाविर्भावाद् एक एवासौ तत्र तत्र पृथक् पृथग् इव धीरोदात्तादि-व्यवहार-चतुष्टयम् अपि प्रकाशयति । तत्र <strong>धीरोदात्तो</strong> यथा—</p>
<blockquote>
<p>गम्भीरो विनयी क्षन्ता करुणः सुदृढ-व्रतः ।<br>
अकत्थनो गूढ-गर्वो धीरोदात्तः सु-सत्त्व-भृत् ॥ [भ।र।सि। २.१.२२६] इति ।</p></blockquote>
<p>एते च गुणा गोवर्धनोद्धारणादि-शक्र-सम्भाषान्त-लीलायां व्यक्ताः सन्ति । अथ <strong>धीर-ललितः—</strong></p>
<blockquote>
<p>विदग्धो नव-तारुण्यः परिहास-विशारदः ।<br>
निश्चिन्तो धीर-ललितः स्यात् प्रायः प्रेयसी-वशः ॥ [भ।र।सि। २.१.२३०]</p></blockquote>
<p>एते च श्रीमद्-व्रज-देवी-सहित-लीलायां सुष्ठु व्यक्ताः । अथ <strong>धीर-शान्तः—</strong></p>
<blockquote>
<p>शम-प्रकृतिकः क्लेश-सहनश् च विवेचकः ।<br>
विनयादि-गुणोपेतो धीर-शान्त उदीर्यते ॥ [भ।र।सि। २.१.२३३]</p></blockquote>
<p>एते च तादृशानां युधिष्ठिरादीनां सन्निधौ तत्-पालन-लीलायाम् उज्जृम्भते । अथ धीरोद्धतः—</p>
<blockquote>
<p>मात्सर्यवान् अहङ्कारी मायावी रोषणश् चलः ।<br>
विकत्थनश् च विद्वद्भिर् धीरोद्धत उदाहृतः ॥ [भ।र।सि। २.१.२३६]</p></blockquote>
<p>एते च तादृशान् असुरान् प्राप्य क्वचिद् उदयन्ते । अत एव दुष्ट-दण्डन-हेतुत्वाद् एषां गुणत्वं च । तद् एवम् उद्दीपनेषु गुणा व्याख्याताः । अथ तेषु जातिर् द्विविधाः । तस्य तत्-सम्बन्ध-सम्बन्धिनां चेति । तत्र तस्य जातिर् गोपत्व-क्षत्रियत्वादिका । श्यामत्व-किशोरत्वादिकम् अन्यत्र तद्-उपमा-बुद्धि-जनकत्वं च । तत्-सम्बन्धिनां जातिस् तु गोत्वादिका ज्ञेया ।</p>
<p>अथोद्दीपनेषु क्रिया लीला एव । ताश् च द्विविधाः । तत्र तत्-सान्निध्येन मायया दर्शिताः। सृष्ट्य्-आदयो मायिक्यः । तदीय-श्री-विग्रह-चेष्टास् तु स्मित-विलास-खेला-नृत्य-युद्धादयः स्वरूप-शक्तिमय्यः । श्री-विग्रहस्य स्वरूपानन्दैक-रूपत्वात् । रमयात्म-शक्त्या यद् यत् करिष्यति [भा।पु। ३.९.२३]<sup id="fnref:55"><a href="#fn:55" class="footnote-ref" role="doc-noteref">55</a></sup> इति तृतीय-स्थ-ब्रह्म-स्तवाच् च । ईश्वरस्यापि तस्य वर्तत एव स्वाभाविकं तद्-इच्छा-कौतुकं लोकवत् तु लीला-कैवल्यम् [वे।सू। २.१.३३] इति न्यायेन । यथाह—</p>
<blockquote>
<p><strong>एक एवेश्वरस् तस्मिन् सुर-कार्ये सुरेश्वरः ।</strong><br>
<strong>विहर्तु-कामस् तान् आह समुद्रोन्मथनादिभिः ॥</strong> [भा।पु। ८.६.१७]</p></blockquote>
<p>एक एवेश्वरः समर्थोऽपि इति टीका च । अत एव तत्-तज्-जाति-लीलाभिनिवेशः श्रूयते, यथा विष्णु-धर्मोत्तरे—</p>
<blockquote>
<p>यस्यां यस्यां यदा योनौ प्रादुर्भवति कारणात् ।<br>
तद्-योनि-सदृशं वत्स तदा लोके विचेष्टते ॥<br>
संहर्तुं जगद्-ईशानः समर्थोऽपि तदा नृप ।<br>
तद्-योनि-सदृशोपायैर् वध्यान् हिंसति यादव ॥ [वि।ध।उ।पु। १.१७२.१०-११] इत्य्-आदि ।</p></blockquote>
<p>॥ ८.६ ॥ श्री-शुकः ॥ १५० ॥</p>
<p>[१५१]</p>
<p>तत्र श्री-विग्रह-चेष्टा द्विविधाः । ऐश्वर्यमय्यो माधुर्य-मय्यश् चेति । तत्र निज-जन-प्रेममयत्वान् माधुर्य-मय्य एव रमणाधिक्ये हेतवः । यथैव परम-विस्मय-हर्षाभ्याम् आह—</p>
<blockquote>
<p><strong>एवं निगूढात्म-गतिः स्व-मायया</strong><br>
<strong>गोपात्मजत्वं चरितैर् विडम्बयन् ।</strong><br>
<strong>रेमे रमा-लालित-पाद-पल्लवो</strong><br>
<strong>ग्राम्यैः समं ग्राम्यवद् ईश-चेष्टितः ॥</strong> [भा।पु। १०.१५.१९]</p></blockquote>
<p>श्री-नारायणादि-रूपेषु स्वाविर्भावेषु <strong>रमा-लालित-पाद-पल्लवो</strong>ऽपि स्वेषु अलौकिकेष्व् अपि व्रज-वासिषु निरीक्ष्य तद्-वपुर् अलम् अम्बरे चरत् [भा।पु। १०.१८.२७]<sup id="fnref:56"><a href="#fn:56" class="footnote-ref" role="doc-noteref">56</a></sup> इत्य्-आदौ हलधर ईषद् अत्र सत् इति न्याय-लब्धेन तल्-लीला-माधुर्य-विशेषावेशेन लौकिकवद् व्यवहरत्सु या <strong>माया</strong> कृपा, साधवो हृदयं मह्यं [भा।पु। ९.४.६८]<sup id="fnref:57"><a href="#fn:57" class="footnote-ref" role="doc-noteref">57</a></sup> इत्य्-आदि-न्यायेन तत्-कृतैक्य-व्यवहारः, तया निगूढात्म-गतिस् तिरोहित-पारमैश्वर्य-स्थितिः सन् लौकिकं यद् <strong>गोपात्मजत्वं</strong>,  तद् एव अलौकिक-गोपात्मजमयैश् <strong>चरितैर्</strong> <strong>विडम्बयन्</strong> अनुकुर्वन् <strong>रेमे</strong> स्वयम् अपि रतिम् उवाह । अतस् तादृश-रमणेषु यथा तद्-इच्छा, न तथा रमा-लालित-पाद-पल्लवत्वेऽपीति दर्शितम् ।</p>
<p>रमणम् एव दर्शयति । यथाधुनापि <strong>ग्राम्यैर्</strong> बालकैः <strong>समं</strong> कश्चिद् ग्रामाधिप-बालको रमते, तद्वत् । तत्-तल्-लीला-प्रधान एव रमते, न त्व् ऐश्वर्य-प्रधान इत्य् अर्थः । दृश्यते च तत्-तल्-लीलावेशः, स जात-कोप-स्फुरितारुणाधरः [भा।पु। १०.९.६]<sup id="fnref:58"><a href="#fn:58" class="footnote-ref" role="doc-noteref">58</a></sup> इत्य्-आदौ, रहोऽपि जात-तादृश-भावात्, तान् वीक्ष्य कृष्णः [भा।पु। १०.१२.२७]<sup id="fnref:59"><a href="#fn:59" class="footnote-ref" role="doc-noteref">59</a></sup> इत्य्-आदौ बालानां स्व-करापच्युतता जातानुतापाद् दिष्ट-कृतत्व-मननाच् च । अत एव तस्य तत्-तल्-लीलासु लोकानुसारि यद् यद् बुद्धि-कर्म-सौष्ठवं, तत् तत् सुष्ठु मुनिभिर् अपि स-चमत्कारं वर्ण्यते । यथोक्तं श्री-शुकेन जरासन्ध-युद्धान्ते—</p>
<blockquote>
<p>स्थित्य्-उद्भवान्तं भुवन-त्रयस्य यः<br>
समीहितेऽनन्त-गुणः स्व-लीलया ।<br>
न तस्य चित्रं पर-पक्ष-निग्रहस्<br>
तथापि मर्त्यानुविधस्य वर्ण्यते ॥ [भा।पु। १०.५०.३०] इति ।</p></blockquote>
<p>तेषु चरितेषु यद् अलौकिकम् आसीत्, तद् अपि तत्-तल्-लीला-रस-मात्रासक्तस्य तस्य स्वभाव-सिद्धैश्वर्यत्वेन लीलाख्या शक्तिर् एव स्वयं सम्पादितवतीत्य् आह—<strong>ईशं</strong> तत्-तल्-लीलोचित-सुघट-दुर्घट-सर्वार्थ-साधकं <strong>चेष्टितं</strong> लीलैव यस्य स इति । यथोक्तम्—</p>
<blockquote>
<p>अथोवाच हृषीकेशं नारदः प्रहसन्न् इव ।<br>
योग-मायोदयं वीक्ष्य मानुषीम् ईयुषो गतिम् ॥ [भा।पु। १०.६९.३७]</p></blockquote>
<p>यथा च—</p>
<blockquote>
<p>यद्य् एवं तर्हि व्यादेहीत्य् उक्तः स भगवान् हरिः ।<br>
व्यादत्ताव्याहतैश्वर्यः क्रीडा-मनुज-बालकः ॥ [भा।पु। १०.८.३६]</p></blockquote>
<p>सा तत्र ददृशे विश्वम् [भा।पु। १०.८.३७]<sup id="fnref:60"><a href="#fn:60" class="footnote-ref" role="doc-noteref">60</a></sup> इति । अत्र यदि सत्य-गिरस् तर्हि समक्षं पश्य मे मुखम् [भा।पु। १०.८.३५]<sup id="fnref:61"><a href="#fn:61" class="footnote-ref" role="doc-noteref">61</a></sup> इत्य्-अन्ता तदीय-सरस-कृतैव लीला पूर्वम् उक्ता । अव्याहतैश्वर्य इत्य्-आदिका तु तत्-तल्-लीला-शक्ति-कृतैव । सा च श्री-व्रजेश्वर्या वात्सल्य-पोषिके विस्मय-शङ्के पुष्णाति । नाहं भक्षितवान् अम्ब [भा।पु। १०.८.३५] इति सम्भ्रमेण मिथ्यैव कृष्ण-वाक्यं च सत्यापयति ।</p>
<p>एवं श्री-दामोदर-लीलायां यावत् तस्य बन्धनेच्छा न जातासीत्, तावद् रज्जु-परम्पराभ्यस् तस्मिन् द्व्य्-अङ्गुलाधिकत्व-प्रकाशः । तद् उक्तं तद्-दामा [भा।पु। १०.९.१५]<sup id="fnref:62"><a href="#fn:62" class="footnote-ref" role="doc-noteref">62</a></sup> इत्य्-आदिना । यदा तु मातृ-श्रमेण तद्-इच्छा जाता तदा न तत्-प्रकाशः । तद् उक्तं—स्व-मातुः स्विन्न-गात्रायाः [भा।पु। १०.९.१८]<sup id="fnref:63"><a href="#fn:63" class="footnote-ref" role="doc-noteref">63</a></sup> इत्य्-आदिना ।</p>
<p>एवं श्री-कृष्ण-कृपा-दृष्टि-प्रभावेणैव विषमय-मोहात् सखीनां समुद्धरणं तद्-आवेशेनैव दावाग्नि-पाने चिकीर्षित-मात्रे स्वयं तन्-नाश इत्य्-आदिकं ज्ञेयम् । क्रीडा-मनुज-बालक_ _[भा।पु। १०.८.३६] इति क्रीडया लीलया मनुज-बालक-स्थितिं प्राप्तोऽपीत्य् अर्थः । अन्यत्र च क्रीडा-मानुष-रूपिणः [भा।पु। १०.१६.६८]<sup id="fnref:64"><a href="#fn:64" class="footnote-ref" role="doc-noteref">64</a></sup> इति । एवं कार्य-मानुषः [भा।पु। १०.१६.६०]<sup id="fnref:65"><a href="#fn:65" class="footnote-ref" role="doc-noteref">65</a></sup> इत्य् अत्रापि कार्यं क्रीडैव । तस्मात् साधु व्याख्यातम् <strong>एवं निगूढात्म-गतिः</strong> इत्य्-आदि ।</p>
<p>॥ १०.१५ ॥ श्री-शुकः ॥ १५१ ॥</p>
<p>[१५२]</p>
<p>अन्यत्र च पूर्व-रीत्यैवाह—</p>
<blockquote>
<p><strong>कृत्वा तावन्तम् आत्मानं यावतीर् गोपयोषितः ।</strong><br>
<strong>रेमे स भगवांस् ताभिर् आत्मारामोऽपि लीलया ॥</strong> [भा।पु। १०.३३.२०]</p></blockquote>
<p>तादृशोऽपि ताभिः सह रेमे । तस्यारविन्द-नयनस्य [भा।पु। ३.१५.४३] इत्य्-आदौ, चकार तेषां सङ्क्षोभम् अक्षर-जुषाम् अपि चित्त-तन्वोः इतिवत् । तत्र सर्वाभिर् एव युगपल्-लीलेच्छा यदा जाता, तदैव तावत्-प्रकाशा अपि तथैव लीला-शक्त्या घटिता इत्य् आह—<strong>कृत्वा</strong> इति । लीलया लीला-शक्ति-द्वारैव, न तु स्व-द्वारा । तावन्तम् आत्मानम् आत्मनः प्रकाशं कृत्वा प्रकटय्य ।</p>
<p>॥ १०.३३ ॥ श्री-शुकः ॥ १५२ ॥</p>
<p>[१५३]</p>
<p>तद् एवं माधुर्य-मय्या लीलाया उत्कर्षो दर्शितः । अस्यां माधुर्य-मय्यां च युगपद् विचित्र-लीला-विधानस्य तस्यापि रमणाधिक्य-हेतुत्वेन पूर्व-दर्शित-विलास-मय्य् एव श्री-शुकदेवादीनाम् अपि श्री-शिव-ब्रह्मादीनाम् अपि परम-मधुरत्वेन भासते । पूर्वत्र यथा इत्थं सतां ब्रह्म-सुखानुभूत्या [भा।पु। १०.१२.११] च तादृशत्वेन वर्णनात् । उत्तरत्र शक्र-शर्व-परमेष्ठि-पुरोगाः [भा।पु। १०.३५.१५] , कश्मलं ययुर् इत्य्-आदिषु तत्रैव मोह-श्रवणाच् च ।</p>
<p>अथ क्रीडा-मानुष-रूपिणस् तस्यान्या लोक-मर्यादा-मयी धर्मानुष्ठान-लीला तु धर्म-वीरादि-भक्तानाम् एव मधुरत्वेन भासते न तादृशानाम् । यथाह—</p>
<blockquote>
<p><strong>ब्रह्मन् धर्मस्य वक्ताहं कर्ता तद्-अनुमोदिता ।</strong><br>
<strong>तच् छिक्षयन् लोकम् इमम् आस्थितः पुत्र मा खिदः ॥</strong> [भा।पु। १०.६९.६०]****</p></blockquote>
<p>तत्र हि श्री-नारदो नाना-क्रीडान्तर-दर्शनेन सुखं लब्धवान् धर्मानुष्ठान-दर्शनेन तु खेदं तत्राह—<strong>ब्रह्मन्न्</strong> इति ।</p>
<p>॥ १०.६९ ॥ श्री-भगवान् नारदम् ॥ १५३ ॥</p>
<p>[१५४]</p>
<p>अथ पूर्ववद् एव कनिष्ठ-ज्ञानि-भक्तानाम् एव मधुरत्वेन भासमानां तद्-औदासीन्य-लीलाम् अप्य् आह—</p>
<blockquote>
<p><strong>तस्यैवं रममाणस्य संवत्सर-गणान् बहून् ।</strong><br>
<strong>गृहमेधेषु योगेषु विरागः समजायत ॥</strong> [भा।पु। ३.३.२२]****</p></blockquote>
<p>गृह-मेधेषु गार्हस्थ्योचित-धर्मानुष्ठानेषु वैराग्यम् औदासीन्यम् ।</p>
<p>॥ ३.३ ॥ श्रीमान् उद्धवो विदुरम् ॥ १५४ ॥</p>
<p>[१५५]</p>
<p>अथोद्दीपनेषु तदीय-द्रव्याणि च परिष्कारास्त्र-वादित्र-स्थान-चिह्न-परिवार-भक्त-तुलसी-निर्माल्यादीनि । तत्र परिष्कारा वस्त्रालङ्कार-पुष्पादयः । ते च तदीयास् तत्-स्वरूप-भूतत्वेनैव भगवत्-सन्दर्भे दर्शिताः । तथापि भूषण-भूषणाङ्गम् [भा।पु। ३.२.११] इति न्यायेन तत्-सौन्दर्य-सौरभ्यादि-परिष्क्रियमाणतयैव तं परिष्कुर्वन्ति न केवल-स्व-गुणेन । स च तत्-तद्-रूपान् तान् स्व-शक्ति-विलासान् प्राप्य स्वीय-तत्-तद्-गुणान् विशेषतः प्रकाशयतीति तस्य तत्-तद्-अपेक्षापि सिध्यति । अत एव पीताम्बर-धरः स्रग्वी साक्षान् मन्मथ-मन्मथः [भा।पु। १०.३२.२] इत्य्-आदौ अभिव्यक्तासमोर्ध्व-सौन्दर्यस्यापि परिष्कारत्वेन वर्णितयोः स्रक्-पीताम्बरयोर् अपि तादृशत्वं गम्यते । ईदृशान्य् एव वासांसि नित्यं गिरि-वनेचराः [भा।पु। १०.४१.३५] इति रजक-वाक्यं त्व् आसुर-दृष्ट्या, श्री-विष्णु-पुराणे लौकिक-दृष्ट्यापि सुवर्णाञ्जन-चूर्णाभ्यां तौ तदा भूषिताम्बरौ [वि।पु। ५.९.५] इत्य् उत्तमागमत्वावगमात् । तथा मूले च श्यामं हिरण्य-परिधिम् [भा।पु। १०.२३.२२] इत्य्-आदि ।</p>
<p>आस्तां तद् अपि कालिय-वरुण-गोविन्दाभिषेक-कर्तृ-महेन्द्राद्य्-उपहृतासङ्ख्य-वस्त्रादीनां तद्-दिने चावश्यं विचित्र-परिहितानां तेनान्यथा प्रतीयमानत्वम् एव जायते । ततः कंसाहृत-वाससां स्वीकारश् च तदीय-स्वरूप-शक्त्यैक-प्रादुर्भाव-रूपाणां नरकाहृत-कन्यानाम् इवेति ज्ञेयम् ।</p>
<p>अथास्त्राणि यष्टि-चक्रादीनि । वादित्राणि वेणु-शङ्खादीनि । स्थानानि वृन्दावन-मथुरादीनि । चिह्नानि पदाङ्कादीनि । परिवारा गोपयादवाद्याः । निर्मल्याणि गोपी-चन्दनादीनि यथायथं तत्र तत्र ज्ञेयानि । अथोद्दीपनेषु कालाश् च तदीय-जन्माष्टम्य्-आदयः । तथा भक्तस्य स्व-योग्यता च तद्-उद्दीपनत्वेन दृश्यते । यथा—</p>
<blockquote>
<p><strong>ततो रूप-गुणौदार्य- सम्पन्ना प्राह केशवम् ।</strong><br>
<strong>उत्तरीयान्तम् आकृष्य स्मयन्ती जात-हृच्-छया ॥</strong> [भा।पु। १०.४२.९]****</p></blockquote>
<p>स्पष्टम् ।</p>
<p>॥ १०.४२ ॥ श्री-शुकः ॥ १५५ ॥</p>
<p>[१५६]</p>
<p>तथा तद्-रस-विशेषेषु श्री-भगवद्-अङ्ग-विशेषा अपि उद्दीपन-वैशिष्ट्यं भजन्ते । यथा—</p>
<blockquote>
<p><strong>श्रियो निवासो यस्योरः पान-पात्रं मुखं दृशाम् ।</strong><br>
<strong>बाहवो लोक-पालानां सारङ्गाणां पदाम्बुजम् ॥</strong> [भा।पु। १.११.२७]</p></blockquote>
<p><strong>श्रियः</strong> प्रेयस्याः । याः सर्वेषाम् एव तत्-प्रिय-वर्गाणां <strong>दृशश्</strong> चक्षूंषि, तासाम् । <strong>लोक-पालानां</strong> पाल्यानाम् । <strong>सारङ्गाणां</strong> सर्वेषाम् एव भक्तानाम् । <strong>निवास</strong> आश्रयः । यथा-स्वं भावोद्दीपनत्वात् ॥२७॥</p>
<p>॥ १.११ ॥ श्री-सूतः ॥ १५६ ॥</p>
<p>[१५७]</p>
<p>क्वचिद् विरोधिनोऽपि प्रतियोगि-मुखेन तद्-उद्दीपना भवन्ति । सूर्यादि-तापा इव जलाभिलाषस्य । यथा—</p>
<blockquote>
<p><strong>श्रुत्वैतद् भगवान् रामो विपक्षीय-नृपोद्यमम् ।</strong><br>
<strong>कृष्णं चैकं गतं हर्तुं कन्यां कलह-शङ्कितः ॥</strong><br>
<strong>बलेन महता सार्धं भ्रातृ-स्नेह-परिप्लुतः</strong> [भा। १०.५३.२०-२१] इत्य्-आदि ।</p></blockquote>
<p>एवं वात्सल्यादौ श्री-कृष्णस्य धूलि-पङ्क-क्रीडादि-कृत-मालिन्यादयोऽपि ज्ञेयाः । कान्त-भावादौ वृद्धादि-प्रातिकूल्यादयोऽपि यदा च ते भयानकादि-गौण-रस-सप्तकं जनयन्ति, तदापि पञ्च-विध-मुख्य-प्रीति-रस-पोषकताम् एव प्रपद्यन्ते। यथोक्तं भक्ति-रसामृत-सिन्धौ—</p>
<blockquote>
<p>अमी पञ्चैव शान्ताद्या हरेर् भक्ति-रसा मताः ।<br>
एषु हास्यादयः प्रायो बिभ्रति व्यभिचारिताम् ॥ [भ।र।सि। ४.७.१४] इति ।</p></blockquote>
<p>॥ १०.५३ ॥ श्री-शुकः ॥ १५७ ॥</p>
<p>[१५८]</p>
<p>[१५८.१] तद् एवम् <u>उद्दीपना</u> उद्दिष्टाः । एषु च श्री-वृन्दावन-सम्बन्धिनस् तु प्रकृष्टाः । अहो यत्र सर्वेषाम् एव परम-प्रीत्य्-एकास्पदस्य श्री-कृष्णस्यापि परम-प्रीत्य्-आस्पदत्वं श्रूयते—वृन्दावनं गोवर्धनम् [भा।पु। १०.११.१६] इत्य्-आदौ, श्लाघितं च स्वयम् एव अहो अमी देव-वरामरार्चितम् [भा।पु। १०.१५.५] इत्य्-आदिभिः ।</p>
<p>तथा तदीय-परम-भक्तैश् च तद् भूरि-भाग्यम् इह जन्म [भा।पु। १०.१४.३४] इत्य्-आदिना, आसाम् अहो चरण-रेणु-जुषाम् [भा।पु। १०.४७.६१] इत्य्-आदिना, वृन्दावनं सखि भुवो वितनोति कीर्तिं [भा।पु। १०.२१.१०] इत्य्-आदिना च ।</p>
<p>[१५८.२] अत एव श्री-कृष्णस्यापि तत्रस्थाः प्रकाशा लीलाश् च परम-वरीयांसः । यथा त्रैलोक्य-संमोहन-तन्त्रे तदीय-श्रीमद्-अष्टादशाक्षर-प्रस्तावे—</p>
<blockquote>
<p>सन्ति तस्य महा-भागा अवताराः सहस्रशः ।<br>
तेषां मध्येऽवताराणां बालत्वम् अतिदुर्लभम् ॥ इति ।</p></blockquote>
<p>बाल्यं च षोडश-वर्ष-पर्यन्तम् इति प्रसिद्धम् । तथा हरि-लीला-टीकायाम् उदाहृता स्मृतिः—</p>
<blockquote>
<p>गर्भस्थ-सदृशो ज्ञेय आष्टमाद् वत्सराच् छिशुः ।<br>
बालश् चाषोडशाद् वर्षात् पौगण्डश् चेति प्रोच्यते ॥ इति ।</p></blockquote>
<p>अन्यत्र च श्लाघितम्—</p>
<blockquote>
<p>नन्दः किम् अकरोद् ब्रह्मन् श्रेय एवं महोदयम् ।<br>
यशोदा च महा-भागा पपौ यस्याः स्तनं हरिः ॥<br>
पितरौ नान्वविन्देतां कृष्णोदारार्भकेहितम् ।<br>
गायन्त्य् अद्यापि कवयो यल् लोक-शमलापहम् ॥ [भा।पु। १०.८.४६-४७]</p></blockquote>
<p>अत एव एकादशे सर्व-श्री-कृष्ण-चरित-कथान्ते सामान्यतः श्री-कृष्ण-चरितस्य भक्त्य्-उद्दीपनत्वम् उक्त्वा वैशिष्ट्य-विवक्षया बाल्य-चरितस्य पृथग्-उक्तिः—</p>
<blockquote>
<p>इत्थं हरेर् भगवतो रुचिरावतार-<br>
वीर्याणि बाल-चरितानि च शन्तमानि ।<br>
अन्यत्र चेह च श्रुतानि गृणन् मनुष्यो<br>
भक्तिं परां परमहंस-गतौ लभेत ॥ [भा।पु। ११.३१.२८] इति ।</p></blockquote>
<p>[१५८.३] सोऽयं च तत्-प्रकाश-लीलानाम् उत्कर्षो बहु-विधः । <strong>ऐश्वर्य-गतस्</strong> तावत् सत्य-ज्ञानानन्तानन्द-मात्रैक-रस-मूर्ति-ब्रह्माण्ड-कोटीश्वर-दर्शनादौ । <strong>कारुण्य-गतश्</strong> च पूतनायाम् अपि साक्षान् मातृ-गति-दाने । <strong>माधुर्य-गतस्</strong> तु ताव् अङ्घ्रि-युग्मम् अनुकृष्य सरीसृपन्तौ [भा।पु। १०.८.२२] इत्य्-आदौ, वत्सान् मुञ्चन् क्वचिद् असमये [भा।पु। १०.८.२९] इत्य्-आदौ, गोपीभिः स्तोभितोऽनृत्यत् [भा।पु। १०.११.७] इत्य्-आदौ, क्वचिद् वादयतो वेणुम् [भा।पु। १०.११.३९] इत्य्-आदौ, क्वचिद् विनाशाय मनो दधद् व्रजात् [भा।पु। १०.२१.१] इत्य्-आदौ, क्वचिद् गायति गायत्सु [भा।पु। १०.१५.१०] इत्य्-आदौ, तं गो-रजश् छुरित-कुन्तल-बद्ध-बर्ह- [भा।पु। १०.१५.४२] इत्य्-आदौ, कृष्णस्य नृत्यतः केचिद् [भा।पु। १०.१८.१०] इत्य्-आदौ, धेनवो मन्द-गामिन्यः [भा।पु। १०.२०.२६] इत्य्-आदौ, अक्षण्वतां फलम् [भा।पु। १०.२१.७] इत्य्-आदौ, श्यामं हिरण्य-परिधिम् [भा।पु। १०.२३.२२] इत्य्-आदौ, भगवान् अपि ता रात्रीः [भा।पु। १०.२९.१] इत्य्-आदौ, वाम-बाहु-कृत-वाम-कपोलः [भा।पु। १०.३५.२] इत्य्-आदौ च । किं बहुना, सर्वत्रैव सहृदयैः सर्व एवावगन्तव्यः ।</p>
<p>[१५८.४] अथ अनुभावास् तु चित्त-स्थ-भावानाम् अवबोधकाः [भ।र।सि। २.२.१] । ते द्विविधाः—उद्भास्वराख्याः सात्त्विकाख्याश् च । तत्र भावजा अपि बहिश्-चेष्टा-प्राय-साध्या उद्भास्वराः । ते चोक्ताः—</p>
<blockquote>
<p>नृत्यं विलुठितं गीतं क्रोशनं तनु-मोटनम् ।<br>
हुङ्कारो जृम्भणं श्वास-भूमा लोकानपेक्षिता ।<br>
लाला-स्रवोऽट्टहासश् च घूर्णा-हिक्कादयोऽपि च ॥ [भ।र।सि। २.२.२] इति ।</p></blockquote>
<p>[१५८.५] अथ <strong>सात्त्विकाः</strong> अन्तर्-विकारैक-जन्याः । यत्रान्तर्-विकारोऽपि तद्-अंश इति भावत्वम् अपि तेषां मन्यन्ते । तत्र—</p>
<blockquote>
<p>ते स्तम्भ-स्वेद-रोमाञ्चाः स्वर-भेदोऽथ वेपथुः ।<br>
वैवर्ण्यम् अश्रु प्रलय इत्य् अष्टौ सात्त्विकाः स्मृताः ॥ [भ।र।सि। २.३.१६]</p></blockquote>
<p>एषु प्रलयो नष्ट-चेष्टता । भगवत्-प्रीति-हेतुक-प्रलये च बहिश्-चेष्टा-नाशः । न त्व् अन्तर्-भगवत्-स्फूर्त्य्-आदेर् अपि । यथोक्तं श्रीमद्-उद्धवम् उद्दिश्य—</p>
<blockquote>
<p>स मुहूर्तम् अभूत् तूष्णीं कृष्णाङ्घ्रि-सुधया भृशम् ।<br>
तीव्रेण भक्ति-योगेन निमग्नः साधु निर्वृतः ॥ [भा।पु। ३.२.४] इत्य्-आदिना ।<br>
शनकैर् भगवल्-लोकान् नृलोकं पुनर् आगतः ॥ [भा।पु। ३.२.६] इत्य् अन्तेन ।</p></blockquote>
<p>यथा गारुडे—</p>
<blockquote>
<p>जाग्रत्-स्वप्न-सुसुप्तेषु योग-स्थस्य च योगिनः ।<br>
या काचिन् मनसो वृत्तिः सा भवेद् अच्युताश्रयः ॥ [ग।पु। २३०.७] इति ।</p></blockquote>
<p>अत एव तदानीं तत्-तद्-रसानाम् आस्वाद-भेद-स्फूर्तिर् अप्य् अवगन्तव्या ।</p>
<p>[१५८.६] अथ <strong>सञ्चारिणः</strong> । ये व्यभिचारिणश् च भण्यन्ते । सञ्चारयन्ति भावस्य गतिं [भ।र।सि। २.४.२] इति**,** विशेषेणाभिमुख्येन चरन्ति स्थायिनं प्रति [भ।र।सि। २.४.१] इति च निरुक्तेः । ते च त्रयस्त्रिंशत्—</p>
<blockquote>
<p>निर्वेदोऽथ विषादो दैन्यं ग्लानि-श्रमौ च मद-गर्वौ ।<br>
शङ्का-त्रासावेगा उन्मादापस्मृती तथा व्याधिः ॥<br>
मोहो मृतिर् आलस्यं जाड्यं व्रीडावहित्था च ।<br>
स्मृतिर् अथ वितर्क-चिन्ता-मति-धृतयो हर्ष उत्सुकत्वं च ॥<br>
औग्र्यम् अर्षासूयाश् चापल्यं चैव निद्रा च ।<br>
सुप्तिर् बोध इतीमे भावा व्यभिचारिणः समाख्याताः ॥ [भ।र।सि। २.४.४-६]</p></blockquote>
<p>एषां लक्षणम् उज्ज्वले दर्शनीयम् । एषु त्रासः कृष्ण-वत्सलादिषु भयानकादि-दर्शनात्। तद्-अर्थं तत्-सङ्गति-हानि-तर्केणात्मार्थं च भवति । निद्रा तच्-चिन्तया शून्य-चित्तत्वेन तत्-सङ्गत्य्-आनन्द-व्याप्त्या च भवति । श्रमः परमानन्द-मय-तद्-अर्थायास-तादात्म्यापत्तौ भवति । आलस्यं तादृश-श्रम-हेतुकं कृष्णेतर-सम्बन्धि-क्रिया-विषयकं भवति । बोधश् च तद्-दर्शनादि-वासनायाः स्वयम् उद्बोधेन भवतीत्य् आदिकं ज्ञेयम् । किं च निर्वेदादीनां चामीषां लौकिक-गुण-मय-भावायमानानाम् अपि वस्तुतो गुणातीतत्वम् एव तादृश-भगवत्-प्रीत्य्-अधिष्ठानत्वात् ।</p>
<p>[१५८.७] अथैतत्-संवलनात्मको भगवत्-प्रीतिमयो रसोऽपि व्यञ्जित एव—</p>
<blockquote>
<p>स्मरन्तः स्मारयन्तश् च मिथोऽघौघ-हरं हरिम् ।<br>
भक्त्या सञ्जातया भक्त्या बिभ्रत्य् उत्पुलकां तनुम् ॥<br>
क्वचिद् रुदन्त्य् अच्युत-चिन्तया क्वचिद्<br>
धसन्ति नन्दन्ति वदन्त्य् अलौकिकाः ।<br>
नृत्यन्ति गायन्त्य् अनुशीलयन्त्य् अजं<br>
भवन्ति तूष्णीं परम् एत्य निर्वृताः ॥ [भा।पु। ११.३.३१-३२] इत्य् अनेन ।</p></blockquote>
<p>अत्र हरिर् आलम्बनो विभावः । स्मरणम् उद्दीपनः । स्मारणादिक उद्भास्वराख्योऽनुभावः । पुलकः सात्त्विकः । चिन्तादयः सञ्चारिणः । संजातया भक्त्येति स्थायी । भवन्ति तूष्णीं परम् एत्य निर्वृता इति तत्-संवलनम् । परं परम-रसात्मकं वस्त्व् इत्य् अर्थः ।</p>
<p>[१५८.८] एष च भगवत्-प्रीति-मय-रसः पञ्चधा प्रीतेर् भेद-पञ्चकेन । ते च ज्ञान-भक्ति-मय-भक्ति-मय-वत्सल-मैत्री-मयोज्ज्वलाख्याः क्रमेण ज्ञेयाः । एतेषां च स्थायिनां भावान्तराश्रयत्वात् नियताधारत्वाच् च मुख्यत्वम् । ततस् तदीय-रसानाम् अपि मुख्यता । ये त्व् अन्येऽद्भुतादि-रस-स्थायिनो विस्मयादयः, तेषां तत्-प्रीति-सम्बन्धेनैव भागवत-रसान्तः-पातात् पञ्च-विधेषु प्रियेषु कादाचित्कोद्भवत्वेनानियताधारत्वाच् च गौणता । ततस् तदीय-रसानाम् अपि गौणता । तत्र मुख्याः &ldquo;मधुरेण समापयेत्&rdquo; इति न्यायेन गौण-रसानां रसाभासानाम् अप्य् उपरि विवरणीयाः ।</p>
<p>गौणाः सम्प्रति विव्रियन्ते । येषु विस्मयादयो विभाव-वैशिष्ट्य-वशेन स्वयं तत्-प्रीत्य्-उत्था अपि तत्-प्रीतिम् आत्म-सात्कृत्य वर्धमानाः स्थायितां प्रपद्यन्ते । ते च—</p>
<blockquote>
<p>अद्भुतो हास्य-वीरौ च रौद्रो भीषण इत्य् अपि ।<br>
बीभत्सः करुणश् चेति गौणाः सप्त रसाः स्मृताः ॥</p></blockquote>
<p>तत्र तत्-प्रीतिमयोऽयम् <strong>अद्भुतो रसः</strong> । यत्रालम्बनो लोकोत्तराकस्मिक-क्रियादिमत्त्वेन विस्मय-विषयः श्री-कृष्णः । तद्-आधारस् तत्-प्रियश् च । उद्दीपनास् तादृश-तच्-चेष्टाः । अनुभावाः नेत्र-विस्ताराद्याः । व्यभिचारिणश् चावेग-हर्षजाड्याद्याः । स्थायी तत्-प्रीतिमयो विस्मयः । तद्-उदाहरणं च—</p>
<blockquote>
<p>चित्रं बतैतद् एकेन वपुषा युगपत् पृथक् ।<br>
गृहेषु द्व्य्-अष्ट-साहस्रं स्त्रिय एक उदावहत् ॥ [भा। १०.६९.२] इत्य्-आदिकं ज्ञेयम्।</p></blockquote>
<p>[१५८.९] अथ तन्-मयो <strong>हास्यो रसः</strong> । तत्रालम्बनश् चेष्टा-वाग्-वेष-वैकृत्य-विशेषवत्त्वेन तत्-प्रीति-मय-हास-विषयः श्री-कृष्णः । तद्-आधारस् तत्-प्रियश् च । तथा यदि तद्-विशेषवत्त्वेनैव तत्-प्रियाप्रियौ च तत्-प्रीतिमय-हास-विषयौ भवतस् तदापि तत्-कारणस्य प्रीतेर् विषयः श्री-कृष्ण इति स एव मूलम् आलम्बनम् । हास्यस्यापि तद्-विशिष्टत्वेनैव प्रवृत्तेस् तु सुतराम् एव । अतः केवलस्य हासांशस्य विषयत्वेन विकृत-तत्-प्रियाप्रियौ बहिरङ्गाव् एवावलम्बनाव् इति । एवं दान-युद्ध-वीर-रसादिष्व् अपि ज्ञेयम् । उद्दीपनास् तु तज्-जनकस्य चेष्टा-वाग्-वेष-वैकृतादयः । अनुभावाश् च नासौष्ठ-गण्ड-विस्पन्दनादयः । व्यभिचारिणो हर्षालस्यावहित्थादयः ।</p>
<p>स्थायी च तत्-प्रीतिमयो हासः । स च स्व-विषयानुमोदनात्मकस् तद्-उत्प्रासात्मको वा चेतो-विकाशः । ततस् तद्-आत्मकत्वेन विषयोऽप्य् अस्यास्ति ।</p>
<p>तस्योदाहरणेऽनुमोदनात्मको यथा—</p>
<blockquote>
<p><strong>वत्सान् मुञ्चन् क्वचिद् असमये</strong><br>
<strong>क्रोश-सञ्जात-हासः</strong> [भा।पु। १०.८.२९] इत्य्-आदि,<br>
<strong>हस्ताग्राह्ये रचयति विधिं</strong> [भा।पु। १०.८.३०] इति,<br>
<strong>एवं धार्ष्ट्यान्य् उशति कुरुते</strong> [भा।पु। १०.८.३१] इत्य्-आदि<br>
<strong>इत्थं स्त्रीभिः सभय-नयन-श्री-मुखालोकिनीभिर्</strong><br>
<strong>व्याख्यातार्था प्रहसितमुखी न ह्य् उपालब्धुम् ऐच्छत् ॥</strong> इत्य् अन्तम् ।****</p></blockquote>
<p>व्याख्यातस् तदीय-चापल्य-लक्षणोऽर्थो यस्यै सा ।</p>
<p>॥ १०.८ ॥ श्री-शुकः ॥ १५८ ॥</p>
<p>[१५९]</p>
<p><strong>उत्प्रासात्मको</strong> यथा—</p>
<blockquote>
<p><strong>तासां वासांस्य् उपादाय नीपम् आरुह्य सत्वरः ।</strong><br>
<strong>हसद्भिः प्रहसन् बालैः परिहासम् उवाच ह ॥</strong> [भा।पु। १०.२२.९]</p></blockquote>
<p>स्पष्टम् ।</p>
<p>॥ १०.२२ ॥ श्री-शुकः ॥ १५९ ॥</p>
<p>[१६०]</p>
<p>यथा च—</p>
<blockquote>
<p><strong>कत्थनं तद् उपाकर्ण्य पौण्ड्रकस्याल्प-मेधसः ।</strong><br>
<strong>उग्रसेनादयः सभ्या उच्चकैर् जहसुस् तदा ॥</strong> [भा।पु। १०.६६.७]</p></blockquote>
<p>स्पष्टम् ।</p>
<p>॥ १०.६६ ॥ श्री-शुकः ॥ १६० ॥</p>
<p><strong>[१६१]</strong></p>
<p>अथ तत्-प्रीति-मयो <strong>वीर-रसः</strong> । तत्र वीर-रसश् चतुर्धा धर्म-दया-दान-युद्धात्मकत्वेनोत्साहस्य स्थायिनश् चातुर्विध्यात् ।</p>
<p>तत्र <strong>धर्म-वीर-रसः</strong> । तत्रालम्बनो धर्म-चिकीर्षातिशय-लक्षणस्य धर्मोत्साहस्य विषयाभावात् प्रीतिमयत्वेनैव लब्धो विषयः श्री-कृष्णः । तद्-आधारस् तद्-भक्तश् च । उद्दीपनाः सच्-छास्त्र-श्रवणादयः । अनुभावा विनय-श्रद्धादयः । व्यभिचारिणो मति-स्मृत्य्-आदयः । स्थायी तत्-प्रीतिमयो धर्मोत्साहः । तद्-उदाहरणं च—</p>
<blockquote>
<p>क्रतु-राजेन गोविन्द राजसूयेन पावनीः ।<br>
यक्ष्ये विभूतीर् भवतस् तत् सम्पादय नः प्रभो ॥ [भा। १०.७२.३] इत्य्-आदिकम् ।</p></blockquote>
<p>अथ तन्-मयो <strong>दया-वीर-रसः</strong> । अत्रालम्बनस् तत्-प्रीति-जातया तदीयतावगत-सर्व-भूत-विषयक-दययात्म-व्ययेनापि सन्तर्प्यमाण-दीन-वेषाच् छन्न-निज-रूपः श्री-कृष्णः । तादृश-दयाधारो भक्तः । पित्रादीनां तादृशी दया तु वत्सलादिकम् एव पुष्णाति करुणं वा । उद्दीपनास् तद्-आर्ति-व्यञ्जनादयः । अनुभावा आश्वासनोक्त्य्-आदयः । व्यभिचारिणः औत्सुख्य-मति-हर्षादयः । स्थायी तत्-प्रीति-मयो दयोत्साहः । उदाहरणं च—</p>
<blockquote>
<p>कृच्छ्र-प्राप्त-कुटुम्बस्य क्षुत्-तृड्भ्यां जात-वेपथोः ।<br>
अतिथिर् ब्राह्मणः काले भोक्तु-कामस्य चागमत् ॥<br>
तस्मै संव्यभजत् सोऽन्नम् आदृत्य श्रद्धयान्वितः ।<br>
हरिं सर्वत्र सम्पश्यन् [भा।पु। ९.२१.५-६] इत्य् आरभ्य,<br>
<strong>एवं (इति) प्रभाष्य पानीयं म्रियमाणः पिपासया ।</strong><br>
<strong>पुल्कसायाददाद् धीरो निसर्ग-करुणो नृपः ॥</strong><br>
<strong>तस्य त्रिभुवनाधीशाः फलदाः फलम् इच्छताम् ।</strong><br>
<strong>आत्मानं दर्शयां चक्रुर् माया विष्णु-विनिर्मिताः ॥</strong> [९.२१.१५-१६] इत्य् अन्तम् ।</p></blockquote>
<p>स्पष्टम् ।</p>
<p>॥ ९.२१ ॥ श्री-शुकः ॥ १६१ ॥</p>
<p>[१६२]</p>
<p>अथो तन्-मयो <strong>दान-वीर-रसः</strong> । द्विधा चायं सम्पद्यते । बहु-प्रदत्वेन समुपस्थित-दुरापार्थ-त्यागेन च । तत्र प्रथमस्यालम्बनम् अन्य-सम्प्रदानके च दाने दान-द्रव्येण तत्-तृप्तेर् एव मुख्योद्देशेन तद्-उद्देशे पर्यवसानात् । तत्-सम्प्रदानके तु स्पष्ट-तद्-उद्देशाद् दित्सातिशय-लक्षणस्य दानोत्साहस्य विषयः श्री-कृष्णस् तद्-आधारस् तत्-प्रियश् च । अन्यः सम्प्रदान-वीर-रसस् तु बहिरङ्गः । उद्दीपनाः सम्प्रदान-वीक्षाद्याः । अनुभावा वाञ्छाधिक-दान-स्मिताद्याः । व्यभिचारिणो वितर्कौत्सुक्य-हर्षाद्याः । स्थायी तत्-प्रीतिमयो दानोत्साहः । उदाहरणं च—<strong>नन्दस् त्व् आत्मज उत्पन्ने जाताह्लादो महामनाः</strong> [भा।पु। १०.५.१] इत्य्-आदि । स्पष्टम् ।</p>
<p>॥ १०.५ ॥ श्री-शुकः ॥ १६२ ॥</p>
<p>[१६३]</p>
<p>तथा,</p>
<blockquote>
<p><strong>एवं शप्तः स्व-गुरुणा सत्यान् न चलितो महान् ।</strong><br>
<strong>वामनाय ददाव् एनाम् अर्चित्वोदक-पूर्वकम् ॥</strong> [भा।पु। ८.२०.१६]****</p></blockquote>
<p>एतां पृथ्वीम् ।</p>
<p>॥ ८.२० ॥ श्री-शुकः ॥ १६३ ॥</p>
<p>[१६४]</p>
<p>अथ द्वितीयस्यालम्बनः । उपस्थित-दुरापार्थ-त्यागेच्छातिशय-लक्षणस्य तद्-उत्साहस्य धर्मोत्साहवद् एव विषयः श्री-कृष्णस् तद्-आधारस् तद्-भक्तश् च । उद्दीपनाः कृष्णालाप-स्मितादयः । अनुभावास् तद्-उत्कर्ष-वर्णन-द्रढिमादयः । सञ्चारिणो धृति-प्रचुराः । स्थायी तत्-प्रीति-मयस् त्यागोत्साहः । तद्-उदाहरणम्—सालोक्य-सार्ष्टि-सारूप्य- [भा।पु। ३.२९.१३] इत्य्-आदिकम् एव ।</p>
<p>अथ तन्-मयो <strong>युद्ध-वीर-रसः</strong> । तत्र योद्धा तत्-प्रियतमः । तस्यैव तत्-प्रीति-मय-युद्धोत्साहात् । प्रतियोद्धा तु क्रीडा-युद्धे श्री-कृष्णो वा तत्-पुरस् तस्यैव मित्र-विशेषो वा । साक्षाद् युद्धे पुनस् तत्-प्रतिपक्षः । तत्र श्री-कृष्ण-प्रतियोद्धृकत्वे तत्-प्रीतिमय-युयुत्सातिशय-लक्षण-तद्-उत्साह-विषयतया तस्यैवालम्बनत्वं सर्वथा सिद्धम् । इतर-प्रतियोद्धृकत्वेऽपि हास्य-रसवत् तत्-प्रीतिमयत्वेन मूलम् आलम्बनत्वं तस्यैव । तत्-प्रतिपक्षस् तु युयुत्सांश-मात्रस्य बहिरङ्ग आलम्बनः । तत्र योद्धृ-प्रतियोद्धारौ मित्र-विशेषावाधारत्व-विषयत्वाभ्याम् आलम्बनाव् इति । उद्दीपनाः प्रतियोद्धृक-स्मितादयः । अनुभावाः योद्धृक-स्मितादयः । व्यभिचारिणो गर्वावेगादयः । स्थायी तत्-प्रीति-मयो योद्धोत्साहः । उदाहरणं च त्रिविध-प्रतियोद्धृ-क्रमेण—</p>
<blockquote>
<p><strong>भ्रामणैर् लङ्घनैः क्षेपैर् आस्फोटन-विकर्षणैः ।</strong><br>
<strong>चिक्रीडतुर् नियुद्धेन काक-पक्ष-धरौ क्वचित् ॥</strong> [भा।पु। १०.१८.१२]****</p></blockquote>
<p>काक-पक्षश् चूडा-करणात् प्राक्तनाः केशाः । तद्-धारिणौ राम-कृष्णौ । नियुद्धेन बाहु-युद्धेन तद्-भेदैर् भ्रामणादिभिः । एवम् एव हरि-वंशे—</p>
<blockquote>
<p>तथा गाण्डीव-धन्वानं विक्रीडन् मधुसूदनः ।<br>
जिगाय भरत-श्रेष्ठं कुन्त्याः प्रमुखतो विभुः ॥ [ह।वं। २.१०२.१७] इति ।</p></blockquote>
<p>॥ १०.१८ ॥ श्री-शुकः ॥ १६४ ॥</p>
<p>[१६५]</p>
<p>तथा—</p>
<blockquote>
<p><strong>राम-कृष्णादयो गोपा ननृतुर् युयुधुर् जगुः ॥</strong> [भा।पु। १०.१८.९]****</p></blockquote>
<p>अत्र तद्-अग्रे परेऽपि <strong>गोपास्</strong> तं सन्तोषयन्तो <strong>युयुधुर्</strong> इत्य् आगतम् ।</p>
<p>॥ १०.१८ ॥ श्री-शुकः ॥ १६५ ॥</p>
<p>[१६६]</p>
<p>तथा जरासन्ध-वधे—</p>
<blockquote>
<p><strong>सञ्चिन्त्यारि-वधोपायं भीमस्यामोघ-दर्शनः ।</strong><br>
<strong>दर्शयामास विटपं पाटयन्न् इव संज्ञया ॥</strong><br>
<strong>तद् विज्ञाय महा-सत्त्वो भीमः प्रहरतां वरः ।</strong><br>
<strong>गृहीत्वा पादयोः शत्रुं पातयामास भू-तले ॥</strong> [भा।पु। १०.७२.४१-४२]****</p></blockquote>
<p>स्पष्टम् ।</p>
<p>॥ १०.७२ ॥ श्री-शुकः ॥ १६६ ॥</p>
<p>[१६७]</p>
<p>अथ <strong>तत्-प्रीतिमयो रौद्र-रसः</strong> । तत्रालम्बनस् तत्-प्रीति-मय-क्रोधस्य विषयः श्री-कृष्णस् तद्-आधारस् तत्-प्रिय-जनश् च । तस्य विषयश् चेत् तद्-धितस् तद्-अहितः स्वाहितो वा भवति तद्-आदि पूर्ववत् तत्-प्रीतेर् विषयत्वेन तस्यैव मूलम् आलम्बनत्वम् । अन्ये तु क्रोधांश-मात्रस्य बहिरङ्गालम्बनाः । तत्र प्रमादादिना श्री-कृष्णात् सख्या अत्याहिते सख्याः क्रोध-विषयः श्री-कृष्णः । तेन बध्वादीनाम् अवगते सङ्गमे वृद्धादीनां च स एव । अथ तद्-धितश् च प्रमादेन तद्-अनवेक्षणाद् अन्यस्य क्रोध-विषयः स्यात् । तद्-अहितो दैत्यादिः । स्वाहितस् तु स्वस्य तत्-सम्बन्ध-बाधकः।</p>
<p>अथोद्दीपनाः क्रोध-विषयस्यावज्ञादयः । अनुभावाः हस्त-निष्पेषादयः ।<sup id="fnref:66"><a href="#fn:66" class="footnote-ref" role="doc-noteref">66</a></sup> व्यभिचारिण आवेगादयः । स्थायी तत्-प्रीतिमयः क्रोधः । वृद्धायास् तत्-प्रीतिमयः क्रोधः । वृद्धायास् तत्-प्रीतिमयत्वं व्रज-जनत्वात् तदापि स्वाभाविक्याः प्रीतेर् अन्तर्भाव-मात्रेण अन्येषां तद्-विकारत्वेन । तच् च तस्यैव मङ्गल-कामना-प्रायतया । तत्र पूर्वेषां त्रयाणाम् उदाहरणम् अन्यत्रान्वेष्यम् । उत्तरयोर् द्वयोस् तु यथा—</p>
<blockquote>
<p><strong>ततः पाण्डु-सुताः क्रुद्धा मत्स्य-कैकय-सृञ्जयाः ।</strong><br>
<strong>उदायुधाः समुत्तस्थुः शिशुपाल-जिघांसवः ॥</strong> [भा।पु। १०.७४.४१]</p></blockquote>
<p>स्पष्टम् ।</p>
<p>॥ १०.७४ ॥ श्री-शुकः ॥ १६७ ॥</p>
<p>[१६८]</p>
<p>तथा—</p>
<blockquote>
<p><strong>मैतद्-विधस्याकरुणस्य नाम भूद्</strong><br>
<strong>अक्रूर इत्य् एतद् अतीव दारुणः ।</strong><br>
<strong>योऽसाव् अनाश्वास्य सुदुःखितं जनं</strong><br>
<strong>प्रियात् प्रियं नेष्यति पारम् अध्वनः ॥</strong> [भा।पु। १०.३९.२६]</p></blockquote>
<p>स्पष्टम् ।</p>
<p>॥ १०.३९ ॥ श्री-गोप्यः ॥ १६८ ॥</p>
<p>[१६९]</p>
<p>अथ <strong>तत्-प्रीतिमयो भयानक-रसः</strong> । तत्रालम्बनश् चिकीर्षित-तत्-पीडनाद् दारुणात् यत् तदीय-प्रीति-मयं भयं, तस्य विषयश् श्री-कृष्णः । तद्-आधारस् तत्-प्रिय-जनश् च । किं च, स्वस्य तद्-विच्छेदं कुर्वाणाद् यत् तादृशं भयं, यच् च स्वापराध-कदर्थितात् श्री-कृष्णाद् एव वा स्यात् तस्य तस्य स्व-विषयकत्वेऽपि पूर्ववत् प्रीतेर् विषयत्वात् श्री-कृष्ण एव मूलालम्बनः । भय-हेतुस् तूद्दीपन एव भवेत् । विभाव्यते हि रत्य्-आदिर् यत्र [भ।र।सि। २.१.१५] इति सप्तम्य्-अर्थत्वस्य पूर्वत्रैव व्याप्तेः । येन इति तृतीयार्थस्य तूत्तरत्रैव व्याप्तेश् च । स्व-विषयत्वे तु य एव विषयः स एवाधार इति भयांश-मात्र-विषयत्वेन पूर्ववद् बहिरङ्ग एवालम्बनोऽसौ । तद्-आधारत्वेन त्व् अन्तरङ्गोऽपि ।</p>
<p>अथोद्दीपनाः भीषण-भ्रू-कुट्याद्याः । अनुभावा मुख-शोषाद्याः । व्यभिचारिणश् चापल्याद्याः । स्थायी तत्-प्रीतिमयं भयम् । तद्-उदाहरणं च—</p>
<blockquote>
<p><strong>जन्म ते मय्य् असौ पापो मा विद्यान् मधुसूदन ।</strong><br>
<strong>समुद्विजे भवद्-धेतोः कंसाद् अहम् अधीर-धीः ॥</strong> [भा।पु। १०.३.२९]</p></blockquote>
<p>अत्र विषयत्वेनैव हेतुत्वं न तु कारकान्तरत्वेन ।</p>
<p>॥ १०.३ ॥ श्री-देवकी श्री-भगवन्तम् ॥ १६९ ॥</p>
<p>[१७०]</p>
<p>तथा शङ्खचूड-दौरात्म्ये—</p>
<p><strong>क्रोशन्तं कृष्ण रामेति विलोक्य स्व-परिग्रहम् ॥</strong> [भा।पु। १०.३४.२७] इति ।</p>
<p>स्पष्टम् ।</p>
<p>॥ १०.३४ ॥ श्री-शुकः ॥ १७० ॥</p>
<p>[१७१]</p>
<blockquote>
<p><strong>अतः</strong>**<sup id="fnref:67"><a href="#fn:67" class="footnote-ref" role="doc-noteref">67</a></sup> क्षमस्वाच्युत मे रजो-भुवो**<br>
<strong>ह्य् अजानतस् त्वत्-पृथगीश-मानिनः ।</strong><br>
<strong>अजावलेपान्धतमोऽन्धचक्षुष</strong><br>
<strong>एषोऽनुकम्प्यो मयि नाथवान् इति ॥</strong> [भा।पु। १०.१४.१०]</p></blockquote>
<p>स्पष्टम् ।</p>
<p>॥ १०.१४ ॥ ब्रह्मा श्री-भगवन्तम् ॥ १७१ ॥</p>
<p>[१७२]</p>
<p>अथ <strong>तन्-मयो बीभत्स-रसः</strong> । अत्रापि अन्य-जुगुप्सायास् तत्-प्रीतिमयत्वेन पूर्ववत् तत्-प्रीति-विषयत्वाच् छ्री-कृष्ण एव मूलालम्बनः । तद्-आधारस् तत्-प्रिय-जनश् च । जुगुप्सा-मात्रांशस्य विषयोऽन्यस् तु बहिरङ्गालम्बनः । उद्दीपना अन्य-गतामेध्यतादयः । अनुभावाः निष्ठीवनादयः । व्यभिचारिणो विषादादयः । स्थायी च तत्-प्रीति-मयी जुगुप्सा । उदाहरणं च त्वक्-श्मश्रू-रोम-नख-केश-पिनद्धम् [भा।पु। १०.६०.४५] इत्य्-आदिकम् । श्री-रुक्मिणी-वाक्यम् एव ।</p>
<p>अथ <strong>तत्-प्रीति-मयः करुण-रसः</strong> । तत्रालम्बनः केवल-बन्धु-भाव-मय-प्रेम्णानिष्टाप्ति-पदतावेद्यत्वेन तत्-प्रीतिमय-करुणा-विषयः श्री-कृष्णस् तद्-आधारस् तत्-प्रियश् च । उद्दीपनास् तत्-कर्म-गुण-रूपाद्याः । अनुभावा मुख-शोष-विलापाद्याः । व्यभिचारिणो जाड्य-निर्वेदादयः । स्थायी च तत्-प्रीति-मयः शोकः । उदाहरणं च—</p>
<blockquote>
<p><strong>अन्तर् ह्रदे भुजग-भोग-परीतम् आरात्</strong><br>
<strong>कृष्णं निरीहम् उपलभ्य जलाशयान्ते ।</strong><br>
<strong>गोपांश् च मूढ-धिषणान् परितः पशूंश् च</strong><br>
<strong>सङ्क्रन्दतः परम-कश्मलम् आपुर् आर्ताः ॥</strong> [भा।पु। १०.१६.१९]</p></blockquote>
<p>स्पष्टम् ।</p>
<p>॥ १०.१६ ॥ श्री-शुकः ॥ १७२ ॥</p>
<p>[१७३]</p>
<p>अथ कृष्ण-प्रीतिमतो जनस्य च यद्य् अन्योऽपि तत्-कृपा-हीनो जनः शोचनीयो भवति, तदा तत्रापि तन्-मय एव करुणः स्यात् । यथा—</p>
<blockquote>
<p><strong>न ते विदुः स्वार्थ-गतिं हि विष्णुं</strong><br>
<strong>दुराशया ये बहिर्-अर्थ-मानिनः ।</strong><br>
<strong>अन्धा यथान्धैर् उपनीयमानास्</strong><br>
<strong>तेऽपीश-तन्त्र्याम् उरु-दाम्नि बद्धाः ॥</strong> [भा।पु। ७.५.३१]</p></blockquote>
<p>स्पष्टम् ।</p>
<p>॥ ७.५ ॥ श्री-प्रह्लादो गुरु-पुत्रम् ॥ १७३ ॥</p>
<p>[१७४]</p>
<p>किं च, त एव विस्मयादयो यदि श्री-कृष्णाधारा भवन्ति त एव तत्-प्रीति-मय-चित्तेषु सञ्चरन्ति, तदापि तत्-प्रीति-मयाद्भुत-रसादयो भवन्ति । यथा—अहो अमी देव-वरामरार्चितम् [भा।पु। १०.१५.५] इत्य्-आदिषु अजात-प्रीतीनां तु तत्-सम्बन्धेन ये विस्मयादयो भावास् तदीय-रसाश् च दृश्यन्ते तेऽत्र तद्-अनुकारिण एव ज्ञेयाः ।</p>
<p>अथ रसानाम् आभासतापत्त्य्-आदि-ज्ञानायाश्रय-नियमः परस्परं व्यवहारोऽप्य् उद्दिश्यते । तत्र आश्रय-नियमः श्री-कृष्ण-सम्बन्धानुरूप एव । यथा पित्रादिषु प्राकृतस्य वात्सल्यस्याश्रयत्वं नियतम्, तथा मुख्यानां पञ्चानां मिथो व्यवहारस् तद्-आश्रयाणां जनानाम् इव स च कुलीन-लोकत एवावगन्तव्यः । ततो येषां यैर् मिलित्वा नर्म-विहारादौ यथा सङ्कोचार्हता, तदीयानां रसानां तदीयै रसैर् अपि मिलने तथा तद्-अर्हता । यथा न, तथा न, यथोल्लासस् तथोल्लास इति । यथा तत्-प्रेयस्य्-आदीनां तद्-वत्सलादिभिस् तद्-आदिकम् ।</p>
<p>अथ गौणानां सप्तानाम् अपि रसानां तेषु मुख्येषु पञ्चसु प्रतीपत्वम् उदासीनत्वम् अनुगामित्वं च यथायुक्तम् अवगन्तव्यम् । यथा हास्यस्य वियोगात्मकेषु भक्तिमयादिषु चतुर्षु प्रतीपत्वम् । शान्त उदासीनत्वं, अन्यत्रानुगामित्वम् इत्य्-आदि ।</p>
<p>अथ गौणानां गौणैर् अपि वैर-माध्यस्थ-मैत्राणि ज्ञेयानि । यथा हास्यस्य करुण-भयानकौ वैरिणौ । वीरादयो मध्यस्थाः । अद्भुतो मित्रम् इत्य्-आदि । एवं तेषु द्वादशस्व् अपि स्थायिनां सञ्चारिणाम् अनुभावानां विभावानां विषयान्तर-गत-भावादीनाम् अपि प्रतीपत्वौदासीन्यानुगामित्वानि विवेचनीयानि । तद् एवं स्थिते श्री-कृष्ण-सम्बन्धिषु जनेषु काव्येषु च रसस्यायोग्य-रसान्तरादि-सङ्गत्या बाध्यमानास्वाद्यत्वम् आभासत्वम् । यत्र तु तत्-सङ्गतिर् भङ्गि-विशेषेण योग्यस्य स्थायिन उत्कर्षाय भवति तत्र रसोल्लास एव । केनाप्य् अयोग्यस्योत्कर्षे तु रसाभासस्यैवोल्लास इति ।</p>
<p>अथ तत्र मुख्यस्य मुख्य-सङ्गत्य्-आभासित्वं, यथा—</p>
<blockquote>
<p>स वै किलायं पुरुषः पुरातनो<br>
य एक आसीद् अविशेष आत्मनि । [भा।पु। १.१०.२१] इति ।<br>
<strong>नूनं व्रत-स्नान-हुतादिनेश्वरः</strong><br>
<strong>समर्चितो ह्य् अस्य गृहीत-पाणिभिः ।</strong><br>
<strong>पिबन्ति याः सख्य् अधरामृतं मुहुर्</strong><br>
<strong>व्रज-स्त्रियः सम्मुमुहुर् यद्-आशयाः ॥</strong> [भा।पु। १.१०.२८] इत्य्-आद्य्-अन्तम् ।</p></blockquote>
<p>ज्ञान-विवेकादि-प्रकाशेनात्र हि शान्त एवोपक्रान्तः । उपसंहृतश् चोज्ज्वलः । तेन चास्य वस्तलेनैव मिलने सङ्कोच एवेति परस्परम् अयोग्य-सङ्गत्याभास्यते । अत्र समाधीयते चान्यैः । <strong>स वै किल</strong> इत्य्-आदिकम् अन्यासां वाक्यम् । <strong>नूनम्</strong> इत्य्-आदिकं त्व् अन्यासाम् । एवं-विधा वदन्तीनाम् [भा।पु। १.१०.३१] इत्य्-आदि श्री-सूत-वाक्यं च सर्वानन्दन-परम् एवेति ।</p>
<p>॥ १.१० ॥ कौरवेन्द्र-पुर-स्त्रियः ॥ १७४ ॥</p>
<p>[१७५]</p>
<p>तथा—</p>
<blockquote>
<p><strong>अथाभजे त्वाखिल-पूरुषोत्तमं</strong><br>
<strong>गुणालयं पद्म-करेव लालसः ।</strong><br>
<strong>अप्य् आवयोर् एक-पति-स्पृधोः कलिर्</strong><br>
<strong>न स्यात् कृत-त्वच्-चरणैक-तानयोः ॥</strong><br>
<strong>जगज्-जनन्यां जगद्-ईश वैशसं</strong><br>
<strong>स्याद् एव यत्-कर्मणि नः समीहितम्</strong><br>
<strong>करोषि फल्ग्व् अप्य् उरु दीन-वत्सलः</strong><br>
<strong>स्व एव धिष्ण्येऽभिरतस्य किं तया ॥</strong> [भा।पु। ४.२०.२७-२८] इत्य्-आदि ।</p></blockquote>
<p>अत्र दास-भावाख्य-भक्ति-मयस्य प्रकृतत्वेन योग्यस्य तद्-अयोग्योज्ज्वल-सङ्गत्याभासितत्वम् । तत्र दास-भावस् तत्-प्रकरण-सिद्ध एव । उज्ज्वल-सङ्गतिश् च <strong>पद्म-करा</strong> <strong>इव लालस</strong> इत्य्-आदिनावगम्यते ।</p>
<p>अत्र समाधानं च—न खल्व् अस्य तद्वत् कान्त-भाव-वासना जाता, किन्तु भक्ति-वासनैव । दृष्टान्तस् तत्र तस्या भक्त्य्-अंश एव। तया स्पर्धा तु तत्-परम-कृपोन्नद्धत्वेन वीराख्य-दासतां प्राप्तस्य नायोग्येति । अन्ये त्व् एवं मन्यन्ते । तत् खलु तदीय-दीन-विषयक-कृपा-सूचक-स्व-प्रेम-वचन-विनोद-मात्रं, न तु लक्ष्मी-स्पर्धावहम् । <strong>करोषि फल्ग्व् अप्य् उरु दीन-वत्सलः</strong> इति स्वस्मिंस् तुच्छत्व-मननात् ।</p>
<p>एवं श्री-त्रिविक्रमेण बलि-शिरसि चरणेऽर्पिते नेमं विरिञ्चो लभते प्रसादम् [भा।पु। ८.२३.६] इति श्री-प्रह्लाद-वाक्यम् अपि दृष्टम् । श्री-नृसिंह-कृपायां स्वानुकम्पायाम् अपि—</p>
<blockquote>
<p>क्वाहं रजः-प्रभव ईश तमोऽधिकेऽस्मिन्<br>
जातः सुरेतर-कुले क्व तवानुकम्पा ।<br>
न ब्रह्मणो न तु भवस्य न वै रमाया<br>
यन् मेऽर्पितः शिरसि पद्म-करः प्रसादः ॥ [भा।पु। ७.९.२६]</p></blockquote>
<p>अत्र ब्रह्मादेर् अधुना विद्यमानस्यापि ममैव शिरसीत्य् अर्थः । अत उभयत्रापि तत्-तद्-अवतार-समयापेक्षयैव तादृश-प्रसादाभावो विवक्षित इति ज्ञेयम् ।</p>
<p>॥ ४.२० ॥ पृथुः श्री-विष्णुम् ॥ १७५ ॥</p>
<p>[१७६]</p>
<p>तथा श्री-वसुदेवादीनाम् अपि पित्रादित्वेन वात्सल्यस्य तद्-अयोग्य-भक्ति-मय-सङ्गत्य्-आभासितत्वं तत्र तत्र दृश्यते । तत्र समाधानं चाग्रे &ldquo;अथ बलदेवादौ&rdquo; [१७८] इत्य्-आदौ चिन्त्यम्। मनसो वृत्तयो नः स्युः [भा।पु। १०.४७.६६] इत्य्-आदिकानि श्री-व्रजेश्वरादि-वाक्यानि तु न तादृशानि, अभिप्राय-विशेषेण वत्सल-रसस्यैव पुष्टतया स्थापयिष्यमाणत्वात् । तथा—</p>
<blockquote>
<p><strong>किम् अस्माभिर् अनिर्वृत्तं देव-देव जगद्-गुरो ।</strong><br>
<strong>भवता सत्य-कामेन येषां वासो गुरोर् अभूत् ॥</strong> [भा।पु। १०.८०.४४] इत्य्-आदि ।</p></blockquote>
<p>अथ सख्यमयस्यैश्वर्य-ज्ञान-संवलित-भक्ति-मय-सङ्गमेनाभासीकृतिः । अस्य श्रीदाम-विप्रस्य सख्यं हि कृष्णस्यासीत् सखा कश्चित् [भा।पु। १०.८०.६] इत्य्-आदिना, कथयाञ्चक्रतुः [भा।पु। १०.८०.२७] इत्य्-आदौ, करौ गृह्य परस्परम् इत्य् अनेन च प्रकृतं दृश्यते इति । अत्र च समाधानं श्री-बलदेवादिवद् एव चिन्त्यम् ।</p>
<p>॥ १०.८० ॥ श्री-शुकः ॥ १७६ ॥</p>
<p>[१७७]</p>
<p>तथा—</p>
<blockquote>
<p><strong>त्वं न्यस्त-दण्ड-मुनिभिर् गदितानुभाव ।</strong><br>
<strong>आत्मात्म-दश् च जगताम् इति मे वृतोऽसि ॥</strong> [भा।पु। १०.६०.३९] इति ।</p></blockquote>
<p>आत्मा परमात्मा । आत्मदो मोक्षेषु तत्-तद्-आत्माविर्भाव-प्रकाशकः । अत्र कान्तात्वेन योग्य उज्ज्वल आत्मादि-शब्द-व्यञ्जित-तद्-अयोग्य-शान्त-सङ्गमेनाभास्यते । अत्र समाधीयते च । अस्याः स्वीयात्वेन कान्त-भावे दासीत्वाभिमानमयी भक्तिर् अपि युज्यत एव पतिव्रता-शिरोमणित्वात् । यथोक्तं तद्-आद्या एवोद्दिश्य—दासी-शता अपि विभोर् विदधुः स्म दास्यम् [भा।पु। १०.५९.४] इति । श्री-रुक्मिण्यास् तु लक्ष्मी-रूपत्वेनैश्वर्य-स्वरूप-ज्ञान-मिश्र-तादृश-भक्ति-मिश्र-कान्त-भावत्वाद् अत्र तादृश-भक्ति-मात्र-पोषाय तादृग् अप्य् उक्तं युक्तम् इति ।</p>
<p>॥ १०.६० ॥ श्री-रुक्मिणी ॥ १७७ ॥</p>
<p>[१७८]</p>
<p>अथ तन्-माधुर्य-मात्रानुभवमय-केवल-कान्त-भावानाम् अपि श्री-व्रज-देवीनां न खलु गोपिका-नन्दनो भवान् [भा।पु। १०.३१.४] इत्य्-आदिषु या शान्तादि-सङ्गतिर् दृश्यते, सा तु पुरतः सोपालम्भादि-श्लेष-वाग्-भङ्गि-मयत्वेन व्याख्यास्यमानत्वात् । प्रत्युत रसोल्लासायैव स्यात् । तथा बद्धान्यथा स्रजा काचित् [भा।पु। १०.३०.२३] इत्य्-आदौ वात्सल्य-सङ्गतिः सङ्गत्य्-अन्तरेण व्याख्यास्यते ।</p>
<p>तथा प्रकृतोज्ज्वले रसे रास-वर्णने दुःसह-प्रेष्ठ-विरहः [भा।पु। १०.२९.१०] इत्य्-आदिकं श्री-मुनीन्द्र-वचनं, तथा तद्-अनन्तरं, कृष्णं विदुः परं कान्तम् [भा।पु। १०.२९.१२] इत्य्-आदिके राज-मुनीश्वर-प्रश्नोत्तरे च मोक्ष-प्रस्ताव-व्यञ्जित-शान्त-रस-सङ्गत्या रसाभासत्वम् अकुर्वन्न् इत्य् अत्र समाधानं च श्री-कृष्ण-सन्दर्भे तथैवाग्रे च तात्कालिक-श्री-कृष्ण-प्राप्त्य्-अन्तराय-निरास-मात्रम् एव तत्-प्रसङ्गे दर्शितं, न त्व् अन्यो मोक्ष इत्य् अतश् चिन्त्यम् । तथा तं काचिन् नेत्र-रन्ध्रेण [भा।पु। १०.३२.८] इत्य्-आदौ, योगीवानन्द-सम्प्लुता इति चैवं व्याख्यायते । योगीति क्लीबैक-वचनं, तच् च क्रिया-विशेषणम् । लज्जया यद्यपि मनसि निधायैवोपगुह्यास् ते तथाप्य् अत्यन्ताभिनिवेशेन योगि संयोगि यथा स्यात् तद् इवोपगुह्यास् ते इत्य् अर्थः । एवम् अन्यत्रान्यत्रापि यथा-योगं समाधेयम् ।</p>
<p>अथ श्री-बलदेवादौ विरुद्ध-भावावस्थानं चैव चिन्त्यम् । यथैव श्री-कृष्णस् तद्-भक्त-सुख-व्यञ्जक-नाना-लीलार्थे विरुद्धान् अपि गुणान् धारयति न च तैर् विरुध्यते अचिन्त्य-शक्तित्वात्, तथा तल्-लीलाधिकारिणस् तेऽपि । अस्ति चैषां तद्-योग्यता । यथा श्री-बलदेवस्य ज्येष्ठत्वाद् वत्सलत्वम् । एकात्मत्वाद् बाल्यम् आरभ्य सह-विहारित्वाच् च सख्यम् । पारमैश्वर्य-ज्ञान-सद्-भावाद् भक्तित्वम् इति । ततः श्री-कृष्णस्य यादृश-लीला-समयस् तादृश एव भावस् तद्-विधस्याविर्भवति । ततो न विरोधोऽपि । ततः शङ्खचूड-वध-प्राक्तन-होरिका-लीलायां श्री-कृष्णेन समं युग्मीभूय गानादिकं तद्-द्वारा द्वारकातः श्री-व्रज-देवीषु सन्देशश् च नासमञ्जसः । एवं श्रीमद्-उद्भवादीनाम् अपि व्याख्येयम् ।</p>
<p>अथ मुख्यस्यायोग्य-गौण-सङ्गत्याभासत्वम्—</p>
<blockquote>
<p>देवकी वसुदेवश् च विज्ञाय जगद्-ईश्वरौ ।<br>
कृत-संवन्दनौ पुत्रौ सस्वजाते न शङ्कितौ ॥ [भा।पु। १०.४४.५१] इत्य्-आदिषु ज्ञेयम् ।</p></blockquote>
<p>अत्र श्री-कृष्ण-विभावित-भयानक-सङ्गत्या तद्-विषयो वत्सल आभास्यते । अत्र समाधानं च प्राक्तनम् एव ।</p>
<p>अथ गौणस्यायोग्य-गौण-सङ्गत्य्-आभासत्वम् । यथा कालिय-हृदय-प्रवेश-लीलायाम्—</p>
<blockquote>
<p><strong>तांस् तथा कातरान् वीक्ष्य भगवान् माधवो बलः ।</strong><br>
<strong>प्रहस्य किंचिन् नोवाच प्रभावज्ञोऽनुजस्य सः ॥</strong> [भा।पु। १०.१६.१६]</p></blockquote>
<p>अत्र श्री-बलदेवस्य ऐश्वर्य-ज्ञानवतोऽप्य् आधुनिक-सामाजिक-भक्तस्येव व्रज-जनाधारक-करुणानुभव-मयः करुणो योग्यः । स च हास-सङ्गत्याभास्यते । समाधानं च पूर्ववन् नाना-भावस्यापि तद्-विधस्य तल्-लीला-विशेष-रक्षा-समयानुरूप-भावोदयात् । तद्-विधा हि तस्य लीला-प्रवर्तक-परिकरा इति । हासस्य कारणं प्रभाव-ज्ञानं हि अत्र तेषां प्राण-रक्षार्थम् एव भावान्तराण्य् अतिक्रम्योदितम् । ततश् चैवं हि तेषां ज्ञानम् अभूत्—&ldquo;अयं चेत् तस्य परम-प्रेष्ठो मर्म-वेत्ता च हसति, तदा नास्त्य् एव काचिच् चिन्ता&rdquo; इति । पुनर् अपि तद्-अर्थैव तस्य चेष्टा दृष्टा—</p>
<blockquote>
<p><strong>कृष्ण-प्राणान् निर्विशतो नन्दादीन् वीक्ष्य तं ह्रदम् ।</strong><br>
<strong>प्रत्यषेधत् स भगवान् रामः कृष्णानुभाववित् ॥</strong> [भा।पु। १०.१६.२२]</p></blockquote>
<p>इत्य् अत्र लीलान्ते पुनः श्री-कृष्ण-लाभे रामश् चाच्युतम् आलिङ्ग्य जहासास्यानुभाव-वित् [भा।पु। १०.१७.१६] इत्य् अत्र तु हासः श्री-कृष्णं प्रत्युपालम्भ-व्यञ्जक एव । श्री-रुक्मिणी-हरण-लीलादौ तु भ्रातृ-स्नेह-परिप्लुतत्वं वर्णितम् । तस्मात् तद्-इष्ट-लीलानुरूप्यान् न वैरूप्यम् इति तत्र हास्योऽपि नायोग्यः ।</p>
<p>॥ १०.१६ ॥ श्री-शुकः ॥ १७८ ॥</p>
<p>[१७९]</p>
<p>अथ स्थायि-भावायोग्यत्वं प्रीति-लक्षणत<sup id="fnref:68"><a href="#fn:68" class="footnote-ref" role="doc-noteref">68</a></sup> एव प्रतिपन्नम् । ततः प्रीत्य्-आभासत्वेऽवगते रसाभासत्वम् अप्य् अवगम्यम् । अथायोग्य-सञ्चारि-सङ्गत्य्-आभासत्वं यथा—</p>
<blockquote>
<p><strong>स्व-वचस् तद् ऋतं कर्तुम् अस्मद्-दृग्-गोचरो भवान् ।</strong><br>
<strong>यद् आत्थैकान्त-भक्तान् मे नानन्तः श्रीर् अजः प्रियः ॥</strong> [भा।पु। १०.८६.३२]</p></blockquote>
<p>अथ भक्तिर् अनन्तादि-हेलन-लक्षण-गर्व-सङ्गत्याभास्यते । तत्-समाधानं च व्याख्यान्तरेण । तद् यथा एकान्त-भक्तान् मे मम अनन्तः स्व-धामत्वेनापि, श्रीर् जायात्वेनापि, अजः पुत्रत्वेनापि न प्रियः । किन्तु तेऽप्य् एकान्त-भक्त-श्रेष्ठत्वेनैव मम प्रेष्ठा इत्य् अर्थः । तद् एतद् यद् आत्थ तत् स्व-वचः ऋतं सत्यं कर्तृ दर्शयितुं भवान् अस्मद्-दृग्-गोचरोऽभूत् । तद्-अनुगामितांशेनैवास्मान् प्रत्य् अपि कृपां कृतवान् इत्य् अर्थः ॥</p>
<p>॥ १०.८६ ॥ मैथिलः श्री-भगवन्तम् ॥ १७९ ॥</p>
<p>[१८०]</p>
<p>तथा—</p>
<blockquote>
<p><strong>तयोर् इत्थं भगवति कृष्णे नन्द-यशोदयोः ।</strong><br>
<strong>वीक्ष्यानुरागं परमं नन्दम् आहोद्धवो मुदा ॥</strong> [भा।पु। १०.४६.२९]</p></blockquote>
<p>इत्थं तद्-वियोगज-महा-दुःख-व्यञ्जनाप्रकारेण । अत्र श्री-व्रजेश्वरयोः श्री-कृष्ण-वियोग-दुःखानुभव-मयी श्रीमद्-उद्धवस्य भक्तिस् तद्-अयोग्येन हर्षेणाभास्यते । समाधानं च श्री-बलदेव-हासवद् एव कार्यम् । तेषां सान्त्वनार्थम् आगतस्य तस्यआपि दुःखाभिव्यक्तिर् न योग्या । ततस् तद्-योग्यस् तदीयानुराग-महिम-चमत्कारजो हर्ष एव तद्-अर्थम् उदितः । अनन्तरं तथैव सान्त्विताश् च ते इति ।</p>
<p>॥ १०.४६ ॥ श्री-शुकः ॥ १८० ॥</p>
<p>[१८१]</p>
<p>तथा—</p>
<blockquote>
<p><strong>एहि वीर गृहं यामो न त्वां त्यक्तुम् इहोत्सहे ।</strong><br>
<strong>त्वयोन्मथित-चित्तायाः प्रसीद पुरुषर्षभ ॥</strong> [भा।पु। १०.४२.१०]</p></blockquote>
<p>अत्र नायिकायाः सर्वेषाम् अग्रत एतादृशं चापल्यम् अत्ययोग्यम् । तत्-सङ्गतिश् चोज्ज्वलम् आभासयति । समाधानं चास्याः सामान्यत्वाद् अदोष इति ।</p>
<p>॥ १०.४२ ॥ सैरिन्ध्री भगवन्तम् ॥ १८१ ॥</p>
<p>[१८२]</p>
<p>अत्र तव सुतः सति यदाधर-बिम्बे [भा।पु। १०.३५.१४] इत्य्-आदिके तु न तथा चापल्यं मन्तव्यम् । तेषां पद्यानां युगलेन युगलेन पृथक् पृथक् संवाद-सङ्ग्रह-रूपत्वात् । श्री-व्रजेश्वरी-सभा-स्थितायाश् चास्याः सामान्यतस् तन्-माधुर्य-वर्णनम् एव । तेन च शक्रादीनाम् एव मोह उक्तः, न तु व्रजति तेन वयम् [भा।पु। १०.३५.१७] इत्य्-आदिवत् । व्योम-यान-वनिता [भा।पु। १०.३५.३] इत्य्-आदिवच् च स्वभावस्य सजातीय-भावस्य वा प्रकाशनम् इति । एवं कुन्द-दाम [भा।पु। १०.३५.२०] इत्य्-आदाव् अपि ज्ञेयम् । तथा मैवं विभोऽर्हति भवान् [भा।पु। १०.२९.३१] इत्य्-आदिषु प्रकट-तत्-सङ्ग-प्रार्थन-दैन्यादिकम् अयोग्यत्वेन प्रतीतम् अपि पुरतः श्लेषेण निषेधार्थादितया व्याख्यास्यमानत्वात् परम-रसावहत्वेनैव स्थापनीयम् ।</p>
<p>अथायोग्यानुभाव-सङ्गत्य्-आभासत्वं यथा—</p>
<blockquote>
<p><strong>यद्यप्य् असाव् अधर्मेण</strong><br>
<strong>मां बध्नीयाद् अनागसम् ।</strong><br>
<strong>तथाप्य् एनं न हिंसिष्ये</strong><br>
<strong>भीतं ब्रह्म-तनुं रिपुम् ॥</strong> [भा।पु। ८.२०.१२] इत्य्-आदि-द्वयम् ।</p></blockquote>
<p>अत्र शुक्र-वञ्चनार्थ-प्रयुक्तस्यापि अधर्मादि-शब्द-प्रयोगस्य तत्रायोग्यत्वाद् आभास्यत एव भक्ति-मयः । समाधानं च तदानीं साक्षात् भक्तेर् अजातत्वात् श्री-त्रिविक्रम-पाद-स्पर्शानन्तरम् एव च जातत्वान् न विरोध इति ।</p>
<p>॥ ८.२० ॥ श्री-बलिः शुक्रम् ॥ १८२ ॥</p>
<p>[१८३]</p>
<p>तथा—</p>
<blockquote>
<p><strong>जरासन्ध-वधः कृष्ण-</strong><br>
<strong>भूर्य्-अर्थायोपकल्पते</strong> [भा।पु। १०.७१.१०] इति ।</p></blockquote>
<p>अत्रायोग्येन साक्षान्-नाम्ना सम्बोधनेन दास्य-मय आभास्यते । वस्तुतस् तु तद्-आदि-नाम्नां तत्-परम-महिम-मयत्वात् तन्-मय-नाम्नां च दासादिभिर् अपि साक्षाद्-ग्रहण-दर्शनात् तद्-अदोष इति, यस्य नाम महद् यशः [श्वे।उ। ४.१९] इति श्रुतेः ।</p>
<p>॥ १०.७१ ॥ उद्धवः श्री-भगवन्तम् ॥ १८३ ॥</p>
<p>[१८४]</p>
<p>तथा—</p>
<blockquote>
<p><strong>सतां शुश्रूषणे जिष्णुः कृष्णः पादावनेजने</strong> [भा।पु। १०.७५.५] ।</p></blockquote>
<p>पादवनेजने इति णिज्-अन्तम् । अत्र पाण्डव-राज-कृत-तादृश-श्री-कृष्ण-नियोगस्यायुक्तत्वात् तस्य भक्ति-मयस् तेनाभास्यते । वस्तुतस् तु बान्धवाः परिचर्यायां तस्यासन् प्रेम-बन्धना [भा।पु। १०.७५.३] इत्य् उक्तत्वात् तेषु नियोज्येषु बान्धवाः स्वयम् एवावर्तन्ते, नेतरे इव तन्-नियुक्ता एव । ततः श्री-कृष्णस्य तु सुतराम् एव स्वेच्छा-प्रवृत्तिः । तेन च चिन्तितम् इदम् इति गम्यते—&ldquo;सर्वाणि कर्माण्य् अन्यैः सेत्स्यन्ते । पादावनेजनम् तु नान्यैः साभिमानत्वात् । ततश् च मम बन्धूनाम् एषां कर्म विगीताङ्गं स्याद् इति मयैवात्राग्रहीतव्यम्&rdquo; इति ।</p>
<p>तद् एवं तस्येच्छायास् तद्-आश्रितैर् दुर्लङ्घत्वात् तद्-बलाद् एव तत्र तस्य प्रवृत्तिः । एवं स्वयम् एव नारदादि-पाद-प्रक्षालनेऽपि दृष्टम् । तं प्रति च स्वेच्छयैव हि भगवान् ब्राह्मणत्वेन भक्तत्वेन च व्यवहरति । तत एव क्वचित् पुत्र मा खिदः [भा।पु। १०.६९.४०] इत्य् अपि वदतीति ।</p>
<p>॥ १०.७५ ॥ श्री-शुकः ॥ १८४ ॥</p>
<p>[१८५]</p>
<p>तथा—</p>
<blockquote>
<p><strong>श्रीदामा नाम गोपालो राम-केशवयोः सखा ।</strong><br>
<strong>सुबल-स्तोककृष्णाद्या गोपाः प्रेम्णेदम् अब्रुवन् ॥</strong><br>
<strong>राम राम महा-बाहो कृष्ण दुष्ट-निबर्हण ।</strong><br>
<strong>इतोऽविदूरे सु-महद् वनं तालालि-सङ्कुलम् ॥</strong> [भा।पु। १०.१५.२१-२२] इत्य्-आदि ।</p></blockquote>
<p>अत्रायोग्येन भय-स्थान-गमन-नियोगेन सख्य-मय आभास्यते । वस्तुतस् तु समान-शीलत्वेन श्री-कृष्णस्य वीर्य-ज्ञानात् तैस् तन्-नियोगोऽपि नायोग्यः । प्रत्युत तेषां तद्वद् वीर-स्वभावानां तन्-मय-प्रीति-पोषायैव भवति—</p>
<blockquote>
<p>साकं कृष्णेन सन्नद्धो<br>
विहर्तुं विपिनं महत् ।<br>
बहु-व्याल-मृगाकीर्णं<br>
प्राविशत् पर-वीर-हा ॥ [भा।पु। १०.५८.१४] इत्य् अर्जुन-चरितवत् ।</p></blockquote>
<p>अत एव प्रेम्णेति महा-सत्त्व-दुष्ट-निवर्हणेति चोक्तम् । अन्यत्र च अस्मान् किम् अत्र ग्रसिता निविष्टान्; अयं तथा चेद् बकवद् विनङ्क्ष्यति [भा।पु। १०.१२.१४] इति ।</p>
<p>॥ १०.१५ ॥ श्री-शुकः ॥ १८५ ॥</p>
<p>[१८६]</p>
<p>एवं द्वारका-जल-विहारे <strong>न चलसि</strong> [भा।पु। १०.९०.२२] इत्य्-आदौ <strong>वसुदेव-नन्दनाङ्घ्रिम्</strong> इति ।</p>
<p>अत्रायोग्येन श्वशुर-नाम-ग्रहणेन स्वीयानां कान्ताभाव आभास्यते । वस्तुतस् तु देवस्य परमाराध्यस्य श्वशुरस्य यो नन्दनो मुख्यः पुत्रः । अस्मत्-पतिर् इत्य् अर्थः । तस्याङ्घ्रिं वसु परम-धन-स्वरूपम् इत्य् एव तन्-मनसि स्थितम् । तथापि दैवात् तन्-नामानुकरण-दोष-समाधानं चोन्मत्त-वचस्-त्वेनोपक्रान्तत्वात्।</p>
<p>॥ १०.९० ॥ श्री-पट्ट-महिष्यः ॥ १८६ ॥</p>
<p>[१८७]</p>
<p>तथा—</p>
<blockquote>
<p><strong>तम् आत्मजैर् दृष्टिभिर् अन्तरात्मना</strong><br>
<strong>दुरन्त-भावाः परिरेभिरे पतिम् ।</strong><br>
<strong>निरुद्धम् अप्य् आस्रवद् अम्बु नेत्रयोर्</strong><br>
<strong>विलज्जतीनां भृगु-वर्य वैक्लवात् ॥</strong> [भा।पु। १.११.३३]</p></blockquote>
<p><strong>दुरन्त-भावा</strong> उद्भट-भावा, अत एव <strong>निरुद्धम्</strong> <strong>अप्य्</strong> <strong>आस्रवत्</strong> । अत्र <strong>आत्मज</strong>-द्वारालिङ्गनेन कान्त-भाव आभास्यते, तद्-द्वारा तत्-सम्भोगायोग्यत्वात् । समाधानं च प्रीति-सामान्य-परिपोषायैव तथाचरितं न तु कान्त-भाव-पोषाय । तत्-पोषस् तु दृष्ट्य्-आदि-द्वारैव । तस्मान् न दोष इति ।</p>
<p>॥ १.११ ॥ श्री-सूतः ॥ १८७ ॥</p>
<p>[१८८]</p>
<p>अथायोग्य-विभाव-सङ्गत्याभासत्वम् उदाह्रियते । तत्रायोग्योद्दीपन-सङ्गत्या यथा <strong>यद्-अर्चितम्</strong> [भा।पु। १०.३८.८] इत्य्-आदौ, <strong>यद् गोपिकानां कुच-कुङ्कुमाङ्कितम्</strong> इति ।</p>
<p>अत्रानेन रहस्य-लीला-चिह्नेन दासानुसन्धानायोग्येन दास्य-भाव-मय आभास्यते । समाधानं च । अत्रास्य भक्ति-मात्र-सुलभत्व-चिन्तनेऽभिनिवेशः । न तु तादृश-लीला-विशेषानुसन्धाने । यथोक्तं टीकायाम्—यद् गोपिकानाम् इति प्रेम-मात्र-सुलभत्वम् इत्य् एतत् । ततोऽननुसन्धायैव तद्-विशेषं भक्ति-मात्रोद्वलकत्वेन निर्दिष्टत्वान् न दोष इति । एवं समर्हणं यत्र [भा।पु। १०.३८.१७] इत्य्-आदिकं व्याख्येयम् ।</p>
<p>॥ १०.३८ ॥ अक्रूरः ॥ १८८ ॥</p>
<p>[१८९]</p>
<p>एवम् उज्ज्वलेऽपि पुत्र-रूपस्योद्दीपनत्वायोग्यता यं वै मुहुर् [भा।पु। १०.५५.४०] इत्य्-आदौ गम्या । तच् चाग्रे समाधानं व्याख्येयम् ।</p>
<p>अथालम्बनायोग्यतायां तादृश-प्रीत्य्-आधारायोग्यतयाभासत्वे यज्ञ-पत्नीनां पुलिन्दी-हरिण्य्-आदीनां<sup id="fnref:69"><a href="#fn:69" class="footnote-ref" role="doc-noteref">69</a></sup> तत्-तज्-जाति-रूपम् अयोग्यम् उदाहार्यम् । अथ तादृश-प्रीति-विषयायोग्यत्वं यथा—<strong>अक्षण्वताम्</strong> [भा।पु। १०.२१.७] इत्य्-आदौ, <strong>वक्त्रं व्रजेश-सुतयोः</strong> इत्य्-आदि ।</p>
<p>अत्र यद्यपि श्री-रामोऽपि श्री-कृष्ण-व्यूहत्वात् स एव, तथापि श्री-कृष्णत्वाभावात् तत्-प्रेयसी-भाव-विशेषायोग्य एव । ततस् तेनात्रोज्ज्वलम् आभास्यते । वस्तुतस् त्व् अग्रेऽवहित्था-गर्भेण व्रजेश-सुतयोर् मध्ये अनु पश्चात् वेणु-जुष्टं यन्-मुखम् इत्य्-आदि व्याख्यानेन रसोत्कर्ष एव साधयितव्यः । एवम् एव टीकायाम् अपि । रामः क्षपासु भगवान् गोपीनां रतिम् आवहत् [भा।पु। १०.६५.१७] इत्य् अत्र व्याख्यातम्—गोपीनां रतिम् इति श्री-कृष्ण-क्रीडा-समयेऽनुत्पन्नान् नातिबालानां चान्यासाम् इत्य् अभियुक्त-प्रसिद्धिर् इति ।</p>
<p>॥ १०.२१ ॥ श्री-व्रज-देव्यः ॥ १८९ ॥</p>
<p>[१९०]</p>
<p>अथायोग्यस्य विषयान्तर-गत-भावादिकस्य सङ्गत्य्-आभासत्वं यथा देवहूति-वर्णने—<strong>कामः स भूयात्</strong> [भा।पु। ३.२२.१६] इत्य्-आदौ <strong>क्षिपतीम् इव श्रियम्</strong> इति ।</p>
<p>अत्र देवहूति-गतेनेदृश-वर्णन-रूपेणानुभावेन श्री-कर्दमस्य भक्तिर् आभास्यते । वस्तुतस् तु तेन जगत्-सम्पत्ति-रूपां प्राकृतीं श्रियम् एवोद्दिश्य तयोक्तम् इति न दोषः ॥</p>
<p>॥ ३.२२ ॥ श्री-कर्दमः ॥ १९० ॥</p>
<p>[१९१]</p>
<p>तथा—</p>
<blockquote>
<p><strong>उवास तस्यां कतिचिन् मिथिलायां समा विभुः ।</strong><br>
<strong>मानितः प्रीति-युक्तेन जनकेन महात्मना ।</strong><br>
<strong>ततोऽशिक्षद् गदां काले धार्तराष्ट्रः सुयोधनः ॥</strong> [भा।पु। १०.५७.२६]</p></blockquote>
<p>विभुः श्री-सङ्कर्षणः । मानित इत्य्-आदिकं च तस्यैव विशेषणम् इति समाधानं च ।</p>
<p>॥ १०.५७ ॥ श्री-शुकः ॥ १९१ ॥</p>
<p>[१९२]</p>
<p>एवम् अग्रे च केचिद् अन्ये रसाभासाः परिहरिष्यन्ते । अथ यद् उक्तं &ldquo;अयोग्य-सङ्गतिर् अपि भङ्गी-विशेषेण योग्यस्य स्थायिन उत्कर्षाय चेत् तदा रसोल्लासः&rdquo; [अनु। १७४] इति । तत्र मुख्य-सङ्गत्या मुख्यस्योल्लासो, यथा—अहो भाग्यम् अहो भाग्यम् [भा।पु। १०.१४.३२] इत्य्-आदौ । अत्र ब्रह्मणा व्रज-वासि-प्रसङ्गे ज्ञान-भक्ति-बन्धु-भावौ भावितौ । योग्यश् चात्र बन्धु-भाव एव भावयितुम् । तदीय-स्वाभाविक-तद्-भावास्वादे सत्य् अन्यस्य विरसत्व-प्रतिभानात् । तथापि तत्र परम-ब्रह्म-पद-व्यञ्जिताया ज्ञान-भक्तेर् अयोग्याया भावना ज्ञान-भक्त्य्-अंश-वासित-सहृदय-चमत्काराय तदीय-भाग्य-प्रशंसा-वैशिष्ट्य-शंसन-भङ्ग्या तम् एवोत्कर्षयितुं प्रवर्तितेत्य् उल्लसत्य् एव रसः । एवम् इत्थं सतां ब्रह्म-सुखानुभूत्या [भा।पु। १०.१२.११] इत्य्-आदिकम् अपि व्याख्येयम् । तथा—</p>
<blockquote>
<p><strong>भ्रात्रेयो भगवान् कृष्णः शरण्यो भक्त-वत्सलः ।</strong><br>
<strong>पैतृष्वस्रेयान् स्मरति रामश् चाम्बुरुहेक्षणः ॥</strong> [भा।पु। १०.४९.९]</p></blockquote>
<p>अत्र पितृष्वसुस् तस्या ऐश्वर्य-ज्ञान-मयी भक्तिर् अयोग्या, वात्सल्यं तु योग्यम् । तथापि <strong>भगवद्</strong>-आदि-पद-व्यञ्जित-तादृश-सङ्गतिर् यासीत्, ताम् अतिक्रम्य <strong>भ्रात्रेय</strong> इति, <strong>पैतृष्वसेयान्</strong> इति, <strong>अम्बुरुहेक्षण</strong> इति चोक्ति-भङ्ग्या वात्सल्यस्योत्कर्षे सति रसोल्लासः ।</p>
<p>॥ १०.४९ ॥ श्री-कुन्ती ॥ १९२ ॥</p>
<p>[१९३]</p>
<p>एवं श्री-राघवेन्द्रस्य केवल-माधुर्यमय-लीलायां हनुमतः केवल-तन्-मय-दास-भावोऽपि स्वरूपैश्वर्यादि-ज्ञान-मय-तद्-भाव-सङ्गतिर् नातियोग्यापि पश्चान् माधुर्यमय एव पर्यवसायिता-भङ्ग्या तस्यैवोत्कर्षाय जातेति रसोल्लास एव योजनीयः । तत्रैश्वर्य-माधुर्ययोर् महिम-ज्ञानं तस्याह—<strong>ॐ नमो भगवते उत्तमश्लोकाय</strong> [भा।पु। ५.१९.३] इत्य्-आदि । अत्र <strong>भगवत</strong> इत्य् ऐश्वरम् <strong>उत्तमश्लोकाय</strong> इति माधुर्यं दर्शितम् ।</p>
<p>[१९४]</p>
<p>स्वरूप-ज्ञानम् आह—<strong>यत् तद् विशुद्धानुभव-मात्रम् एकम्</strong> [भा।पु। ५.१९.४] इत्य्-आदि।</p>
<p>यत् तत् प्रसिद्धं श्री-रामचन्द्रस्य दुर्वा-दल-श्यामल-रूपम् । अत्र प्रकाशैक-लक्षण-वस्तुनः सूर्यादि-ज्योतिषः प्रकाशकत्वं शौक्लादिमत्त्वम् इत्य्-आदि धर्मवत् गुण-रूपादि-लक्षण-तत्-स्वरूप-धर्मस्यापि तद्-आत्मकत्व-दृष्ट्या तन्-मात्रत्वम् उक्तम् । य एव धर्मः स्वरूप-शक्तिर् इति भगवत्-सन्दर्भादौ स्थापितम् । अत एवैकम् अपि । तस्याश् च शक्तेर् मायातिरिक्तत्वम् आह—स्व-तेजसा ध्वस्त-गुण-व्यवस्थम् इति । स्वरूप-शक्त्या दूरीभूता त्रैगुण्यात्मिका माया शक्तिर् यस्मात् यत् । अतः प्रशान्तं सर्वोपद्रव-रहितम् । अनुभाव-मात्रत्वे हेतुः—प्रत्यग्-दृश्याद् अन्यत् । न चक्षुषा पश्यन्त रूपम् अस्य [क।उ। २.३९], यम् एवैष वृणुते तेन लभ्यस् तस्यैषा आत्मा विवृणुते तनुं स्वाम् [क।उ। १.२.२३] इति श्रुतेः । तत् कुतः ? अनाम-रूपं, एतास् तिस्रो देवता अनेन जीवेनात्मनानुप्रविश्य नाम-रूपे व्याकरवाणि [छा।उ। ६.३.२] इति प्रसिद्ध-प्राकृत-नाम-रूप-रहितम् । तत्र हेतुः—<strong>निरहम्</strong> इति । आत्म-शब्देन हि श्रुताव् अस्यां परमात्मनो जीवाख्य-शक्ति-रूपोऽंश उच्यते । अनेनेति पृथक्त्व-निर्देशात्  । तद्-रूपेण च प्रवेशो नाम देवता-शब्द-वाच्य-तेजो-वारि-मृल्-लक्षणोपाध्य्-अभिनिवेशः । स च तस्य जीवस्य तत्राहन्ताध्यासाद् एव भवति । ततोऽन्तर्यामि-रूपेण स्वयं तत्र स्थितस्यापि तद्-अध्यासाभावाद् उपाधिकृत-नाम-रूप-राहित्यं युक्तम् एवेत्य् अर्थः । सर्वथाहङ्कार-राहित्ये सति व्याकर-वाणीति-प्रयोगस्यानर्हत्वाद् इति भावः ।</p>
<p>ननु, श्री-राम-रूपं न सर्वैर् एव प्रतीयते ? तत्राह—<strong>सुधियोपलम्भनम्</strong> । शुद्ध-चित्तेन स्वरूपतयिवोपलभ्यत इत्य् अर्थः, नातः परं परम यद् भवतः स्वरूपम् [भा।पु। ३.९.३] इत्य्-आदि श्री-ब्रह्म-वाक्यात् ।</p>
<p>[१९५]</p>
<p>नन्व् एवंभूतस्य मर्त्येषु प्राकट्ये किं प्रयोजनम् ? उच्यते—गौणे सत्य् अपि प्रयोजनान्तरे मुख्यं तु भक्तेषु लीला-माधुर्याभिव्यञ्जनम् एवेत्य् आह—</p>
<blockquote>
<p><strong>मर्त्यावतारस् त्व् इह मर्त्य-शिक्षणं</strong><br>
<strong>रक्षो-वधायैव न केवलं विभोः ।</strong><br>
<strong>कुतोऽन्यथा स्याद् रमतः स्व आत्मनः</strong><br>
<strong>सीता-कृतानि व्यसनानीश्वरस्य ॥</strong> [भा।पु। ५.१९.५]****</p></blockquote>
<p>तु-शब्द आशङ्का-निवृत्त्य्-अर्थः । मर्त्य-लोके योऽवतार आविर्भावः । स तु साधु-जनोद्वेज-कर-क्षोबधायैव केवलं न भवति किन्तु मर्त्य-शिक्षणम् अपि । मर्त्येषु शिक्षणं तद्-अर्थ-प्रकाशनं यत् तन्-मयम् अपि । तत्र बहिर्मुखेषु विषयासङ्ग-दुर्वारताप्रकाशनम् आनुषङ्गिकम् । उद्देश्यं तु स्वभक्ति-वासनेषु चित्तार्द्रता-कर-विरह-संयोगमय-निज-लीला-विशेष-माधुर्य-प्रकाशनम् । ततस् तद्-अर्थम् एवेत्य् अर्थः । अन्यथा यदि केवलं तद्-वधायैव स्यात् तदा आत्मनः परमात्मत्वेन परिपूर्णस्येश्वरस्य सर्वान्तर्यामिणः स्वे स्व-स्वरूपे तद्-एक-रूपे वैकुण्ठे च रममाणस्य सीता-कृत-व्यसनानीति कुतः स्यात् । मनसैव तद्-वधे शक्तत्वात् तद्-व्यसना-सम्भवाच् च । निज-माधुर्य-प्रकाशन-पक्षे तु तत् तत् सम्भवत्य् एवेति भावः ।</p>
<p>अत्र कृपा-रूपं तादृश-लीला-रूपं च माधुर्यम् अधिकं श्लाघितम् । तत्र श्री-सीता-वियोग-दुःखं च लीला-माधुर्यान्तर्गतम् एवेति न दोष इत्य् अपि दर्शितम् ।</p>
<p>[१९६]</p>
<p>तादृश-लीला च न प्राकृतवत् कामादि-सक्ततया, किन्तु स्वजन-विशेष-विषयक-कृपा-विशेषेणैवेत्य् आह—</p>
<blockquote>
<p><strong>न वै स आत्मात्मवतां सुहृत्तमः</strong><br>
<strong>सक्तस् त्रि-लोक्यां भगवान् वासुदेवः ।</strong><br>
<strong>न स्त्री-कृतं कश्मलम् अश्नुवीत</strong><br>
<strong>न लक्ष्मणं चापि विहातुम् अर्हति ॥</strong> [भा।पु। ५.१९.६]</p></blockquote>
<p>स वै खलु त्रिलोक्यां न सक्तः । तत्र हेतुः—आत्मा परमात्मा भगवान् परिपूर्णैश्वर्यादिः, वासुदेवः सर्वाश्रयश् चेति । किन्तु आत्मवताम् आत्मा स्वयम् एव नाथत्वेन विद्यते येषां, तेषां स्व-विषयक-ममता-धारिणां भक्त-विशेषाणाम् इत्य् अर्थस् तेषाम् एव सुहृत्तमः । तस्माद् यथान्यो स्त्रीत्व-हेतुकं कश्मलम् अश्नुवते तेन, तथा नासाव् अश्नुवीत । अतस् तस्या आत्मवत्त्वेनैव तादृश-कश्मल-हेतु-तत्-प्रीति-विषयतापीति भावः । तथा देव-दूत-समयातिक्रमेणात्मवतोऽपि लक्ष्मणस्य परित्यागो यः, स खलु नात्यन्तिक इत्य् आह—न लक्ष्मणम् इति । विहातुम् अपि नार्हति न शक्नोति । अनन्तरं झटित्य् एव स्वर्ग-स्थतया स्वागमनं प्रतीक्षमाणैस् तद्-आदिभिः सह स्वधिष्ण्यारोहात् । अधुनापि तेन सीतादिभिश् च सहैवास्मिन् किंपुरुष-वर्षेऽप्य् अस्माभिर् दृश्यमानत्वात् । ततो मर्यादा-रक्षार्थम् एव किञ्चित् तत्-तद्-अनुकरणम् इति भावः ।</p>
<p>[१९७]</p>
<p>पूर्वार्थम् एव स्थापयितुं भक्त्य्-एक-कारण-कारुण्य-प्रमुख-परम-माधुर्यं सर्वोर्ध्वम् आह द्वाभ्यां—</p>
<blockquote>
<p><strong>न जन्म नूनं महतो न सौभगं</strong><br>
<strong>न वाङ् न बुद्धिर् नाकृतिस् तोष-हेतुः ।</strong><br>
<strong>तैर् यद् विसृष्टान् अपि नो वनौकसश्</strong><br>
<strong>चकार सख्ये बत लक्ष्मणाग्रजः ॥</strong> [भा।पु। ५.१९.७]</p></blockquote>
<p>महतः पुरुषाज् जन्म । सौभगं सौन्दर्यम् । आकृतिर् जातिः । यद् यस्मात् । तैर् जन्मादिभिर् विसृष्टान् त्यक्तान् अस्मान् तदीय-परम-भक्त-श्री-सीतान्वेषणादि-भक्ति-तुष्टत्वेन बताहो लक्ष्मणस्य सर्व-सद्-गुण-लक्ष्म-लक्षितस्य सुमित्रानन्दनस्याग्रजोऽपि सखित्वे कृतवान् दास्यायोग्यान् अपि सह-विहारादिना सखीन् इव कृतवान् इत्य् अर्थः । सुग्रीवम् उपलक्ष्य वा तथोक्तम् ।</p>
<p>[१९८]</p>
<p>तस्मात्—</p>
<blockquote>
<p><strong>सुरोऽसुरो वाप्य् अथ वानरो नरः</strong><br>
<strong>सर्वात्मना यः सुकृतज्ञम् उत्तमम्</strong><br>
<strong>भजेत रामं मनुजाकृतिं हरिं</strong><br>
<strong>य उत्तरान् अनयत् कोसलान् दिवम् इति ॥</strong> [भा।पु। ५.१९.८]</p></blockquote>
<p>पूर्वं स्वरूप-ज्ञान-मय-भक्त्या मनुजाकृताव् एव परम-स्वरूपत्वं दर्शितवान् । सम्प्रति माधुर्य-ज्ञान-मय-भक्त्यापि विशिष्य तम् एवाराधयति–<strong>मनुजाकृतिं हरिम्</strong> इति । तत्रापि श्री-कपिलादिकं व्यावर्तयति–<strong>रामम्</strong> इति । <strong>उत्तमम्</strong> असमोर्ध्व-गुणं <strong>सुकृतज्ञं</strong> स्वल्पयापि भक्त्या सन्तुष्यन्तम् इति ।</p>
<p>॥ ५.१९ ॥ श्री-हनूमान् ॥ १९३-१९८ ॥</p>
<p>[१९९]</p>
<p>तथा मैवं विभोऽर्हति [भा।पु। १०.२३.३१] इत्य्-आदौ, प्रेष्ठो भवांस् तनुभृतां किल बन्धुर् आत्मा [भा।पु। १०.२९.३२] इत्य् अत्रापि नर्मालाप-मय-श्लेषम् अङ्ग्या स्वीय-भावोत्कर्षेण रसोल्लासः पुरतो दर्शनीयः । अथायोग्य-गौण-सङ्गत्यापि मुख्यस्योल्लासो यथा त्वक्-श्मश्रु-रोम-नख-केश- [भा।पु। १०.६०.४५] इत्य्-आदिकं श्री-रुक्मिणी-वाक्यम् । अत्र प्रतीपत्वेनायोग्यस्यापि बीभत्स्यस्य सङ्गतिः प्रकृत-कृष्ण-विषयक-कान्त-भाव-प्रशंसा-कारि-वचन-भङ्ग्यैव कृतेति तद्-उत्कर्षायैव जाता । ततो रसोल्लास एवेति । तथान्यत्र—</p>
<blockquote>
<p><strong>एताः परं स्त्रीत्वम् अपास्त-पेशलं</strong><br>
<strong>निरस्त-शौचं बत साधु कुर्वते ।</strong><br>
<strong>यासां गृहात् पुष्कर-लोचनः पतिर्</strong><br>
<strong>न जात्व् अपैत्य् आहृतिभिर् हृदि स्पृशन् ॥</strong> [भा।पु। १.१०.३०]</p></blockquote>
<p>सा च श्री-रुक्मिण्याद्य्-अवर-तज्-जाति-भेदत्वेनैवात्र गृहीता । अपास्त-पेशलत्वादिकं हि तज्-जात्य्-अन्तराश्रयं न तु रुक्मिण्याद्य्-आश्रयम् । ताभिस् तासाम् अपि साधुत्व-करणात् । ततश् चान्यां तत्-तद्-दोष-युक्तां स्त्री-जातिम् अपि या निज-कीर्त्य्-आदिना शुद्धां कुर्वन्तीत्य् अर्थः । तासां तत्-तद्-दोष-रहित-सर्व-गुणालङ्कृतत्वे तद्-अवरासां साधुत्व-विधाने च हेतुम् आह—यासाम् इति । स्वयं तथाविधोऽप्य् आहृतिभिः प्रेयसी-जनोचित-गुण-समाहारैर् या एव हृदि स्पृशन् मनस्यासज्जन् यासां गृहाद् अपि न जात्व् अपैतीति । तस्माद् अत्रापि बीभत्स-सङ्गतिः पूर्ववद् व्याख्येया ।</p>
<p>॥ १.१० ॥ कौरवेन्द्र-पुर-स्त्रियः ॥ १९९॥</p>
<p>[२००]</p>
<p>अथ गौणेष्व् अयोग्य-मुख्यानां सङ्गताव् अपि पूर्व-रीत्या रसोल्लासो, यथा—</p>
<blockquote>
<p><strong>गोप्योऽनुरक्त-मनसो भगवत्य् अनन्ते</strong><br>
<strong>तत्-सौहृद-स्मित-विलोक-गिरः स्मरन्त्यः ।</strong><br>
<strong>ग्रस्तेऽहिना प्रियतमे भृश-दुःख-तप्ताः</strong><br>
<strong>शून्यं प्रिय-व्यतिहृतं ददृशुस् त्रिलोकम् ॥</strong> [भा।पु। १०.१६.२०]</p></blockquote>
<p>अत्र गौणः करुण-रस एव योग्यः । तत्र स्व-प्रतीपे सम्भोगाख्य उज्ज्वलस् त्व् अयोग्यः । तथापि तत्र स्मित-विलोकादि-रूप-तत्-सङ्गतिः स्मर्यमाण-मात्रत्वेन तत्-तद्-भावाभिव्यञ्जन-भङ्ग्या शोकम् उत्कर्षयति । ततो रसोल्लास एवेति ।</p>
<p>॥ १०.६० ॥ श्री-शुकः ॥ २०० ॥</p>
<p>[२०१]</p>
<p>अथ मुख्येष्व् अयोग्य-सञ्चारि-सङ्गताव् अपि यथा <strong>ता वार्यमाना पतिभिः</strong> [भा।पु। १०.२९.८] इत्य्-आदि ।</p>
<p>अथ च तेषाम् अग्रे तादृशं चापल्यम् अयोग्यम् अपि तदानीं मोहातिरेकाभिव्यञ्जना-भङ्ग्या महाभावाख्यं सर्वानुसन्धान-रहितं कान्त-भावस्य उत्कर्षम् एव गमयामास । तत उल्लसत्य् एव रस इति ।</p>
<p>॥ १०.२९ ॥ श्री-शुकः ॥ २०१ ॥</p>
<p>[२०२]</p>
<p>एवम् उदाहरणान्तराण्य् अप्य् उन्नेयानि । अथ यद् उक्तम् अयोग्यस्योत्कर्षे तु रसाभासत्वस्यैव उल्लास इति तत्रोदाहरणम्—<strong>युवां न नः सुतौ साक्षात् प्रधान-पुरुषेश्वरौ</strong> [भा।पु। १०.६५.१८] इति ।</p>
<p>अत्र पितृ-भावेनाभिव्यक्तस्य श्री-वसुदेवस्य एव योग्यं वात्सल्यम् अतिक्रम्य सङ्गता भक्तिर् न रसत्वायोपपद्यते इति । समाधानं च पूर्वानुसारेण श्री-बलदेव-वद् एव योजनीयम् । रसाभास-प्रसङ्गे समाधानानि चैतानि तेष्व् एव निर्दोषेषु क्रियन्ते । तद्-इतरेषु तु न तद्-अर्थम् अनुगृह्यते । तस्मात् सर्वथा परिहार्यस् तत्-प्रसङ्गः । योग्येन योग्य-सङ्गत्या रसोल्लासस्योदाहरणानि तु स्वयम् उह्यानि ।</p>
<p>॥ १०.६५ ॥ श्री-वसुदेवः ॥ २०२ ॥</p>
<p>[२०३]</p>
<p>[२०३.१] अथ तत्-प्रीति-विशेष-मया रसाः प्रकर्तव्याः । तत्र <strong>शान्तापर-नामा ज्ञान-भक्ति-मयो</strong> रसः । तत्रालम्बनः पर-ब्रह्मत्वेन स्फुरन् ज्ञान-भक्ति-विषयश् चतुर्भुजादि-रूपः श्री-भगवान् । तद्-आधारा भगवल्-लीला-गत-महा-ज्ञानि-भक्ताश् च । तत्र भगवान् एवं तदैव भगवान् अरविन्द-नाभः [भा।पु। ३.१५.३७] इत्य्-आदिभिः श्री-सनकादीनां वैकुण्ठ-गमने दर्शितः । ज्ञानि-भक्ताश् च आत्मारामाश् च मुनयः [भा।पु। १.७.१०] इत्य्-आदिना वर्णिताः । तेषु च श्री-चतुःसनाद्या एव तादृशाः । श्री-शुकदेवस्य तु लीला-रस-माधुर्याकृष्टतया श्री-भागवताभिनिवेशाद् यत्रैव श्रीमद्-भागवतं सर्वोत्तमत्वम् अभिप्रैति, तत्रैव गृध्नुना भवेत् ।</p>
<p><strong>अथोद्दीपनाश्</strong> च तस्य गुण-क्रिया-द्रव्य-प्रायाः । तत्र <strong>गुणाः</strong>&ndash;सच्-चिद्-आनन्द-सान्द्राङ्गत्वं, सदा स्वरूप-सम्प्राप्तत्वं, भगवत्त्वं, परमात्मत्वं, विद्या-शक्ति-प्रधानत्वं, विभुत्वं, हतारि-मुक्ति-दायकत्वं, शान्त-भक्त-प्रियत्वं, समत्वं, दान्तत्वं, शान्तत्वं, शुचित्वं, अद्भुत-रूपवत्त्वम् इत्य्-आदयः । <strong>क्रियाश्</strong> च भक्त-पालनाद्याः । <strong>द्रव्याणि</strong> च महोपनिषज्-ज्ञानि-भक्त-पाद-रजस्-तुलसी-तदीय-स्थानादीनि ।</p>
<p><strong>अथानुभावाः</strong>&ndash;तत्-तद्-गुणादि-प्रशंसा पर-ब्रह्म-परमात्मादि-नामोच्चारणं ब्रह्म-सुखावधीरणा-पूर्वक-भगवद्-उन्मुखत्वम् इत्य्-आदयः । नासाग्र-न्यस्त-दृष्टित्वावधूत-चेष्टा-ज्ञान-मुद्रादि-पूर्वक-जृम्भाङ्ग-मोटन-हरि-नति-स्तुति-प्रभृतयश् च । सात्त्विकाश् च प्रायः प्राकृता एव ।</p>
<p>अथ सञ्चारिणः&ndash;निर्वेद-धृति-हर्ष-मति-स्मृति-विषादोत्सुकतावेग-वितर्काद्याः ।</p>
<p>अथ स्थायी ज्ञान-भक्तिः । सा च—</p>
<blockquote>
<p>योऽन्तर्हितो हृदि गतोऽपि दुरात्मनां त्वं ।<br>
सोऽद्यैव नो नयन-मूलम् अनन्त राद्धः ॥ [भा।पु। ३.१५.४६] इत्य्-आदिभिर् व्यञ्जिता ।</p></blockquote>
<p>तन्-मय-रस-व्यञ्जकं च तत्रैव—</p>
<blockquote>
<p>तस्यारविन्द-नयनस्य पदारविन्द-<br>
किञ्जल्क-मिश्र-तुलसी-मकरन्द-वायुः ।<br>
अन्तर्-गतः स्व-विवरेण चकार तेषां<br>
सङ्क्षोभम् अक्षर-जुषाम् अपि चित्त-तन्वोः ॥ [भा।पु। ३.१५.४३] इत्य्-आदिकम् ।</p></blockquote>
<p>अत्रारविन्द-नयन आलम्बनः । वायुर् उद्दीपनः । तनु-सङ्क्षोभ-रूप उद्भास्वर-विशेषः सात्त्विक-विशेषश् चानुभावः । चित्त-सङ्क्षोभ-रूपो हर्षः सञ्चारी । अक्षर-जुषाम् अपीति निर्देश-विशिष्टेन तन्-निर्देशेन लब्धा ज्ञान-भक्तिः स्थायी । तत्-समूहस्यैकत्रानुभवेन समर्थनात् ज्ञान-भक्ति-मयो रस इति विवेचनीयम् ।</p>
<p>[२०३.२]अथ भक्ति-मयेषु रसेषु <strong>आश्रय-भक्ति-मयो रस</strong> उदाह्रीयते । तत्र <strong>आलम्बनः</strong> पालकत्वेन स्फुरन्न् आश्रय-भक्त्य्-आश्रयः श्री-कृष्णः, तद्-आधारास् तल्-लीला-गत-परम-पाल्याश् च ।</p>
<p>अत्र श्री-कृष्णोऽन्यत्रत्येषु श्रीमन्-नराकारता-प्रधानः परमेश्वराकारश् च । श्रीमद्-व्रज-वासिषु तु पर-मधुर-परम-प्रभाव-श्रीमन्-नराकार एव ।</p>
<p>अथ ते <strong>पाल्या</strong> द्विविधाः–साधारणाः प्रपञ्च-कार्याधिकृता बहिरङ्गाः, तदीय-चरण-च्छायैक-जीवनाश् चान्तराङ्गाः । तत्र पूर्वेषां ब्रह्म-शिवादयस् तु भक्ति-विशेष-सद्-भावात् तद्-अन्तरङ्गा एव ।</p>
<p>अथोत्तरे त्रिविधाः–साधारणाः, श्री-यदु-पुर-वासिनः, श्रीमद्-व्रज-पुर-वासिनश् च । तत्र प्रथमे जरासन्ध-बद्ध-राजादयो मुनि-विशेषादयश् च । उत्तर-वर्ग-द्वयं श्रेणी-जनादिकम् ।</p>
<p><strong>अथोद्दीपनेषु गुणाः</strong> । तत्र परमेश्वराकारावलम्बनानां भगवत्त्वम् अवतारावली-बीजत्वम् आत्मारामाकर्षित्वं पूतनादीनाम् अपि तद्-वेशानुकरणेन महा-भक्त-भाव-दातृत्वं परमात्मत्वम् अनन्त-ब्रह्माण्डाश्रयैक-रोम-विवरांशत्वम् इत्य्-आदयो वक्ष्यमाण-मिश्राः ।</p>
<p>श्रीमन्-नराकारावलम्बनानां कृपाम्बुधित्वम् आश्रित-पालकत्वम् अविचिन्त्य-महा-शक्तित्वं परमाराध्यत्वं सर्वज्ञत्वं सुदृढ-व्रतत्वं समृद्धिमत्त्वं क्षमा-शीलत्वं दाक्षिण्यं सत्यं दाक्ष्यं सर्व-शुभङ्करत्वं प्रतापित्वं धार्मिकत्वं शास्त्र-चक्षुष्ट्वं भक्त-सुहृत्त्वं वदान्यत्वम् ओजः कीर्तिः तेजः सहो बलानि प्रेम-वश्यत्वादयश् च।</p>
<p>अथ <strong>जातयः</strong> पूर्वेषां तत्-तद्-अनुकारितया प्रतीता गोपत्वादयः तत्-स्मारकाः श्यामत्वादयश् च । उत्तरेषां तत्-तच्-छ्रेष्ठत्वेनैव प्रतीतास् ते उभये ।</p>
<p>अथ <strong>क्रियाः</strong> । पूर्वेषां सृष्टि-स्थित्य्-आदिकृतो विश्वरूप-दर्शनाद्याः वक्ष्यमान-मिश्राः । उत्तरेषां पर-पक्ष-निबर्हण-स्व-पक्ष-पालन-सानुग्रहावलोकनाद्याः ।</p>
<p>अथ <strong>द्रव्याणि</strong> । तदीयास्त्र-वादित्र-भूषण-स्थान-पदाङ्क-भक्तादीनि । तानि च पूर्वेषाम् अलौकिकतयैव स्पष्टानि । उत्तरेषां चैतान्येवालौकिकत्वेऽपि लौकिकायमानतयैव<sup id="fnref:70"><a href="#fn:70" class="footnote-ref" role="doc-noteref">70</a></sup> दर्शित-प्रभावानि ।</p>
<p>अथ <strong>कालाश्</strong> चोभयत्र तज्-जन्म-तद्-विजयादि-सम्बन्धित इति ।</p>
<p><strong>अथानुभावाः</strong> । तत्-सम्बन्धेनैव वसतिस् तत्-प्रभावादि-मय-गुण-नाम-कीर्तनम् इत्य्-आदयः । तथा पूर्वोक्ता अपि ।</p>
<p>अथ <strong>सञ्चारिणः</strong> । तत्र योगे हर्ष-गर्व-धृतयः । अयोगे क्लम-व्याधी । उभयत्र निर्वेद-शङ्का-विषाद-दैन्य-चिन्ता-स्मृति-व्रीडा-मत्य्-आदयो मृतिश् च । सा योगेऽपि यथा श्री-भीष्मान्तिम-चरिते—<strong>विशुद्धया धारणया</strong> [भा।पु। १.९.३१] इति । एवं तत्र युधि तुरग-रजः [भा।पु। १.९.३४] इत्य्-आदौ, मम निशित-शरैर् विभिद्यमान-त्वची इत्य् अनेनैव स्वापराध-द्योतक-वाक्ये दैन्यम् उदाहार्यम् । शित-विशिख-हतः [भा।पु। १.९.३८] इत्य्-आदिकेऽपि ।</p>
<p>॥ १.९ ॥ श्री-सूतः ॥ २०३ ॥</p>
<p>[२०४]</p>
<p>अथ <strong>स्थायी</strong> चाश्रय-भक्त्य्-आख्यः । यथा—</p>
<blockquote>
<p><strong>भवाय नस् त्वं भव विश्व-भावन</strong><br>
<strong>त्वम् एव माताथ सुहृत्-पतिः पिता ।</strong><br>
<strong>त्वं सद्-गुरुर् नः परमं च दैवतं</strong><br>
<strong>यस्यानुवृत्त्या कृतिनो बभूविम ॥</strong> [भा।पु। १.११.७]****</p></blockquote>
<p>अत्र विभावोद्भास्वरानुभाव-वैशिष्ट्येनैव सात्त्विकादीनाम् अपि लब्धत्वात् तत्-संवलन-चमत्कारात्मक-रसोदाहरणम् अपि ज्ञेयम् । यथोक्तम्—</p>
<blockquote>
<p>सद्-भावश् चेद् विभावादेर् द्वयोर् एकस्य वा भवेत् ।<br>
झटित्य् अन्य-समाक्षेपात् तदा दोषो न विद्यते ॥ [सा।द। ३.१७]</p></blockquote>
<p>अन्य-समाक्षेपश् च प्रकरण-वशाद् इति ।</p>
<p>॥ १.११ ॥ द्वारका-प्रजाः श्री-भगवन्तम् ॥ २०४ ॥</p>
<p>[२०५]</p>
<p><strong>आश्रय-भक्ति-मयो रसो</strong> द्विविधः । अयोगात्मको योगात्मकश् च । अयोगो द्विविधः–प्रथमाप्राप्तिर् वियोगश् च । योगश् च द्विविधः । क्रमेण द्विविधायोगानन्तरजः सिद्धिस् तुष्टिश् चेति । तत्र प्रथमाप्राप्त्य्-आत्मकम् अयोगम् आह—</p>
<blockquote>
<p><strong>इति मागध-संरुद्धा भवद्-दर्शन-काङ्क्षिणः ।</strong><br>
<strong>प्रपन्नाः पाद-मूलं ते दीनानां शं विधीयताम् ॥</strong> [भा।पु। १०.७०.३१]</p></blockquote>
<p>अत्र <strong>भगवद्-दर्शन-काङ्क्षिण</strong> इत्य् अनेन तद्-दर्शनार्थैव बन्ध-मुमुक्षापि विज्ञापिता । ततः स्थायी दर्शितः । पाद-मूलम् आलम्बनम् । संरोधी विरोध-मुखेनोद्दीपनः । प्रपत्तिर् उद्भास्वरः । औत्सुक्यं दैन्यं च सञ्चारिणौ । ताभ्यां सात्त्विकादयश् च ज्ञेयाः ।</p>
<p>॥ १०.६० ॥ राज-दूतः श्री-भगवन्तम् ॥ २०५ ॥</p>
<p>[२०६]</p>
<p>एतद्-अनन्तरं <strong>सिद्ध्य्</strong>-आख्यं <strong>योगं</strong> तेषाम् एवाह—</p>
<blockquote>
<p><strong>ददृशुस् ते घन-श्यामं पीत-कौशेय-वाससम् ।</strong><br>
<strong>श्रीवत्साङ्कं चतुर्-बाहुं</strong> [भा।पु। १०.७३.२-३] इत्य् आरभ्य—<br>
<strong>पिबन्त इव चक्षुर्भ्यां लिहन्त इव जिह्वया ॥</strong><br>
<strong>जिघ्रन्त इव नासाभ्यां रम्भन्त इव बाहुभिः ।</strong><br>
<strong>प्रणेमुर् हत-पाप्मानो मूर्धभिः पादयोर् हरेः ॥</strong><br>
<strong>कृष्ण-सन्दर्शनाह्लाद- ध्वस्त-संरोधन-क्लमाः ।</strong><br>
<strong>प्रशशंसुर् हृषीकेशं गीर्भिः प्राञ्जलयो नृपाः ॥</strong> [भा।पु। १०.७३.५-७]</p></blockquote>
<p><strong>पिबन्त</strong> इत्य्-आदाव् इव शब्द उत्प्रेक्षायाम् । तद्-अद्भुत-रूप-दर्शनेन चक्षुषोर् अत्यन्त-विस्फारणात् पिबन्त इवेत्य् उक्तम् । एवं तदीय-मधुर-गन्ध-जात-चरणारविन्द-लेहन-लोभात् पुनः पुनर् या जृम्भा जाता, तल्-लिङ्गेन तच्-चरणारविन्दं <strong>लिहन्त</strong> इवेत्य् उक्तम् । अत एव <strong>जिघ्रन्त</strong> <strong>इव नासाभ्याम्</strong> इति । नासा-पुट-फुल्लतालिङ्गेन तस्य सर्वाङ्गम् एव युगपज् जिघ्रन्त इवेत्य् उक्तम् । तद्-अर्थम् इव तद्-विस्तारणं कृतम् इत्य् अर्थः । तथापि भक्तत्वात् तच्-चरणस्यैवावलेहेच्छा युक्तेति तथा व्याख्यातम् । एवम् उत्तरत्रापि । परमावेश-कृत-बाहु-चालन-लिङ्गेन तच्-चरणारविन्दं श्लिष्यन्त इवापीति सर्वथा तद्-आवेश एव तात्पर्यम् ।</p>
<p>॥ १०.७३ ॥ श्री-शुकः ॥ २०६ ॥</p>
<p>[२०७]</p>
<p>अथ <strong>वियोगः</strong> । यर्ह्य् अम्बुजाक्षापससार [भा।पु। १.११.९] इत्य्-आदौ श्री-द्वारका-प्रजा-वाक्ये तासां प्रभावो व्यक्तः । श्री-व्रज-प्रजानां च  [भा।पु। १०.३५.२५] इत्य्-आदौ—मोचयन् व्रज-गवां दिन-तापम् इत्य् अनेन सूचितः । व्रज एव तिष्ठतां वृद्ध-बाल-गवाम् अपि किम् उत मनुष्याणाम् इत्य् अर्थः ।</p>
<p>अथ तद्-अनन्तरजं <strong>तुष्ट्य्</strong>-आख्यं योगं द्वारका-प्रजानाम् आह—</p>
<blockquote>
<p><strong>आनर्तान् स उपव्रज्य स्वृद्धाऽ जन-पदान् स्वकान् ।</strong><br>
<strong>दध्मौ दरवरं तेषां विषादं शमयन्न् इव ॥</strong> [भा।पु। १.११.१]</p></blockquote>
<p>इवेति वाक्यालङ्कारे ।</p>
<p>॥ १.११ ॥ श्री-सूतः ॥ २०७ ॥</p>
<p>[२०८]</p>
<p>श्री-व्रज-प्रजानाम् अपि मोचयन्न् [भा।पु। १०.३५.२५] इत्य्-आदिनैव व्यक्तः । तथा व्रज-वन-स्थितानाम् अपि श्री-व्रज-देवी-वाक्यैः वृन्दावनं सखि भुवो वितनोति कीर्तिम् [भा।पु। १०.२१.१०] इत्य्-आदिभिः । हन्त चित्रम् अबला शृणुतेदम् [भा।पु। १०.३५.४] इत्य्-आदिभिश् च ज्ञेयः ।</p>
<p>अथ <strong>दास्य-भक्ति-मयो रसः</strong> । <strong>तत्रालम्बनः</strong> प्रभुत्वेन स्फुरन् दास्य-भक्त्य्-आश्रयः श्री-कृष्णः । तद्-आधाराः श्री-कृष्ण-लीला-गत-स्वोत्कृष्ट-तदीय-भृत्याश् च । श्री-कृष्ण इह परमेश्वराकारः श्रीमन्-नराकारश् चेति द्विविधः पूर्वोक्ताविर्भाव एव । तद्-भृत्याश् च तत्-तद्-अनुशीलत्वेन द्विविधाः । पुनस् ते च त्रिविधाः । अङ्ग-सेवकाः पार्षदाः प्रेष्याश् च । तत्राङ्ग-सेवका अङ्गाभ्यञ्जक-ताम्बूल-वस्त्र-गन्ध-समर्पकादयः । पार्षदा मन्त्रि-सारथि-सेनाध्यक्ष-धर्माध्यक्ष-देशाध्यक्षादयः । विद्याधदि-चातुर्येण सभा-रञ्जकाश् च । पुरोहितस्य प्राधान्याद् गुरु-वर्गान्तः-पात एव । पार्षदत्वम् अप्य् अंशेन । प्रेष्याः सादिपदातिशिल्पि-प्रभृतयः । एते च यथा-पूर्वं प्रायः प्रियतराः । श्रीमद्-उद्धव-दारुक-प्रभृतीनां त्व् अङ्ग-सेवादि-वैशिष्ट्यम् अप्य् अस्तीति सर्वतोऽप्य् आधिक्यम् । तत्रापि श्रीमद्-उद्धवस्य बहुशोऽपि त्वं मे भृत्यः सुहृत् सखा [भा।पु। ११.११.४९] इत्य्-आद्य् उक्तेः ।</p>
<p><strong>अथोद्दीपनाः</strong> पूर्वोक्ता एव । तत्र विशेषतोऽङ्ग-सेवकेषु <strong>गुणाः</strong> सौन्दर्य-सौकुमार्यादयः । क्रिया शयन-भोजनादिकाः । <strong>द्रव्याणि</strong> तत्-सेवोपयोग्यानि तद्-उच्छिष्टानि च । पार्षदेषु गुणाः प्रभुत्वादयः । प्रेष्येषु प्रतापादय इत्य्-आदि ।</p>
<p>अथानुभावाः प्रायः पूर्वोक्ता एव । तथा योगे स्व-स्व-कर्मणि तात्पर्यम् । यत् खलु सेवा-समये कम्प-स्तम्भाद्य्-उद्भवम् अपि विलापयति तत्-तत्-कर्म-तात्पर्यं हि तस्यासाधारणो धर्मः । कम्पादिस् तु सर्व-साधारणस् ततः पूर्वस्यैव बलवत्त्वम् इति । एवम् अन्यत्रापि रसे यथायथम् उन्नेयम् । अथायोगेऽपि स्व-स्व-कर्मानुसन्धानं तद्-अर्चास्व् अपि तत्-तत्-कृतिर् एव वा ।</p>
<p>अथ सञ्चारिणोऽपि प्राग्-उक्ता एव । अथ स्थायी च दास्य-भक्त्य्-आख्यः । स चाक्रूरादीनाम् ऐश्वर्य-ज्ञान-प्रधानः । श्रीमद्-उद्धवादीनां तत्-तत्-सद्-भावेऽपि माधुर्य-ज्ञान-प्रधानः । श्री-व्रज-स्थानं तु माधुर्येक-मय एव ।</p>
<p>अथाप्य् एषां प्रीतेर् भक्तित्वं श्री-गोप-राज-कुमारत्व-परम-गुण-प्रभावत्वादिनैवादर-सद्-भावात् । तत्राक्रूरस्य ददर्श रामं कृष्णं च व्रजे गो-दोहनं गतौ [भा।पु। १०.३८.२८] इत्य्-आदि लीलायाम् अनुभूत-तादृश-माधुर्यस्यापि यमुना-ह्रदे दृष्टेन तद्-ऐश्वर्य-विशेषेणैव चमत्कार-परिपोषात् तत्-प्रधानत्वं व्यक्तम् । श्रीमद्-उद्धवस्य माधुर्य-प्रधानत्वं तु श्री-गोकुल-वासि-भाग्य-श्लाघायां स्फुटम् एव व्यक्तम् । अत एव तादृशस्यापि तस्यैवं स्वेच्छा-मय-नर-लीला-माधुर्यावेशः स्मर्यमाणो मम तद्-वियोग-खेदं वर्धयतीति भगवद्-अन्तर्धानानन्तरम् उद्धवः स्वयम् आह—</p>
<blockquote>
<p><strong>मां खेदयत्य् एतद् अजस्य जन्म-</strong><br>
<strong>विडम्बनं यद् वसुदेव-गेहे ।</strong><br>
<strong>व्रजे च वासोऽरि-भयाद् इव स्वयं</strong><br>
<strong>पुराद् व्यवात्सीद् यद्-अनन्त-वीर्यः ॥</strong> [भा।पु। ३.२.१६] इति ।</p></blockquote>
<p>[२०९]</p>
<p>अत एव श्लाघितं यन्-मर्त्य-लीलौपायिकम् [भा।पु। ३.२.१२] इति । अग्रे परम-मधुरत्वेन तां लीलाम् अपि वर्णयति—</p>
<blockquote>
<p><strong>वसुदेवस्य देवक्यां जातो भोजेन्द्र-बन्धने ।</strong><br>
<strong>चिकीर्षुर् भगवान् अस्याः शम् अजेनाभियाचितः ॥</strong><br>
<strong>ततो नन्द-व्रजम् इतः पित्रा कंसाद् विबिभ्यता ।</strong><br>
<strong>एकादश समास् तत्र गूढार्चिः स-बलोऽवसत् ॥</strong><br>
<strong>परीतो वत्सपैर् वत्सांश् चारयन् व्यहरद् विभुः ।</strong><br>
<strong>यमुनोपवने कूजद्- द्विज-सङ्कुलिताङ्घ्रिपे ॥</strong><br>
<strong>कौमारीं दर्शयंश् चेष्टां प्रेक्षणीयां व्रजौकसाम् ।</strong><br>
<strong>रुदन्न् इव हसन् मुग्ध- बाल-सिंहावलोकनः ॥</strong> [भा।पु। ३.२.२५-२८] इत्य्-आदि ।</p></blockquote>
<p>रुदन्न् इव हसन्न् इति जनन्य्-आद्य्-अग्रे कौमार-चेष्टा-विशेषः ॥</p>
<p>॥ ३.२ ॥ श्रीमान् उद्धवः ॥ २०८-२०९ ॥</p>
<p>[२१०]</p>
<p>अथ श्री-व्रज-स्थानां माधुर्य-ज्ञानैक-मयत्वम् आह—</p>
<blockquote>
<p><strong>पाद-संवाहनं चक्रुः केचित् तस्य महात्मनः ।</strong><br>
<strong>अपरे हत-पाप्मानो व्यजनैः समवीजयन् ॥</strong> [भा।पु। १०.१५.१८]****</p></blockquote>
<p>महात्मानो महा-गुण-गण-गुणितस्य हत-पाप्मानो न तु वयम् इव तादृश-भाग्यान्तराय-लक्षण-पाप-युक्ता इति श्री-शुकदेवस्य दैन्योक्तिस् तत्-स्पृहातिशयं व्यञ्जयति ।</p>
<p>॥ १०.१५ ॥ श्री-शुकः ॥ २१० ॥</p>
<p>[२११]</p>
<p>तथा,</p>
<blockquote>
<p><strong>हन्तायम् अद्रिर् अबला हरि-दास-वर्यः</strong> [भा।पु। १०.२१.१८] इत्य्-आदि ।</p></blockquote>
<p>स्पष्टम् ।</p>
<p>॥ १०.२१ ॥ श्री-गोप्यः ॥ २११ ॥</p>
<p>[२१२]</p>
<p>तद् एतद्-विभावादि-स्थाय्य्-अन्त-संवलन-चमत्कारात्मको रसो ज्ञेयः । स च पूर्ववत् <strong>प्रथमाप्राप्त्य्-आत्मको</strong>, यथा—</p>
<blockquote>
<p><strong>अप्य् अद्य विष्णोर् मनुजत्वम् ईयुषो</strong><br>
<strong>भारावताराय भुवो निजेच्छया ।</strong><br>
<strong>लावण्य-धाम्नो भवितोपलम्भनं</strong><br>
<strong>मह्यं न न स्यात् फलम् अञ्जसा दृशः ॥</strong> [भा।पु। १०.३८.१०]****</p></blockquote>
<p>स्पष्टम् ।</p>
<p>॥ १०.३८ ॥ श्री-अक्रूरः ॥ २१२ ॥</p>
<p>[२१३]</p>
<p>तद्-अनन्तर-प्राप्ति-लक्षण-सिद्ध्य्-आत्मको, यथा—</p>
<blockquote>
<p><strong>भगवद्-दर्शनाह्लाद- बाष्प-पर्याकुलेक्षणः ।</strong><br>
<strong>पुलकाचिताङ्ग औत्कण्ठ्यात् स्वाख्याने नाशकन् नृप ॥</strong> [भा।पु। १०.३८.३५]</p></blockquote>
<p>स्वाख्याने अक्रूरोऽहं नमस्करोमि इत्य् एतल्-लक्षणे ।</p>
<p>॥ १०.३८ ॥ श्री-शुकः ॥ २१३ ॥</p>
<p>[२१४]</p>
<p>अथ भगवद्-अन्तर्धानान्तरं <strong>वियोगात्मको</strong> यथा—</p>
<blockquote>
<p><strong>इति भागवतः पृष्टः क्षत्त्रा वार्तां प्रियाश्रयाम् ।</strong><br>
<strong>प्रतिवक्तुं न चोत्सेह औत्कण्ठ्यात् स्मारितेश्वरः ॥</strong><br>
<strong>यः पञ्च-हायनो मात्रा प्रातर्-आशाय याचितः ।</strong><br>
<strong>तन् नैच्छद् रचयन् यस्य सपर्यां बाल-लीलया ॥</strong><br>
<strong>स कथं सेवया तस्य कालेन जरसं गतः ।</strong><br>
<strong>पृष्टो वार्तां प्रतिब्रूयाद् भर्तुः पादाव् अनुस्मरन् ॥</strong> [भा।पु। ३.२.१-३]****</p></blockquote>
<p><strong>भागवतः</strong> श्रीमान् उद्धवः । <strong>क्षत्त्रा</strong> विदुरेण । जरसं वर्षाणां पञ्चविंशत्य्-उत्तर-शतस्य तादृशानां प्राकट्य-मर्यादा-कालस्यान्तिमं भागम् इत्य् एव विवक्षितं न तु जीर्णत्वम् । श्री-कृष्ण-सवयसस् तस्यापि तद्वन् नित्य-वयसत्वेन श्री-कृष्ण-सन्दर्भे स्थापितत्वात् नोद्धवोऽण्व् अपि मन्-न्यूनः [भा।पु। ३.४.३१] इति श्री-भगवद्-वाक्य-वैशिष्ठ्यात्। तत्र प्रवयसोऽप्य् आसन् युवानोऽतिमहौजस [भा।पु। १०.४५.१९] इत्य्-आदिना कैमुत्याच् च ॥</p>
<p>॥ ३.२ ॥ श्री-शुकः ॥ २१४ ॥</p>
<p>[२१५]</p>
<p>अत्र कृष्ण-द्युमणि-निम्लोचे [भा।पु। ३.२.७] इत्य्-आदौ दुर्भगो बत लोकोऽयम् [भा।पु। ३.२.८] इत्य्-आदिषु चात्मात्मीय-विगर्हादि-लक्षणो विलापश् च ज्ञेयः । अथ वियोगानन्तर-योग-लक्षण-तुष्ट्य्-आत्मक उदाहार्यः । तत्र साक्षात्कार-तुल्य-स्फूर्तात्मको यथा तद्-अनन्तरम् एव श्रीमद्-उद्धवस्य—</p>
<blockquote>
<p><strong>स मुहूर्तम् अभूत् तूष्णीं कृष्णाङ्घ्रि-सुधया भृशम् ।</strong><br>
<strong>तीव्रेण भक्ति-योगेन निमग्नः साधु निर्वृतः ॥</strong> [भा।पु। ३.२.४] इत्य्-आदि ।</p></blockquote>
<p>स्पष्टम् ।</p>
<p>॥ ३.२ ॥ श्री-शुकः ॥ २१५ ॥</p>
<p>[२१६]</p>
<p>एवम् एव व्रजे तद्-विरह-दुःख-मग्ने कृपया व्यवहार-रक्षार्थं केषुचिद् अव्यवच्छेदेनैव स्फुरतीत्य् अत एव श्रीमद्-उद्धव-प्रवेशे केषांचित् सुखम् अपि वर्णितम् । वासितार्थेऽभियुद्धद्भिः [भा।पु। १०.४६.९] इत्य्-आदिभिश् च । तां दीप-दीप्तैर् मणिभिर् विरेजुः [भा।पु। १०.४६.४५] इत्य्-आदिना च । अत एव श्री-भगवतापि प्रायः पितरौ प्रेयसीश् चैवोद्दिश्य सन्दिष्टम्–गच्छोद्धव व्रजं सौम्य [भा।पु। १०.४६.३] इत्य्-आदिना । पित्रादीनां तु सर्वत्र दुःख-मात्र-स्फुरणाद् अन्येषां सुखम् अपि नानुभव-पदवीम् आरोहति ।</p>
<blockquote>
<p>अपि स्मरति नः कृष्णो मातरं सुहृदः सखीन् ।<br>
गोपान् व्रजं चात्म-नाथं गावो वृन्दावनं गिरिम् ॥ [भा।पु। १०.४६.१८]</p></blockquote>
<p>इत्य्-आदि श्री-व्रजेश्वर-वचनात् । तत्र श्रीमद्-उद्धव-वासे तु प्रायः सर्वेषाम् अपि तादृशीं स्फूर्तिं वर्णयति—</p>
<blockquote>
<p><strong>उवास कतिचिन् मासान् गोपीनां विनुदन् शुचः ।</strong><br>
<strong>कृष्ण-लीला-कथां गायन् रमयामास गोकुलम् ॥</strong><br>
<strong>यावन्त्य् अहानि नन्दस्य व्रजेऽवात्सीत् स उद्धवः ।</strong><br>
<strong>व्रजौकसां क्षण-प्रायाण्य् आसन् कृष्णस्य वार्तया ॥</strong><br>
<strong>सरिद्-वन-गिरि-द्रोणीर् वीक्षन् कुसुमितान् द्रुमान् ।</strong><br>
<strong>कृष्णं संस्मारयन् रेमे हरि-दासो व्रजौकसाम् ॥</strong> [भा।पु। १०.४७.५४-५६]</p></blockquote>
<p><strong>संस्मारयन्</strong> स्फोरयन्न् इत्य् अर्थः । अत एव विनुदन् शुच इत्य्-आदिकम् उक्तम् ।</p>
<p>॥ १०.४७ ॥ श्री-शुकः ॥ २१६ ॥</p>
<p>[२१७]</p>
<p>अथ <strong>साक्षात्कार-लक्षण-तुष्ट्य्-आत्मकं</strong> श्रीमद्-उद्धवस्याह—</p>
<blockquote>
<p><strong>ततस् तम् अन्तर् हृदि सन्निवेश्य</strong><br>
<strong>गतो महा-भागवतो विशालाम् ।</strong><br>
<strong>यथोपदिष्टां जगद्-एक-बन्धुना</strong><br>
<strong>तपः समास्थाय हरेर् अगाद् गतिम् ॥</strong> [भा।पु। ११.२९.४७]****</p></blockquote>
<p>गम्यते इति <strong>गतिः</strong> । <strong>यथोपदिष्टां गतिम्</strong> इत्य् अस्य तृतीयानुसारेणायम् अर्थः । पूर्वं तत्र तं प्रति श्री-भगवता, वेदाहम् अन्तर्-मनसीप्सितं ते ददामि यत् तद् दूर-वापम् अन्यैः [भा।पु। ३.४.११] इत्य् अनेन तद्-अभीप्सितं दातुं प्रतिश्रुतम् । त्वद्-ईप्सित-पूर्त्य्-अर्थं यद् <strong>अन्यैर् दुरवापं,</strong> तद् ददामीत्य् अर्थः । तच् च देयं–पुरा मया प्रोक्तम् अजाय नाभा [भा।पु। ३.४.१३] इत्य्-आदिना सङ्क्षेप-भागवत-रूपम् इत्य् उद्दिष्टम् ।</p>
<p>अथ तादृश-तत्-प्रतिश्रुत-श्रवणेन परमोत्सुकतया परम-निजाभीप्सितम् असौ स्वयम् एव निवेदितवान्—</p>
<blockquote>
<p>को न्व् ईश ते पाद-सरोज-भाजां<br>
सुदुर्लभोऽर्थेषु चतुर्ष्व् अपीह ।<br>
तथापि नाहं प्रवृणोमि भूमन्<br>
भवत्-पदाम्भोज-निषेवणोत्सुकः ॥ [भा।पु। ३.४.१५] इत्य् अनेन ।</p></blockquote>
<p>अथागन्तुकं निज-मोह-विशेषं च निवेदितवान्—कर्माण्य् अनीहस्य भवोऽभवय [भा।पु। ३.४.१६] इत्य्-आदिभ्याम् । तच् च साक्षात्-तद्-उपदेश-बलेन प्रायः पर-प्रत्यायनार्थम् एव ज्ञेयम्, नोद्धवोऽण्व् अपि मन्-न्यूनः [भा।पु। ३.४.३१] इत्य्-आदेः ।</p>
<p>अथ तत्-तद्-अर्थोपयुक्ततया भगवद्-उद्दिष्टार्थम् अपि प्रार्थितवान्–ज्ञानं परं स्वात्म-रहः-प्रकाशं प्रोवाच कस्मै [भा।पु। ३.४.१८] इत्य्-आदिना । तत्र यद् वृजिनं तरेम इति वृजिनं तादृश-सेवा-विरह-दुःखम् । तादृश-लोक-मोह-दुःखं च । तत् तरणस्य तद्-रहस्य-ज्ञानाधीनत्वाद् इति भावः । ततश् च मद्-अभीष्टं श्री-भगवान् अपि सम्पादितवान् इति श्री-विदुरं प्रति कथितं श्रीमद्-उद्धवेन स्वयम् एव—</p>
<blockquote>
<p>इत्य् आवेदित-हार्दाय मह्यं स भगवान् परः ।<br>
आदिदेशारविन्दाक्ष आत्मनः परमां स्थितिम् ॥ [भा।पु। ३.४.१९] इति ।</p></blockquote>
<p>द्वितीये ब्रह्मणेऽपि परम-वैकुण्ठं दर्शयता तेनात्मनः परम-भगवत्ता-रूपा स्थितिर् दर्शिता । सा च श्री-द्वारका-वैभव-रूपेति श्री-भगवत्-सन्दर्भे स्थापितम् अस्ति । सङ्क्षेप-श्री-भागवत-रूपया चतुः-श्लोक्या च । तस्य तादृशत्वेऽपि विचित्र-लीला-भक्त-परवशत्व-रूपासाव् इति तत्रैव बोधितम् ।ततस् तद्-अनुभवेनोभयत्रापि श्रीमद्-उद्धवस्य धैर्यं जातम् इति तत्-तद्-उपयोगः । ततश् च ताम् एव <strong>तद्-उपदिष्टां गतिं</strong> जगामेत्य् अर्थः । तथैवोपदिष्टम् अन्ते तं प्रत्य् एकादशे—</p>
<blockquote>
<p>ज्ञाने कर्मणि योगे च<br>
वार्तायां दण्ड-धारणे ।<br>
यावान् अर्थो नृणां तात<br>
तावांस् तेऽहं चतुर्-विधः ॥ [भा।पु। ११.२९.३३] इति ।</p></blockquote>
<p>तस्य श्री-कृष्ण-रूपा गतिश् चेयं श्री-शुक-द्वारा श्री-भागवत-प्रचारात् पूर्वम् एव ज्ञेया । स्व-ज्ञान-प्रचारार्थम् एव हि सोऽयं पृथिव्यां रक्षितः । तद्-अनन्तरं चरितार्थत्वात् न प्रयोजनम् इति । किन्तु काय-व्यूहेन श्रीमद्-व्रजेऽप्य् अस्य तत्-प्राप्तिर् ज्ञेया, आसाम् अहो चरण-रेणु-जुषाम् अहं स्याम् [भा।पु। १०.४७.६१] इति दृढ-मनोरथावगमात् ।</p>
<p>॥ ११.२९ ॥ श्री-शुकः ॥ २१७ ॥</p>
<p>[२१८]</p>
<p>अथ <strong>प्रश्रय-भक्ति-मयो रसः</strong> । तत्रालम्बनो लालकत्वेन स्फुरन् प्रश्रय-भक्ति-विषयः श्री-कृष्णश् च पूर्ववत् परमेश्वराकारः श्रीमन्-नराकारश् चेति द्विविधाविर्भावः । तत्-तद्-आश्रयत्वेन च लाल्याश् च त्रिविधाः । तत्र परमेश्वराकाराश्रया ब्रह्मादयः । श्रीमन्-नराकाराश्रयाः श्री-दशाक्षर-ध्यान-दर्शित-श्री-गोकुल-पृथुकाः । उभयाश्रयाः श्री-द्वारका-जन्मानः । ते च सर्वे यथायथं पुत्रानुज-भ्रातुष्पुत्रादयः । तत्र पुत्राः केचिद् गुणतः केचिद् आकारतः केचिद् उभयतश् च तद्-अनुहारि-प्रायाः । तत्र गुणानुहारित्वम् आह—</p>
<blockquote>
<p><strong>एकैकशस् ताः कृष्णस्य पुत्रान् दश-दशाबलाः ।</strong><br>
<strong>अजीजनन्न् अनवमान् पितुः सर्वात्म-सम्पदा ॥</strong> [भा।पु। १०.६१.१]</p></blockquote>
<p>[२१९]</p>
<p>तत्र साम्बादीनां श्री-कृष्ण-श्लाघित-गुणत्वम् आह—<strong>जाम्बवत्याः सुता ह्य् एते साम्बाद्याः पितृ-सम्मताः</strong> [भा।पु। १०.६१.१२] इति ।</p>
<p>[२२०]</p>
<p>अतः श्री-साम्बस्यैकादशादौ श्रुतम् अन्यथा-चेष्टितं श्री-कृष्णस्य मर्यादा-दर्शक-तत्-तल्-लीलेच्छयैव । तत्र श्री-रुक्मिणी-पुत्रास् तु तेष्व् अपि श्रेष्ठा इत्य् आह—<strong>प्रद्युम-प्रमुखा जाता रुक्मिण्यां नावमाः पितुः</strong> [भा।पु। १०.६१.९] इति । अत्र पुनर् उक्तिर् एव श्रैष्ठ्य-बोधिका ।</p>
<p>॥ १०.६१ ॥ श्री-शुकः ॥ २१८-२२० ॥</p>
<p>[२२१]</p>
<p>तत्र श्री-प्रद्युम्नस्यातिशयम् आह—</p>
<blockquote>
<p><strong>कथं त्व् अनेन सम्प्राप्तं सारूप्यं शार्ङ्ग-धन्वनः ।</strong><br>
<strong>आकृत्यावयवैर् गत्या स्वर-हासावलोकनैः ॥</strong> [भा।पु। १०.५५.३३]</p></blockquote>
<p>स्पष्टम् ।</p>
<p>॥ १०.५५ ॥ श्री-रुक्मिणी ॥ २२१ ॥</p>
<p>[२२२]</p>
<p>किं च—</p>
<blockquote>
<p><strong>यं वै मुहुः पितृ-सरूप-निजेश-भावास्</strong><br>
<strong>तन्-मातरो यद् अभजन् रह-रूढ-भावाः ।</strong><br>
<strong>चित्रं न तत् खलु रमास्पद-बिम्ब-बिम्बे</strong><br>
<strong>कामे स्मरेऽक्ष-विषये किम् उतान्य-नार्यः ॥</strong> [भा।पु। १०.५५.४०]</p></blockquote>
<p><strong>यं</strong> प्रद्युम्नं <strong>तन्-मातरो मुहुर् अभजन्</strong> द्रष्टुम् आगताः, पुनर् लज्जया <strong>रह</strong> एकान्त-देशं च <strong>अभजन्</strong> निलिल्युर् इत्य् अर्थः । तद् एवं यद् अभजन्, तत् खलु <strong>रमास्पद-बिम्बस्य</strong> लक्ष्मी-विलास-भूमि-म्उर्तेर् <strong>बिम्बे</strong> प्रतिमूर्तौ तस्मिन् <strong>न चित्रम्</strong>, बालकस्य पितृ-सादृश्ये मातॄणां वात्सल्योद्दीप्ति-सम्भवात् । तत्र यच् च <strong>रहः अभजन्</strong>, तद् अपि न चित्रम् इत्य् आह–<strong>पितृ-स्वरूप-निजेश-भावाः</strong> । तद्-अनन्तरं पितुः श्री-कृष्णस्य स-रूपेण सारूप्यातिशयेन निजेशस्य आत्मीय-प्रभु-मात्र-बुद्ध्यावगतस्य, न तु रमण-बुद्ध्यावगतस्य श्री-कृष्णस्य भावः स्फूर्तिर् यासु ताः । ततो लज्जा-हेतुकं रहो-भजन-लक्षणं पलायनम् अप्य् उचितम् एवेति भावः। तथोक्तम् एतत् प्राग् एव—तं दृष्ट्वा जलद-श्यामम् [भा।पु। १०.५५.२७] इत्य्-आदौ कृष्णं मत्वा स्त्रियो ह्रीता निलिल्युस् तत्र तत्र ह [भा।पु। १०.५५.२८] इति । तत्र प्रभुत्व-मात्र-स्फूर्तौ हेतुः–<strong>रूढ-भावाः,</strong> रूढः श्री-कृष्णे बद्ध-मूलः भावः कान्त-भावो यासां ताः । कदाचिद् अन्यत्र चेतने तत्-सादृश्यातिशयेनेश्वर-भावः स्फुरतु नाम, रमण-भावस् तु न सर्वथेत्य् अर्थः । श्री-रुक्मिण्यास् तत्-सदृश-वत्सलाया अन्यस्याश् चेश्वर-भावोऽपि नोदयते, किन्तु सर्वथा पुत्र-भाव एव तत्-सारूप्येणोद्दीप्तः स्यात् । यथोक्तं श्री-रुक्मिणी-देव्यैव–कथं त्व् अनेन सम्प्राप्तम् [भा।पु। १०.५५.३३] इत्य्-आद्य्-अनन्तरं—</p>
<blockquote>
<p>स एव वा भवेन् नूनं यो मे गर्भे धृतोऽर्भकः ।<br>
अमुष्मिन् प्रीतिर् अधिका वामः स्फुरति मे भुजः ॥ [भा।पु। १०.५५.३४]</p></blockquote>
<p>तद् एवं तासाम् अपि यत्र रमास्पद-बिम्ब-बिम्बत्वेन तादृशी भ्रान्तिः, तत्र परम-मोहने रमास्पद-बिम्बस्यैवाप्राकृत-<strong>काम</strong>-रूपांशे जगद्-गत-निजांशेन <strong>स्मरे</strong> स्मरण-पथं गत्वापि क्षोभके सम्प्रति तु स्वयम् एव <strong>अक्ष-विषयतां</strong> प्राप्ते सति <strong>अन्य-नार्यः किम् उत</strong> सुष्ठ्व् एव मोहं प्राप्तम् उचिता इत्य् अर्थः ।</p>
<p>॥ १०.५५ ॥ श्री-शुकः ॥ २२२ ॥</p>
<p>[२२३]</p>
<p>अथ <strong>उद्दीपनाः</strong> । <strong>गुणाः</strong> स्व-विषयक-श्री-कृष्ण-वात्सल्य-स्मित-प्रेक्षादयः । तथा तस्य कीर्ति-बुद्धि-बलादीनां परम-महत्त्वं च तथा जाति-क्रियादयोऽपि यथा-योगम् अवगन्तव्याः ।</p>
<p>अथ <strong>अनुभावाः</strong> । बाल्ये मुहुस् तं प्रति मृदु-वाचा स्वैर-प्रश्न-प्रार्थनादिकम्, तद्-अङ्गुलि-बाह्व्-आद्य्-आलम्बनेन स्थितिः, तद्-उत्सङ्गोपवेशः, तत्-ताम्बुल-चर्वितादानम् इत्य्-आद्याः । अन्यदा तद्-आज्ञा-प्रतिपालन-तच्-चेष्टानुसरण-स्वैरता-विमोक्षादयः । उभयत्र तद्-अनुगतिः ।</p>
<p><strong>सात्त्विकाश्</strong> च सर्वे । अथ <strong>व्यभिचारिणः</strong> पूर्वोक्ता एव ।**** अथ <strong>स्थायी</strong> च प्रश्रय-भक्त्य्-आख्यः । तत्र बाल्येऽतिलाल्यताभिमान-मयत्वेन प्रश्रय-बीजस्य दैन्यांशस्य सद्-भावात् तद्-आख्यत्वम् । तत्र बाल्योदाहरणम् अवगन्तव्यम् । अन्यदीयं यथा—निशम्य प्रेष्ठम् आयान्तम् [भा।पु। १.११.१६] इत्य्-आदौ ।</p>
<blockquote>
<p><strong>प्रद्युम्नश् चारुदेष्णश् च साम्बो जाम्बवती-सुतः ।</strong><br>
<strong>प्रहर्ष-वेगोच्छशित-शयनासन-भोजनाः ॥</strong><br>
<strong>वारणेन्द्रं पुरस्कृत्य ब्राह्मणैः ससुमङ्गलैः ।</strong><br>
<strong>शङ्ख-तूर्य-निनादेन ब्रह्म-घोषेण चादृताः ।</strong><br>
<strong>प्रत्युज्जग्मू रथैर् हृष्टाः प्रणयागत-साध्वसाः ॥</strong> [भा।पु। १.११.१८-१९]</p></blockquote>
<p>प्रणयोऽत्र भक्ति-विशेषः ।</p>
<p>एवम् अत्र विभावादि-संवलनात्मके प्रश्रय-भक्ति-मये रसे पूर्ववद् योगादयोऽपि भेदा ज्ञेयाः । इति भक्तिमयो रसः ।</p>
<p>॥ १.११ ॥ श्री-सुतः ॥ २२३ ॥</p>
<p>[२२४]</p>
<p>अथ वात्सल्य-मयो <strong>वत्सलाख्यो रसः</strong> । तत्रालम्बनः लाल्यत्वेन स्फुरन् वात्सल्य-विषयः श्री-कृष्णस् तद्-आधारास् तत्-पित्रादि-रूपा गुरवश् च । तत्र श्री-कृष्णः श्रीमन्-नराकार एव ।</p>
<p>अथ गुरवः । तत्र भक्त्य्-आदि-मिश्राः श्री-वसुदेव-देवकी-कुन्ती-प्रभृतयः । शुद्धास् तु श्री-यशोदा-नन्द-तत्-सवयो-बल्लवी-बल्लव-प्रभृतयः । स्वाभाविकं चैषां वात्सल्योपयोगि वैदुष्यं—</p>
<blockquote>
<p>गोप्यः संस्पृष्ट-सलिला अङ्गेषु करयोः पृथक् ।<br>
न्यस्यात्मन्य् अथ बालस्य बीज-न्यासम् अकुर्वत ॥ [भा।पु। १०.६.२१] इत्य्-आदिभिः स्पष्टम् ।</p></blockquote>
<p>अथोद्दीपनेषु <strong>गुणाः</strong> । तत्र प्रथमतस् तस्य तदीय-लाल्य-भावम् आह—</p>
<blockquote>
<p><strong>तां स्तन्य-काम आसाद्य मथ्नन्तीं जननीं हरिः ।</strong><br>
<strong>गृहीत्वा दधि-मन्थानं न्यषेधत् प्रीतिम् आवहन् ॥</strong> [भा।पु। १०.९.४]</p></blockquote>
<p>स्पष्टम् ।</p>
<p>॥ १०.९ ॥ श्री-शुकः ॥ २२४ ॥</p>
<p>[२२५]</p>
<p>एवम्—</p>
<blockquote>
<p><strong>उवाच पितराव् एत्य साग्रजः सात्वतर्षभः ।</strong><br>
<strong>प्रश्रयावनतः प्रीणन्न् अम्ब तातेति सादरम् ॥</strong> [भा।पु। १०.४५.२] इत्य्-आदि ।</p></blockquote>
<p>इति माया-मनुष्यस्य [भा।पु। १०.४५.१०] इत्य्-आद्य्-अन्तम् । पितरौ श्री-देवकी-वसुदेवौ । प्रीणन् प्रीणयन् ।</p>
<p>॥ १०.४५ ॥ श्री-शुकः ॥ २२५ ॥</p>
<p>[२२६]</p>
<p>अथ <strong>शैशव-चापल्यम्</strong> आह—</p>
<blockquote>
<p><strong>शृङ्ग्य्-अग्नि-दंष्ट्र्य्-असि-जल-द्विज-कण्टकेभ्यः</strong><br>
<strong>क्रीडा-पराव् अतिचलौ स्व-सुतौ निषेद्धुम् ।</strong><br>
<strong>गृह्याणि कर्तुम् अपि यत्र न तज्-जनन्यौ</strong><br>
<strong>शेकात आपतुर् अलं मनसोऽनवस्थाम् ॥</strong> [भा।पु। १०.८.२५]</p></blockquote>
<p>[२२७]</p>
<p>तथा—</p>
<blockquote>
<p><strong>कृष्णस्य गोप्यो रुचिरं वीक्ष्य कौमार-चापलम् ।</strong><br>
<strong>शृण्वन्त्याः किल तन्-मातुर् इति होचुः समागताः ॥</strong> [भा।पु। १०.८.२८]</p></blockquote>
<p>वत्सान् मुञ्चन् क्वचिद् असमये [भा।पु। १०.८.२९] इत्य्-आदि ।</p>
<p>[२२८]</p>
<p>गोप्यश् चेमाः श्री-व्रजेश्वर्याः स्व-वयसः सम्बन्धिन्यः श्री-कृष्णस्यैव प्रौढ-भ्रातृजायाश् च । अन्यदा प्रश्रयो लज्जा प्रियंवदत्वं सारल्यं दातृत्वम् इत्य्-आदयः । तत्राद्योदाहरणं कुरुक्षेत्र-यात्रायां कृष्ण-रामौ परिष्वज्य पितराव् अभिवाद्य च [भा।पु। १०.८२.३४] इत्य्-आदिकम्।</p>
<p>अतो बालत्वेन मतत्वाद् इन्द्र-मख-प्रसङ्गे प्रागल्भ्यम् अपि तेषां सुखदम् । कान्त्य्-अवयव-वयसां सौन्दर्यं सर्व-सल्-लक्षणत्वं पूर्ण-कैशोर-पर्यन्तं वृद्धिर् इत्य्-आदयस् तु सर्वदैव । तत्रान्त्या यथा—</p>
<blockquote>
<p><strong>कालेन व्रजताल्पेन</strong><br>
<strong>गोकुले राम-केशवौ ।</strong><br>
<strong>जानुभ्यां सह पाणिभ्यां</strong><br>
<strong>रिङ्गमाणौ विजह्रतुः ॥</strong> [भा।पु। १०.८.२१] इत्य्-आदि ।</p></blockquote>
<p>[२२९]</p>
<p>तथा—</p>
<blockquote>
<p><strong>कालेनाल्पेन राजर्षे रामः कृष्णश् च गोकुले ।</strong><br>
<strong>अघृष्ट-जानुभिः पद्भिर् विचक्रमतुर् अञ्जसा ॥</strong> [भा।पु। १०.८.२६]****</p></blockquote>
<p>स्पष्टम् ।</p>
<p>॥ १०.८ ॥ सः ॥ २२६-२२९ ॥</p>
<p>[२३०]</p>
<p>तथा,</p>
<blockquote>
<p><strong>ततश् च पौगण्ड-वयः-श्रितौ व्रजे</strong><br>
<strong>बभूवतुस् तौ पशु-पाल-सम्मतौ ।****<sup id="fnref:71"><a href="#fn:71" class="footnote-ref" role="doc-noteref">71</a></sup></strong> [भा।पु। १०.१५.१]</p></blockquote>
<p>इत्य्-आदि स्पष्टम् ॥ सः ॥</p>
<p>[२३१]</p>
<p><strong>जातिस्</strong> तु पूर्वोक्ता । <strong>क्रियाश्</strong> च जन्म-बाल्य-क्रीडादयः । तत्र नन्दस् त्व् आत्मज उत्पन्नः [भा।पु। १०.५.१] इत्य्-आदिना जन्म दर्शितम् । बाल्य-क्रीडाम् आह—</p>
<blockquote>
<p>ताव् अङ्घ्रि-युग्मम् अनुकृष्य सरीसृपन्तौ<br>
घोष-प्रघोष-रुचिरं व्रज-कर्दमेषु ।<br>
तन्-नाद-हृष्ट-मनसाव् अनुसृत्य लोकं<br>
मुग्ध-प्रभीतवद् उपेयतुर् अन्ति मात्रोः ॥ [भा।पु। १०.८.२२] इत्य्-आदि ।<br>
<strong>यर्ह्य् अङ्गना-दर्शनीय-कुमार-लीलाव्</strong><br>
<strong>अन्तर्-व्रजे तद् अबलाः प्रगृहीत-पुच्छैः ।</strong><br>
<strong>वत्सैर् इतस् तत उभाव् अनुकृष्यमाणौ</strong><br>
<strong>प्रेक्षन्त्य उज्झित-गृहा जहृषुर् हसन्त्यः ॥</strong> [भा।पु। १०.८.२४]</p></blockquote>
<p>स्पष्टम् ॥ सः ॥</p>
<p>॥ १०.८ ॥ सः ॥ २३१ ॥</p>
<p>[२३२]</p>
<p>आदि-ग्रहणात् पौगण्डादौ मान्य-माननादयो ज्ञेयाः । अथ <strong>द्रव्याणि</strong> च तत्-क्रीडा-भाण्ड-वसनादीनि । <strong>कालाश्</strong> च तज्-जन्म-दिनादयः । तत्र जन्म-दिनं यथा—</p>
<blockquote>
<p><strong>कदाचिद् औत्थानिक-कौतुकाप्लवे</strong><br>
<strong>जन्मर्क्ष-योगे समवेत-योषिताम् ।</strong><br>
<strong>वादित्र-गीत-द्विज-मन्त्र-वाचकैश्</strong><br>
<strong>चकार सूनोर् अभिषेचनं सती ॥</strong> [भा।पु। १०.४.७] इत्य्-आदि ।</p></blockquote>
<p>स्पष्टम् ।</p>
<p>॥ १०.८ ॥ सः ॥ २३२ ॥</p>
<p>[२३३]</p>
<p>अथानुभावेषूद्भास्वराः । तत्र लालनम्—</p>
<blockquote>
<p><strong>तयोर् यशोदा-रोहिण्यौ पुत्रयोः पुत्र-वत्सले ।</strong><br>
<strong>यथा-कामं यथा-कालं व्यधत्तां परमाशिषः ॥</strong><br>
<strong>गताध्वान-श्रमौ तत्र मज्जनोन्मर्दनादिभिः ।</strong><br>
<strong>नीवीं वसित्वा रुचिरां दिव्य-स्रग्-गन्ध-मण्डितौ ॥</strong><br>
<strong>जनन्य्-उपहृतं प्राश्य स्वाद्व् अन्नम् उपलालितौ ।</strong><br>
<strong>संविश्य वर-शय्यायां सुखं सुषुपतुर् व्रजे ॥</strong> [भा।पु। १०.१५.४४-४६]</p></blockquote>
<p>स्पष्टम् ।</p>
<p>॥ १०.८ ॥ सः ॥ २३३ ॥</p>
<p>[२३४]</p>
<p><strong>शिरो-घ्राणम्</strong> ।</p>
<blockquote>
<p><strong>नन्दः स्व-पुत्रम् आदाय</strong><br>
<strong>प्रेत्यागतम् उदार-धीः ।</strong><br>
<strong>मूर्ध्न्य् उपाघ्राय परमां</strong><br>
<strong>मुदं लेभे कुरूद्वह ॥</strong> [भा।पु। १०.६.४३]****</p></blockquote>
<p>स्पष्टम् ।</p>
<p>॥ १०.६ ॥ सः ॥ २३४ ॥</p>
<p>[२३५]</p>
<p>आशीर्वादः—</p>
<blockquote>
<p><strong>ता आशिषः प्रयुञ्जानाश्</strong><br>
<strong>चिरं पाहीति</strong>**<sup id="fnref:72"><a href="#fn:72" class="footnote-ref" role="doc-noteref">72</a></sup> बालके ।**<br>
<strong>हरिद्रा-चूर्ण-तैलाद्भिः</strong><br>
<strong>सिञ्चन्त्योऽजनम् उज्जगुः ॥</strong> [भा।पु। १०.५२.१५]</p></blockquote>
<p>स्पष्टम् ।</p>
<p>॥ १०.१५ ॥ सः ॥ २३५ ॥</p>
<p>[२३६]</p>
<p><strong>हितोपदेश-दानम्</strong> ।</p>
<blockquote>
<p><strong>कृष्ण कृष्णारविन्दाक्ष</strong><br>
<strong>तात एहि स्तनं पिब ।</strong><br>
<strong>अलं विहारैः क्षुत्-क्षान्तः</strong><br>
<strong>क्रीडा-श्रान्तोऽसि पुत्रक ॥</strong> [भा।पु। १०.११.१५] इत्य्-आदि ।</p></blockquote>
<p>स्पष्टम् ।</p>
<p>॥ १०.११ ॥ श्री-व्रजेश्वरी श्री-कृष्णम् ॥ २३६ ॥</p>
<p>[२३७]</p>
<p>इदम् अखिलं साधारण-वत्सलानाम् अपि स्यात्, पित्रोस् तु विशेषतः । तत्र हित-प्रवर्तनार्थ-तर्जनादिकं यथा—</p>
<blockquote>
<p><strong>एकदा क्रीडमानास् ते रामाद्या गोप-दारकाः ।</strong><br>
<strong>कृष्णो मृदं भक्षितवान् इति मात्रे न्यवेदयन् ॥</strong><br>
<strong>सा गृहीत्वा करे कृष्णम् उपालभ्य हितैषिणी ।</strong><br>
<strong>यशोदा भय-सम्भ्रान्त- प्रेक्षणाक्षम् अभाषत ॥</strong><br>
<strong>कस्मान् मृदम् अदान्तात्मन् भवान् भक्षितवान् रहः ।</strong><br>
<strong>वदन्ति तावका ह्य् एते कुमारास् तेऽग्रजोऽप्य् अयम् ॥</strong> [भा।पु। १०.८.३२-३४]</p></blockquote>
<p>स्पष्टम् ।</p>
<p>॥ १०.८ ॥ सः ॥ २३७ ॥</p>
<p>[२३८]</p>
<p>यदा च दधि-मण्ड-भाजन-भेदनादि-चापल्यानन्तरं—</p>
<blockquote>
<p><strong>कृतागसं तं प्ररुदन्तम् अक्षिणी</strong><br>
<strong>कषन्तम् अञ्जन्-मषिणी स्व-पाणिना ।</strong><br>
<strong>उद्वीक्षमाणं भय-विह्वलेक्षणं</strong><br>
<strong>हस्ते गृहीत्वा भिषयन्त्य् अवागुरत् ॥</strong><br>
<strong>त्यक्त्वा यष्टिं सुतं भीतं विज्ञायार्भक-वत्सला ।</strong><br>
<strong>इयेष किल तं बद्धुं दाम्नातद्-वीर्य-कोविदा ॥</strong> [भा।पु। १०.९.११-१२]</p></blockquote>
<p>स्पष्टम् ।</p>
<p>॥ १०.९ ॥ सः ॥ २३८ ॥</p>
<p>[२३९]</p>
<p>अथ तर्जन-विस्वादौषध-पायनादिवत् तदात्व-भवं तत्-सुखम् अप्य् अतिक्रम्यायातिभद्रायैतत्-समृद्धये चेष्टा यथा—</p>
<blockquote>
<p><strong>तम् अङ्कम् आरूढम् अपाययत् स्तनं</strong><br>
<strong>स्नेह-स्नुतं स-स्मितम् ईक्षती मुखम् ।</strong><br>
<strong>अतृप्तम् उत्सृज्य जवेन सा ययाव्</strong><br>
<strong>उत्सिच्यमाने पयसि त्व् अधिश्रिते ॥</strong> [भा।पु। १०.९.५]</p></blockquote>
<p>यद्-धामार्थ-सुहृत्-प्रियात्म-तनय-प्राणाशयास् त्वत्-कृते [भा।पु। १०.१४.३५] इत्य् अनेन कैमुत्य-प्राप्तेस् तद्-गृह-सम्पत्ति-सम्पादन-प्रयत्नस् तु सुतराम् एव तद्-आयति-समृद्ध्य्-अर्थ एव । तत्र गोप-जातीनां सत्य् अपि महा-सम्पत्त्य्-अन्तरे तत्-कारणे च दुग्ध-हेतुक-सम्पत्त्य्-अर्थम् एव महान् आग्रहः स्वाभाविकः । तस्माद् आयतीय-तत्-सम्पत्ति-वर्धनार्थं दुग्ध-रक्षायाम् औत्सुक्यम् इदं वात्सल्य-विलसितम् एव सत् वात्सल्यं पुष्णाति, समुद्रम् इव तरङ्ग-सङ्घः । अत्र तस्या हृदयम् ईदृशम्–-&ldquo;अयं सम्पत्ति-रक्षां न जानाति । ततः सम्प्रति मद्-एक-कर्तव्यासौ&rdquo; इति । अत्र च <strong>स्नेह-स्नुतम्</strong> इति स्वाभाविक-गाढ-स्नेहं दर्शयित्वा तथैव सूचितम् । एवं तत्-कृते दधि-मण्ड-भाण्ड-भङ्गेऽपि तस्या बहिर् एव कोपाभासो दर्शितः ।</p>
<p>मनसि तु प्रबल-चापल्य-दर्शनेन हर्ष एव । यथाह—</p>
<blockquote>
<p><strong>उत्तार्य गोपी सुशृतं पयः पुनः</strong><br>
<strong>प्रविश्य संदृश्य च दध्य्-अमत्रकम् ।</strong><br>
<strong>भग्नं विलोक्य स्व-सुतस्य कर्म तज्</strong><br>
<strong>जहास तं चापि न तत्र पश्यती ॥</strong> [भा।पु। १०.९.७]</p></blockquote>
<p>स्पष्टम् ।</p>
<p>॥ १०.९ ॥ सः ॥ २४० ॥</p>
<p>[२४१]</p>
<p>अथ दुःखेऽपि तत्-प्रस्तोभनार्थं मृषा-हास्यादिकम् अपि, यथा —</p>
<blockquote>
<p><strong>उलूखलं विकर्षन्तं दाम्ना बद्धं स्वम् आत्मजम् ।</strong><br>
<strong>विलोक्य नन्दः प्रहसद्-वदनो विमुमोच ह ॥</strong> [भा।पु। १०.११.६]</p></blockquote>
<p>&ldquo;प्रहसद्-वदनम्&rdquo; इति तु पाठः क्वचित् ।</p>
<p>॥ १०.११ ॥ सः ॥ २४१ ॥</p>
<p>[२४२]</p>
<p>अथ दुष्ट-जीवादिभ्योऽनिष्ट-शङ्खाम् आह—</p>
<blockquote>
<p><strong>जन्म ते मय्य् असौ पापो मा विद्यान् मधुसूदन ।</strong><br>
<strong>समुद्विजे भवद्-धेतोः कंसाद् अहम् अधीर-धीः ॥</strong> [भा।पु। १०.३.२९]</p></blockquote>
<p>स्पष्टम् ।</p>
<p>॥ १०.३ ॥ श्री-देवकी ॥ २४२ ॥</p>
<p>[२४३]</p>
<p>एवं शृङ्ग्य्-अग्निर्-दंष्ट्र्य्-अहि-जल-द्विज [भा।पु। १०.८.१५] इत्य्-आदिकं दर्शितम् ।</p>
<p>अथ तच्-छ्रेयो-निबन्धना देवादि-पूजा—</p>
<blockquote>
<p><strong>तैस् तैः कामैर् अदीनात्मा यथोचितम् अपूजयत् ।</strong><br>
<strong>विष्णोर् आराधनार्थाय स्व-पुत्रस्योदयाय च ॥</strong> [भा।पु। १०.५.१६]</p></blockquote>
<p>अनेन विष्णुः प्रीणातु तेन च मत्-पुत्रस्योदयो भवत्व् इति सङ्कल्प्य सर्वा यथोचिताम् अपूजयद् इत्य् अर्थः ।</p>
<p>॥ १०.५ ॥ सः ॥ २४३ ॥</p>
<p>[२४४]</p>
<p>[२४४.१] तथान्येषां सम्यग् अनिर्णीत एव<sup id="fnref:73"><a href="#fn:73" class="footnote-ref" role="doc-noteref">73</a></sup> प्रभावे तत्-कार्यस्य प्रकारान्तर-कारणता-भावना सम्भवति । यथा—</p>
<blockquote>
<p>अहो बतात्यद्भुतम् एष रक्षसा<br>
बालो निवृत्तिं गमितोऽभ्यगात् पुनः ।<br>
हिंस्रः स्व-पापेन विहिंसितः खलः<br>
साधुः समत्वेन भयाद् विमुच्यते ॥ [भा।पु। १०.७.३१] इति ।</p></blockquote>
<p>श्रीमत्-पित्रोस् तु सम्यङ्-निर्णीतेऽपि सम्भवति यथा श्रीमती माता किं स्वप्नः [भा।पु। १०.८.४०] इत्य्-आदिना श्री-कृष्णस्य विश्वोदरादित्वं स्वभावं मत्वापि पुनस् तद् असम्भवं मन्वाना अथो यथावन् न वितर्क-गोचरम् [भा।पु। १०.८.४१] इत्य्-आदिना । तच् च परमेश्वर-निर्मितम् इत्य् अङ्गीकृतवती । उत्पातवत् तन्-निवृत्त्य्-अर्थं तच्-चरणारविन्दम् एव शरणत्वेनाश्रतवती च । पुनश् च अहं ममासौ [भा।पु। १०.८.४१] इत्य्-आदिना निज-भावम् एव दृढीकृत्य तच्-छरणत्वम् एवावधारितवती । अहं ममासौ पतिर् एष मे सुतः इत्य्-आदिकम् इदन्ता-निर्दिष्टत्वेन प्रत्यक्ष-सिद्धम् एव । तथापि यन्-माययेत्थं [भा।पु। १०.८.४२] एतन्-नाना-प्रकारेण विश्वरूप-दर्शनाकारा कुमतिः । स एवेश्वरो मम गतिर् इत्य् अर्थः ।</p>
<p>यच् च इत्थं विदित-तत्त्वायां [भा।पु। १०.८.४३] इत्य्-आदिकं तद्-अन्ते श्री-शुक-वाक्यं तत्रापि तत्त्वं पुत्रत्वम् । स ईश्वरः [भा।पु। १०.८.४३] श्री-कृष्णस्यैवेश्वर-रूपो य आविर्भाव-विशेषः । यत्रैव प्रणतास्मि तत्-पदम् [भा।पु। १०.८.४१] इति तद्-वाक्यानुसन्धानजम् अपि पर्यवसितं, स एव व्यज्यते । <strong>वैष्णवीम्</strong> इति विशेषणेन माया-शब्दस्य शक्ति-मात्र-वाचकत्वेन तस्यास् तत्-स्वरूप-शक्तित्वं बोध्यते । दया-मात्र-वाचकत्वेन वा । अत एव त्रय्या चोपनिषद्भिश् च [भा।पु। १०.८.४५] इत्य्-आदिना, नायं सुखापो भगवान् [भा।पु। १०.९.२१] इत्य्-आद्य्-अन्तेन ग्रन्थेन तत्-प्रशंसापि कृता ।</p>
<p>[२४४.२] एवम् अपि स्मरति नः कृष्णः [भा।पु। १०.४६.१८] इत्य्-आदिकस्य, अप्य् आयास्यति गोविन्दः [भा।पु। १०.४६.१९] इत्य्-आदिकस्य च स्वभावोचित-श्री-व्रजेश्वर-वाक्यस्यान्ते लोक-रीत्या तद्-दुःख-शान्त्य्-अर्थं श्रीमद्-उद्धवेन युवां श्लाघ्यतमौ नूनं [भा।पु। १०.४६.३०] इत्य्-आदिना तत्-स्तुति-गर्भ-तत्त्वोपदेशे कृतेऽपि तद्-भाव-नैश्चल्यं दर्शितम्–एवं निशा सा ब्रुवतोर् व्यतीता नन्दस्य कृष्णानुचरस्य राजन् [भा।पु। १०.४६.४४] इति ।</p>
<p>एवं श्री-व्रजेश्वरस्य वियोग-दुःख-व्यञ्जना-प्रकारेण श्रीमद्-उद्धवस्य तत्-सान्त्वना-प्रकारेणेत्य् अर्थः । अतस् तद्-भाव-नैश्चल्यम् । तत्त्वोपदेशस्य वास्तवम् अर्थान्तरं तु श्री-कृष्ण-सन्दर्भे [१४९-१५०] दर्शितम् अस्ति ।</p>
<p>एवं कुरुक्षेत्र-यात्रायां परितः स्तुवत्स्व् अपि तादृश-महा-मुनि-गोष्ठी-प्रभृतिषु विख्यायमानेऽपि श्री-वसुदेव-पुत्रत्वे श्री-व्रजेश्वरयोस् तद्-भाव-नैश्चल्यं, यथा—</p>
<blockquote>
<p>ताव् आत्मासनम् आरोप्य बाहुभ्यां परिरभ्य च ।<br>
यशोदा च महा-भागा सुतौ विजहतुः शुचः ॥ [भा।पु। १०.८२.३५] इति ।</p></blockquote>
<p>अत एव मनसो वृत्तयो नः स्युः [भा।पु। १०.४७.६६]<sup id="fnref:74"><a href="#fn:74" class="footnote-ref" role="doc-noteref">74</a></sup> इत्य्-आदि-द्वये श्रीमद्-उद्धवं प्रति श्री-कृष्णैश्वर्य-प्रतिपादक-तद्-उपदेशाभ्युपगम-वादेनापि तथोक्तम् । तादृशेऽपि तस्मिन् प्रतिजन्मैव स्वीयां रतिम् एव प्रार्थयामह इत्य् अर्थः । एषा तेषां रति-प्रार्थना चानुराग-मय्य् एव न तु तद्-अभाव-मयी—</p>
<blockquote>
<p>तं निर्गतं समासाद्य नानोपायन-पाणयः ।<br>
नन्दादयोऽनुरागेण प्रावोचन्न् अश्रु-लोचनाः ॥ [भा।पु। १०.४७.६५] इत्य् उक्तत्वात् ।</p></blockquote>
<p>तस्मात् तदीयानुराग-योग्यम् एव व्याख्येयम्, न त्व् ऐश्वर्य-ज्ञान-कृत-भक्ति-योग्यम् । यथा यद्यपि तत्-प्राप्ति-भाग्यम् अस्माकं दूरे वर्तते तथापि तदीया रतिर् अस्तु मापयात्व् इति काकुः । तादृश-रागानुरूपम् एव जीवान्तर-साधारण्येनोक्तम्—कर्मभिर् भ्राम्यमाणानाम् [भा।पु। १०.४७.६७] इति ।</p>
<p>तद् एवं केवल-वात्सल्यानुरूपम् अर्थान्तरं च सिध्यति, यतः <strong>पाद</strong>-शब्द-प्रयोगो वात्सल्येऽपि सम्प्रति प्राप्त्य्-असम्भावनामयात् दूर-देश-वियोगाद् दैन्येन युक्तः । तथैव हि चित्रेकेतोः करुण-रसे दृष्टम् अस्ति । तत्-प्रह्वणं च तत्-कर्तृकं प्रह्वणं नमस्कार इत्य् अर्थः । पूर्ववद् ईश्वर-शब्दश् च लालनयैव प्रयुक्तः । लोकेऽपि तादृग्-उक्ति-दर्शनाद् इति । इत्य्-आदयः उद्भास्वराः ।</p>
<p>अथ सात्त्विकाश् च पूर्ववद् अष्टौ । मातुस् तु नव, स्तन्य-स्रव-सहितत्वात् । अथ सञ्चारिणोऽप्य् अत्र प्रसिद्धा एव । ते च साक्षाच् छ्री-कृष्ण-कृत-लीला-जातास् तल्-लीला-शक्ति-कृतैश्वर्य-मय-लीला-जाताश् च ज्ञेयाः । क्रमेण यथा—कस्मान् मृदम् अदान्तात्मन् [भा।पु। १०.८.३४] इत्य्-आदाव् अमर्षः । सा तत्र ददृशे विश्वं [भा।पु। १०.८.३७] इत्य्-आदौ विस्मयः शङ्का चेत्य् आदि ।</p>
<p>अथ वात्सल्याख्यः स्थायी । स यथा—</p>
<blockquote>
<p><strong>तन्-मातरौ निज-सुतौ घृणया स्नुवन्त्यौ</strong><br>
<strong>पङ्काङ्ग-राग-रुचिराव् उपगृह्य दोर्भ्याम्</strong><br>
<strong>दत्त्वा स्तनं प्रपिबतोः स्म मुखं निरीक्ष्य</strong><br>
<strong>मुग्ध-स्मिताल्प-दशनं ययतुः प्रमोदम् ॥</strong> [भा।पु। १०.८.२३]</p></blockquote>
<p>तयोः श्री-कृष्ण-रामयोर् मातरौ । घृणया कृपया ॥</p>
<p>॥ १०.८ ॥ श्री-शुकः ॥ २४४ ॥</p>
<p>[२४५]</p>
<p>तद् एवं विभावादि-संवलन-चमत्कारात्मको वत्सल-रसः । तस्य च प्रथम-प्राप्ति-मयो भेदो यथा—</p>
<blockquote>
<p><strong>गोप्यश् चाकर्ण्य मुदिता</strong><br>
<strong>यशोदायाः सुतोद्भवम् ।</strong><br>
<strong>आत्मानं भूषयां चक्रुर्</strong><br>
<strong>वस्त्राकल्पाञ्जनादिभिः ॥</strong> [भा।पु। १०.५.९] इत्य्-आदि ।</p></blockquote>
<p>स्पष्टम् ।</p>
<p>॥ १०.५ ॥ सः ॥ २४५ ॥</p>
<p>[२४६]</p>
<p>अथ च तद्-अनन्तर-प्राप्ति-लक्षण-सिद्ध्य्-आत्मको, यथा स आशिषः [भा।पु। १०.५.१२] इत्य्-आदौ। अथ वियोगात्मको, यथा—</p>
<blockquote>
<p><strong>इति संस्मृत्य संस्मृत्य नन्दः कृष्णानुरक्त-धीः ।</strong><br>
<strong>अत्य्-उत्कण्ठोऽभवत् तूष्णीं प्रेम-प्रसर-विह्वलः ॥</strong><br>
<strong>यशोदा वर्ण्यमानानि पुत्रस्य चरितानि च ।</strong><br>
<strong>शृण्वन्त्य् अश्रूण्य् अवास्राक्षीत् स्नेह-स्नुत-पयोधरा ॥</strong> [भा।पु। १०.४६.२७-२८]</p></blockquote>
<p>स्पष्टम् ।</p>
<p>॥ १०.४६ ॥ सः ॥ २४६ ॥</p>
<p>[२४७]</p>
<p>अथ तद्-अनन्तर-तुष्ट्य्-आत्मको यथा ताव् आत्मासनम् आरोप्य [भा।पु। १०.८२.३५] इत्य्-आदौ। यथा च तत्रैव—</p>
<blockquote>
<p><strong>नन्दस् तु सख्युः प्रिय-कृत् प्रेम्णा गोविन्द-रामयोः ।</strong><br>
<strong>अद्य श्व इति मासांस् त्रीन् यदुभिर् मानितोऽवसत् ॥</strong> [भा।पु। १०.८४.६६]</p></blockquote>
<p><strong>गोविन्द-रामयोः प्रेम्णा</strong> हेतुना <strong>मांसांस् त्रीन् अवसत्</strong> । तच् च मास-त्रयम् <strong>अद्य श्व इति</strong> कृत्वा अवसद् इत्य् अर्थः । अत्यन्त-परमानन्देन तत्र दिन-द्वयम् इवावसद् इत्य् अर्थः । कथम्भूतः सन्न् अवसत् ? <strong>सख्युः</strong> श्री-वसुदेवस्य <strong>प्रिय-कृद्</strong> एव सन् तद्-अग्रे श्री-कृष्णं प्रति स्व-पुत्र-भावाप्रकटनेन व्यवहरंस् तस्य व्रज-नयनाग्रहं साक्षान् न कुर्वन्न् इत्य् अर्थः । तथा यदुभिर् <strong>मानितश्</strong> चावसद् इति ।</p>
<p>[२४८]</p>
<p>तद्-अनन्तरम् अपि पुनर् वियोगात्मको यथा—</p>
<blockquote>
<p><strong>ततः कामैः पूर्यमाणः स-व्रजः सह-बान्धवः ।</strong><br>
<strong>परार्ध्याभरण-क्षौम- नानानर्घ्य-परिच्छदैः ॥</strong><br>
<strong>वसुदेवोग्रसेनाभ्यां कृष्णोद्धव-बलादिभिः ।</strong><br>
<strong>दत्तम् आदाय पारिबर्हं यापितो यदुभिर् ययौ ॥</strong><br>
<strong>नन्दो गोपाश् च गोप्यश् च गोविन्द-चरणाम्बुजे ।</strong><br>
<strong>मनः क्षिप्तं पुनर् हर्तुम् अनीशा मथुरां ययुः ॥</strong> [भा।पु। १०.८४.६७-६९]</p></blockquote>
<p><strong>कामैः</strong> श्री-कृष्ण-व्रजागमनादि-रूपैर् अभिलाषैर् निभृतं श्री-कृष्णेन <strong>पूर्यमाणः,</strong> तद्-अङ्गीकारेण सन्तोष्यमाण इत्य् अर्थः । श्री-राम-व्रजागमने तान् उद्दिश्य कृष्णे कमल-पत्राक्षे सन्न्यस्ताखिल-राधसः [भा।पु। १०.६५.६] इति श्री-शुकोक्तेः । तत्रैव <em>कृष्णे</em> कृष्ण-प्राप्त्य्-अर्थं <em>कमल-पत्राक्षे</em> <em>सन्न्यस्ताखिल-राधसस्</em> त्यक्त-सर्व-विषया इति टीकोक्तिः । <strong>ततः</strong> श्री-वसुदेवादिभिः कर्तृभिः <strong>परार्ध्याभरणादिभिः</strong> कृत्वा <strong>दत्तं</strong> यत् पारिबर्हं तत् तेषां प्रीतिमयत्वेनैव <strong>आदाय</strong> इत्य् अर्थः । <strong>यापितो</strong> महता सैन्येन प्रस्थापितः । तद्-अनन्तरं तेषां पुनर् अत्यन्त-प्रेमावेशं वर्णयति–<strong>नन्द</strong> इत्य्-आदि । <strong>माथुराम्</strong> इति तत्रैव तेन रूपेणैव केवल-स्व-सम्भन्धितया तेषां श्री-कृष्ण-प्राप्त्य्-आग्रहो दर्शितः ।</p>
<p>एतद्-अनन्तरं यर्ह्य् अम्बुजाक्षापससार भो भवान् कुरून् मधून् वाथ सुहृद्-दिदृक्षया [भा।पु। १.११.९] इति श्री-द्वारका-प्रजा-वाक्यानुसारेण श्री-कृष्ण-सन्दर्भोत्थापित-पाद्म-गद्यानुसारेण च नित्यैव तुष्टिर् अवगन्तव्या । इति वात्सल्याख्यो रसः ॥</p>
<p>॥ १०.८४ ॥ सः ॥ २४७-२४८ ॥</p>
<p>[२४९]</p>
<p>अथ <strong>मैत्रीमयः</strong> । तत्रालम्बनः मित्रत्वेन स्फुरन् मैत्री-विषयः श्री-कृष्णः, तद्-आश्रय-रूपाणि तल्-लीला-गतानि स्वोत्कृष्ट-सजातीय-भावानि तदीय-मित्राणि च । तत्र श्री-कृष्णः क्वचिच् चतुर्भुजोऽपि श्रीमन्-नराकारत्वेनैव प्रतीतः । यथा श्री-गीतासु श्रीमद्-अर्जुनेन—</p>
<blockquote>
<p>तेनैव रूपेण चतुर्भुजेन<br>
सहस्रबाहो भव विश्वमूर्ते [गीता ११.४६]</p></blockquote>
<p>इति स्व-प्रार्थनानन्तरं तद्-रूपे प्रादुर्भूते,</p>
<blockquote>
<p>दृष्ट्वेदं मानुषं रूपं तव सौम्यं जनार्दन ।<br>
इदानीम् अस्मि संवृत्तः सचेताः प्रकृतिं गतः ॥ [गीता ११.५१] इत्य् उक्तम् ।</p></blockquote>
<p>अत एव विश्व-रूपादीनां तद्-दर्शन-जात-साध्वसादि-भावानां च न कथम् अपि तद्-अभीष्टत्वम् ।</p>
<p>अथ <strong>तन्-मित्राणि</strong>&ndash;सुहृदः सखायश् च । तत्र पूर्वोक्त-लक्षणाः सुहृदः श्री-भीमसेन-द्रौपदी-प्रभृतयः । सखायः श्रीमद्-अर्जुन-श्रीदाम-विप्रादयः । श्रीमति गोकुले श्रीदामादयश् च । ते च श्री-भागवतादौ प्रसिद्धाः । तथागमे वसुदाम-किङ्किण्य्-आदयः । भविष्योत्तरे मल्ल-लीलायां सुभद्र-मण्डलीभद्र-भद्र-वर्धन-गोभटाः । यक्षेन्द्र-भटः इत्य्-आद्या गणिताः । गणना तु तेनैव साकं पृथुकाः सहस्रशः [भा।पु। १०.१२.२] इत्य् उक्त्या एषाम् अपि श्री-कृष्ण-साम्यम् एव गोपैः समान-गुण-शील-वयो-विलास-वेषैश् च इत्य्-आदौ दर्शितम् । गोपजाति-प्रतिच्छन्नाः [भा।पु। १०.१८.११] इत्य्-आदि-पद्ये श्री-कृष्ण-सन्दर्भे तथैव व्याख्यातम् । एषां स्वाभाविक-वैदुष्य-लक्षकम् अपि दीक्षायाः पशु-संस्थायाः [भा।पु। १०.२३.८] इत्य्-आदि-पद्यम् अस्ति । वैदग्ध्यम् अपि क्वचिन् नृत्यत्सु बालेषु [भा।पु। १०.१८.१३] इत्य्-आदौ श्री-भगवतापि श्लाघित-गुणत्वेन व्यञ्जयिष्यते ।</p>
<p>ते च त्रिविधाः—सखायः, प्रियसखाः, प्रिय-नर्म-सखाश् च तत्-तद्-भाव-वैशिष्ट्यात्। तत्र श्रीदामादयः परम-माधुर्यैक-मय-प्रणयातिशयि-विहार-लालित्येनाधिकाः इत्थं सताम् [भा।पु। १०.१२.११] इत्य्-आदिनोक्तेः । तत्र श्री-कृष्णस्यालम्बनत्वं च बर्हापीडं नट-वर-वपुः [भा।पु। १०.२१.५] इत्य्-आदिना वर्णितम् ।</p>
<p><strong>अथोद्दीपनेषु गुणाः</strong> अभिव्यक्त-मित्र-भावता, आर्जवं, कृतज्ञत्वं, बुद्धिः, पाण्डित्यं, प्रतिभा, दाक्ष्यं, शौर्यं, बलं, क्षमा, कारुण्यं, रक्त-लोकत्वम् इत्य्-आदयः । अवयव-वयः-सौन्दर्य-सर्व-सल्-लक्षणत्वम् इत्य्-आदयश् च । तत्र सौहृद्य-मये आर्जवादीनां प्राधान्यम्, सख्य-मये तु वैदग्ध्य-सौन्दर्यादि-मिश्राणां तेषाम् । तद्-उभयांश-मिश्रायां मैत्र्यां तु यथा-स्वम् अंश-द्वयम् । तत्राभिव्यक्त-तत्-तद्-भावता श्रीमद्-अर्जुनानुतापे यथा, सख्यं मैत्रीं सौहृदं च [भा।पु। १.१५.४] इत्य् अग्रे वक्ष्यते । श्री-गोपेषु च तां व्यनक्ति—</p>
<blockquote>
<p><strong>तान् दृष्ट्वा भय-सन्त्रस्तान्</strong><br>
<strong>ऊचे कृष्णोऽस्य भी-भयम् ।</strong><br>
<strong>मित्राण्य् आशान् मा विरमते</strong><br>
<strong>हानेष्ये वत्सकान् अहम् ॥</strong> [भा।पु। १०.१३.१३] इत्य्-आदि ।<br>
<strong>ततो वत्सान् अदृष्ट्वैत्य पुलिनेऽपि च वत्सपान् ।</strong><br>
<strong>उभाव् अपि वने कृष्णो विचिकाय समन्ततः ॥</strong> [भा।पु। १०.१३.१६] इत्य् अन्तम् ।</p></blockquote>
<p>स्पष्टम् ।</p>
<p>॥ १०.१३ ॥ श्री-शुकः ॥ २४९ ॥</p>
<p>[२५०]</p>
<p>तथा—</p>
<blockquote>
<p><strong>अन्वमंसत तद् राजन् गोविन्दानुग्रहेक्षितम् ।</strong><br>
<strong>पीत्वा विषं परेतस्य पुनर् उत्थानम् आत्मनः ॥</strong> [भा।पु। १०.१५.५२]****</p></blockquote>
<p>स्पष्टम् ।</p>
<p>॥ १०.१५ ॥ सः ॥ २५० ॥</p>
<p>[२५१]</p>
<blockquote>
<p><strong>अहोऽतिरम्यं पुलिनं वयस्याः</strong> [भा।पु। १०.१३.५] इत्य्-आदि । स्पष्टम् ।</p></blockquote>
<p>॥ १०.१३ ॥ श्री-भगवान् ॥ २५१ ॥</p>
<p>[२५२]</p>
<p>तथा—</p>
<blockquote>
<p><strong>क्वचित् पल्लव-तल्पेषु नियुद्ध-श्रम-कर्शितः ।</strong><br>
<strong>वृक्ष-मूलाश्रयः शेते गोपोत्सङ्गोपबर्हणः ॥</strong> [भा।पु। १०.१५.१७]****</p></blockquote>
<p>स्पष्टम् ।</p>
<p>॥ १०.१५ ॥ श्री-शुकः ॥ २५२ ॥</p>
<p>[२५३]</p>
<p>तथा—</p>
<p><strong>कुन्द-दाम</strong>- [भा।पु। १०.३५.२०] इत्य्-आदौ, <strong>नर्म-दः प्रणयिणां विजहार</strong> इति ।</p>
<p>[२५४]</p>
<p><strong>मणि-धरः</strong> [भा।पु। १०.३५.२०] इत्य्-आदौ,</p>
<blockquote>
<p><strong>प्रणयिनोऽनुचरस्य कदांसे</strong><br>
<strong>प्रक्षिपन् भुजम् अगायत यत्र</strong> इति । स्पष्टम् ।</p></blockquote>
<p>॥ १०.३५ ॥ श्री-गोप्यः ॥ २५३-२५४ ॥</p>
<p>[२५५]</p>
<p>अथ <strong>जातिश्</strong> च क्षत्रियत्वम् । यत्र सौहृदमयस्य प्राचुर्यम् । तथा गोपत्वं यत्र सख्यमयस्य प्राचुर्यम् । अथ <strong>क्रियाश्</strong> च सौहृदमये विक्रान्त्य्-आदि-प्रधानाः । सख्य-मये तु नर्म-गान-नाना-भाषांशन-गवाह्वान-वेणु-वाद्यादि-कला-बाल्याद्य्-उचित-क्रीडादयः । तत्र नर्म, यथा—</p>
<blockquote>
<p><strong>बिभ्रद् वेणुं जठर-पटयोः</strong> इत्य्-आदौ, <strong>तिष्ठन् मध्ये स्व-परिसुहृदो हासयन् नर्मभिः स्वैः ॥</strong> [भा।पु। १०.१३.११]****</p></blockquote>
<p>स्पष्टम् ।</p>
<p>॥ १०.१३ ॥ सः ॥ २५५ ॥</p>
<p>[२५६]</p>
<p>अन्याश् च, यथा—</p>
<blockquote>
<p><strong>एवं वृन्दावनं श्रीमत् कृष्णः प्रीत-मनाः पशून् ।</strong><br>
<strong>रेमे सञ्चारयन्न् अद्रेः सरिद्-रोधःसु सानुगः ॥</strong><br>
<strong>क्वचिद् गायति गायत्सु मदान्धालिष्व् अनुव्रतैः ।</strong><br>
<strong>उपगीयमान-चरितः पथि सङ्कर्षणान्वितः ॥</strong> [भा।पु। १०.१५.९-१०] इत्य्-आदि ।</p></blockquote>
<p>[२५७]</p>
<p>तथा—</p>
<blockquote>
<p><strong>मेघ-गम्भीरया वाचा नामभिर् दूर-गान् पशून् ।</strong><br>
<strong>क्वचिद् आह्वयति प्रीत्या गो-गोपाल-मनोज्ञया ॥</strong> [भा।पु। १०.१५.१३]****</p></blockquote>
<p>चकोर-क्रौञ्च [भा।पु। १०.१५.१४] इत्य्-आदि ।</p>
<p>स्पष्टम् ।</p>
<p>॥ १०.१५ ॥ सः ॥ २५७ ॥</p>
<p>[२५८]</p>
<p>तथा—</p>
<blockquote>
<p><strong>तत्रोपहूय गोपालान् कृष्णः प्राह विहार-वित् ।</strong><br>
<strong>हे गोपा विहरिष्यामो द्वन्द्वी-भूय यथा-यथम् ॥</strong> [भा।पु। १०.१८.१९]****</p></blockquote>
<p>स्पष्टम् ।</p>
<p>॥ १०.१८ ॥ सः ॥ २५८ ॥</p>
<p>[२५९]</p>
<p>तथा—</p>
<blockquote>
<p><strong>बर्ह-प्रसून-नव-धातु-विचित्रिताङ्गः</strong><br>
<strong>प्रोद्दाम-वेणु-दल-शृङ्ग-रवोत्सवाढ्यः ।</strong><br>
<strong>वत्सान् गृणन्न् अनुग-गीत-पवित्र-कीर्तिर्</strong><br>
<strong>गोपी-दृग्-उत्सव-दृशिः प्रविवेश गोष्ठम् ॥</strong> [भा।पु। १०.१४.४७] इत्य्-आदि ।</p></blockquote>
<p>स्पष्टम् ।</p>
<p>॥ १०.१४ ॥ सः ॥ २५९ ॥</p>
<p>[२६०]</p>
<p>अनेन गोप-वेषश् च दर्शितः । गा-गोपकैर् अनुवनं नयतोः [भा।पु। १०.२१.१९] इत्य्-आदौ निर्योग-पाश-कृत-लक्षणयोर् विचित्रम् इत्य् अनेन च । विचित्रत्वं चात्र पट्ट-सूत्र-मुक्तादि-मयत्वेनावगन्तव्यम् । तथा बर्हिण-स्तवक-धातु-पलाशैर् बद्ध-मल्ल-परिबर्ह-विडम्बः । [भा।पु। १०.३५.६] इत्य्-आदिषु मल्ल-वेषः । श्यामं हिरण्य-परिधिं [भा।पु। १०.२३.२२] इत्य्-आदौ नट-वेषम् इत्य् अनेन नट-वेषः ।</p>
<blockquote>
<p>महार्ह-वस्त्राभरण- कञ्चुकोष्णीष-भूषिताः ।<br>
गोपाः समाययू राजन् [भा।पु। १०.५.८] इत्य् अनुसारेण राज-वेषश् च ।</p></blockquote>
<p>एष तु द्वारकादौ प्रचुरः । तथा तत्र गोकुले च परिधानीयोत्तरीयाभ्यां धार्मिक-गृहस्थ-वेषश् चावगन्तव्यः । एष एव नीविं वसित्वा रुचिराम् [भा।पु। १०.१५.४५] इत्य् अनेन दर्शितः । तैस् तैर् एव हि तत्-तल्-लीलाः शोभन्त इति ।</p>
<p>अथ <strong>द्रव्याणि</strong> च वसन-भूषण-शङ्ख-चक्र-शृङ्ग-वेणु-यष्टि-प्रेष्ठ-जन-प्रभृतीनि । <strong>कालाश्</strong> च तत्-तत्-क्रीडोचिताः । ते तु, यथा—</p>
<blockquote>
<p><strong>एवं वनं तद् वर्षिष्ठं पक्व-खर्जूर-जम्बुमत् ।</strong><br>
<strong>गो-गोपालैर् वृतो रन्तुं स-बलः प्राविशद् धरिः ॥</strong> [भा।पु। १०.२०.२५]****</p></blockquote>
<p>धेनवो मन्द-गामिन्य [भा।पु। १०.२०.२६] इत्य्-आदि, वनौकसः प्रमुदिता [भा।पु। १०.२०.२७] इत्य्-आदि, क्वचिद् वनस्पति-क्रोडे [भा।पु। १०.२०.२८] इत्य्-आदि, दध्य्-ओदनं समानीतं [भा।पु। १०.२०.२९] इत्य्-आदि, शद्वलोपरि संविश्य [भा।पु। १०.२०.३०] इत्य्-आदि, प्रावृट्-श्रियं च तां वीक्ष्य [भा।पु। १०.२०.३१] इत्य्-आद्य्-अन्तम् । स्पष्टम् ।</p>
<p>॥ १०.२० ॥ सः ॥ २६० ॥</p>
<p>[२६१]</p>
<p>एवम् अन्येऽपि स्मर्तव्याः । अथानुभावेषूद्भास्वराः । तत्र सौहृद-मये निरुपाधि-तदीय-हितानुसन्धान-युक्तायुक्तादि-कथन-सस्मित-गोष्ठी-प्रभृतयः । सख्य-मये असङ्कुचित-प्रीति-मय-चेष्टाः । ताश् च सह नाना-क्रीडा-सङ्गीतादि-कलाभ्यास-भोजनोपवेश-शयनादयः । नर्म-रहो-लीलाकर्णन-कथादयश् च ज्ञेयाः । इत्थं [भा।पु। १०.१२.११] इत्य्-आदिना या एव प्रशस्ताः तथोदाह्रियन्ते—</p>
<blockquote>
<p><strong>प्रवाल-बर्ह-स्तबक- स्रग्-धातु-कृत-भूषणाः ।</strong><br>
<strong>राम-कृष्णादयो गोपा ननृतुर् युयुधुर् जगुः ॥</strong><br>
<strong>कृष्णस्य नृत्यतः केचिज् जगुः केचिद् अवादयन् ।</strong><br>
<strong>वेणु-पाणितलैः शृङ्गैः प्रशशंसुर् अथापरे ॥</strong><br>
<strong>गोप-जाति-प्रतिच्छन्ना देवा गोपाल-रूपिणौ ।</strong><br>
<strong>ईडिरे कृष्ण-रामौ च नटा इव नटं नृप ॥</strong><br>
<strong>भ्रामणैर् लङ्घनैः क्षेपैर् आस्फोटन-विकर्षणैः ।</strong><br>
<strong>चिक्रीडतुर् नियुद्धेन काक-पक्ष-धरौ क्वचित् ॥</strong><br>
<strong>क्वचिन् नृत्यत्सु चान्येषु गायकौ वादकौ स्वयम् ।</strong><br>
<strong>शशंसतुर् महा-राज साधु साध्व् इति वादिनौ</strong><br>
<strong>क्वचिद् बिल्वैः क्वचिद् कुम्भैः</strong> [भा।पु। १०.१८.९-१४] इत्य्-आदि ।****</p></blockquote>
<p>स्पष्टम् ।</p>
<p>॥ १०.१८ ॥ श्री-शुकः ॥ २६१ ॥</p>
<p>[२६२]</p>
<p>तथा—</p>
<blockquote>
<p><strong>कृष्णस्य विष्वक् पुरु-राजि-मण्डलैर्</strong><br>
<strong>अभ्याननाः फुल्ल-दृशो व्रजार्भकाः ।</strong><br>
<strong>सहोपविष्टा विपिने विरेजुश्</strong><br>
<strong>छदा यथाम्भोरुह-कर्णिकायाः ॥</strong> [भा।पु। १०.१३.८]****<br>
<strong>केचिद् पुष्प-दलैः केचिद्</strong> [भा।पु। १०.१३.९] इत्य्-आदि ।<br>
<strong>सर्वे मिथो दर्शयन्तः स्व-स्व-भोज्य-रुचिं पृथक् ।</strong><br>
<strong>हसन्तो हासयन्तश् चा- भ्यवजह्रुः सहेश्वराः ॥</strong> [भा।पु। १०.१३.१०]****</p></blockquote>
<p>स्पष्टम् ।</p>
<p>॥ १०.१३ ॥ सः ॥ २६२ ॥</p>
<p>[२६३]</p>
<p>एवम् अन्या अपि । तथा सौहृद-सख्ययोः सात्त्विकाश् चोन्नेयाः । तत्र सौहृदेऽश्रुर् यथा—</p>
<blockquote>
<p><strong>तं मातुलेयं परिरभ्य निर्वृतो</strong><br>
<strong>भीमः स्मयन् प्रेम-जलाकुलेन्द्रियः ।</strong><br>
<strong>यमौ किरीटी च सुहृत्तमं मुदा</strong><br>
<strong>प्रवृद्ध-बाष्पाः परिरेभिरेऽच्युतम् ॥</strong> [भा।पु। १०.७१.२७]****</p></blockquote>
<p>अत्र सत्य् अप्य् अग्रजानुजत्व-व्यवहारे सुहृत्तमम् इत्य् अनेन तद्-अंशस्यैवोल्लासोऽभुपगतः ।</p>
<p>॥ १०.७१ ॥ सः ॥ २६३ ॥</p>
<p>[२६४]</p>
<p>सख्ये प्रलयोऽपि, यथा—</p>
<blockquote>
<p><strong>तं नागभोग-परिवीतम् अदृष्ट-चेष्टम्</strong><br>
<strong>आलोक्य तत्-प्रिय-सखाः पशुपा भृशार्ताः ।</strong><br>
<strong>कृष्णेऽर्पितात्म-सुहृद्-अर्थ-कलत्र-कामा</strong><br>
<strong>दुःखानुशोक-भयम् ऊढ-धियो निपेतुः ॥</strong> [भा।पु। १०.१६.१०]****</p></blockquote>
<p>स्पष्टम् ।</p>
<p>॥ १०.१६ ॥ सः ॥ २६४ ॥</p>
<p>[२६५]</p>
<p>एवं तत्र तत्र सञ्चारिणश् चोन्नेयाः । यथा सौहृदे तं मातुलेयम् [भा।पु। १०.७१.२७] इत्य्-आदौ हर्षः । यथा च सख्ये कृष्णं ह्रदाद् विनिष्क्रान्तम् [भा।पु। १०.१७.१३] इत्य्-आद्य्-अनन्तरम्—</p>
<blockquote>
<p><strong>उपलभ्योत्थिताः सर्वे लब्ध-प्राणा इवासवः ।</strong><br>
<strong>प्रमोद-निभृतात्मानो गोपाः प्रीत्याभिरेभिरे ॥</strong> [भा।पु। १०.१७.१४]****</p></blockquote>
<p>स्पष्टम् ।</p>
<p>॥ १०.१७ ॥ सः ॥ २६५ ॥</p>
<p>[२६६]</p>
<p>अथ <strong>स्थायी</strong> मैत्र्य्-आख्यः । स चैश्वर्य-ज्ञान-सङ्कुचितः श्रीदाम-विप्रादीनाम् । सङ्कोचितैश्वर्य-ज्ञानः श्रीमद्-अर्जुनादीनाम् । शुद्धः श्री-गोप-बालानाम् । अत एव कदाचिद् अपि न विकरोति । तथैव श्री-राम-व्रजागमने समुपेत्याथ गोपालान् हास्य-हस्त-ग्रहादिभिः [भा।पु। १०.६५.५] इत्य्-आदिक-व्यवहारः ।</p>
<p>तत्र सौहृद्-आख्यो भेदः तं मातुलेयं परिरभ्य निर्वृतः [भा।पु। १०.७१.२७] इत्य्-आदौ ज्ञेयः । सख्यं, यथा—</p>
<blockquote>
<p><strong>एकदा रथम् आरुह्य विजयो वानर-ध्वजम् ।</strong><br>
<strong>गाण्डीवं धनुर् आदाय तूणौ चाक्षय-सायकौ ॥</strong><br>
<strong>साकं कृष्णेन सन्नद्धो विहर्तुं विपिनं महत् ।</strong><br>
<strong>बहु-व्याल-मृगाकीर्णं प्राविशत् पर-वीर-हा ॥</strong> [भा।पु। १०.५८.१३-१४]****</p></blockquote>
<p>कृष्णेन साकं विहर्तुम् इत्य् अन्वयः ।</p>
<p>॥ १०.५८ ॥ सः ॥ २६६ ॥</p>
<p>[२६७]</p>
<p>यथा च—</p>
<blockquote>
<p><strong>तेनैव साकं पृथुकाः सहस्रशः</strong><br>
<strong>स्निग्धाः सुशिग्-वेत्र-विषाण-वेणवः ।</strong><br>
<strong>स्वान् स्वान् सहस्रोपरि-सङ्ख्ययान्वितान्</strong><br>
<strong>वत्सान् पुरस्कृत्य विनिर्ययुर् मुदा ॥</strong> [भा।पु। १०.१२.२]****</p></blockquote>
<p>एव-कारेण तदासक्ति-रूपो भावो दर्शितः<sup id="fnref:75"><a href="#fn:75" class="footnote-ref" role="doc-noteref">75</a></sup> ।</p>
<p>[२६८]</p>
<p>यथा—</p>
<blockquote>
<p><strong>यदि दूरं गतः कृष्णो वन-शोभेक्षणाय तम् ।</strong><br>
<strong>अहं पूर्वम् अहं पूर्वम् इति संस्पृश्य रेमिरे ॥</strong> [भा।पु। १०.१२.६]****</p></blockquote>
<p>स्पष्टम् ॥</p>
<p>॥ १०.१२ ॥ सः ॥ २६८ ॥</p>
<p>[२६९]</p>
<p>यथा च—</p>
<blockquote>
<p><strong>ऊचुश् च सुहृदः कृष्णं स्वागतं तेऽतिरंहसा ।</strong><br>
<strong>नैकोऽप्य् अभोज्क-बल एहीतः साधु भुज्यताम् ॥</strong> [भा।पु। १०.१४.४५]****</p></blockquote>
<p>स्पष्टम् ॥</p>
<p>॥ १०.१४ ॥ सः ॥ २६९ ॥</p>
<p>[२७०]</p>
<p>श्री-कृष्ण एव तेषां जीवनम् इत्य् आह—</p>
<blockquote>
<p><strong>कृष्णं महा-बक-ग्रस्तं दृष्ट्वा रामादयोऽर्भकाः ।</strong><br>
<strong>बभूवुर् इन्द्रियाणीव विना प्राणं विचेतसः ॥</strong> [भा।पु। १०.११.४९]****<br>
<strong>मुक्तं बकास्याद् उपलभ्य बालका</strong><br>
<strong>रामादयः प्राणम् इवेन्द्रियो गणः ।</strong><br>
<strong>स्थानागतं तं परिरभ्य निर्वृताः</strong><br>
<strong>प्रणीय वत्सान् व्रजम् एत्य तज् जगुः ॥</strong> [भा।पु। १०.११.५३]****</p></blockquote>
<p>स्पष्टम् ॥</p>
<p>॥ १०.११ ॥ सः ॥ २७० ॥</p>
<p>[२७१]</p>
<p>तद् एवं विभावादि-संवलनात्मको मैत्रीमयो रसः । अस्य च सौहृदमयः सख्यमय इति भेद-द्वयं तत्र तत्रावगन्तव्यम् । तस्य प्रथमाप्राप्त्य्-आत्मक-सिद्ध्य्-आत्मकौ भेदौ पूर्ववद् ऊह्यौ । वियोगात्मको भेदो यथा—</p>
<blockquote>
<p><strong>एवं कृष्ण-सखः कृष्णो भ्रात्रा राज्ञा विकल्पितः ।</strong><br>
<strong>नाना-शङ्कास्पदं रूपं कृष्ण-विश्लेष-कर्शितः ॥</strong><br>
<strong>शोकेन शुष्यद्-वदन- हृत्-सरोजो हत-प्रभः ।</strong><br>
<strong>विभुं तम् एवानुस्मरन् नाशक्नोत् प्रतिभाषितुम् ॥</strong><br>
<strong>कृच्छ्रेण संस्तभ्य शुचः पाणिनामृज्य नेत्रयोः ।</strong><br>
<strong>परोक्षेण समुन्नद्ध- प्रणयौत्कण्ठ्य-कातरः ॥</strong><br>
<strong>सख्यं मैत्रीं सौहृदं च सारथ्यादिषु संस्मरन् ।</strong><br>
<strong>नृपम् अग्रजम् इत्य् आह बाष्प-गद्गदया गिरा ॥</strong> [भा।पु। १.१५.१-४]****</p></blockquote>
<p><strong>कृष्णो</strong>ऽर्जुनः । <strong>अविकल्पित</strong> इति च्छेदः । <strong>नाना-शङ्कास्पदं रूपम्</strong> आलक्ष्य विकल्पित इत्य् अर्थः । <strong>शुचः</strong> शोकाश्रूणि <strong>आमृज्य</strong> च । <strong>परोक्षेण</strong> दर्शनागोचरेण श्री-कृष्णेन हेतुना । अत एवानिष्ट-शङ्काया अभावात् नात्र करुण-रसावकाशः । तद्-अभावश् चैषाम् ऐश्वर्य-ज्ञान-समुध्भाविनां भवत्य् एव इति । वञ्चितोऽहम् [भा।पु। १.१५.५] इत्य्-आदिकं वक्ष्यमाणं विलापम् ।</p>
<p>[२७२]</p>
<p>अथ तद्-अनन्तरं तुष्ट्य्-आत्मक-योगो यथा—</p>
<blockquote>
<p><strong>ते साधु कृत-सर्वार्था ज्ञात्वात्यन्तिकम् आत्मनः ।</strong><br>
<strong>मनसा धारयामासुर् वैकुण्ठ-चरणाम्बुजम् ॥</strong><br>
<strong>तद्-ध्यानोद्रिक्तया भक्त्या विशुद्ध-धिषणाः परे ।</strong><br>
<strong>तस्मिन् नारायण-पदे एकान्त-मतयो गतिम् ॥</strong><br>
<strong>अवापुर् दुरवापां ते असद्भिर् विषयात्मभिः ।</strong><br>
<strong>विधूत-कल्मषास्थानं विरजेनात्मनैव हि ॥</strong> [भा।पु। १.१५.४६-४८]****</p></blockquote>
<p><strong>ते</strong> पाण्डवाः <strong>साधु</strong> यथा स्यात्, तथा <strong>कृत-सर्वार्था</strong> वशीकृत-धर्मार्थ-काम-मोक्षा अपि <strong>वैकुण्ठस्य</strong> श्री-कृष्णस्य <strong>चरणाम्बुजम्</strong> एव <strong>आत्यन्तिकं</strong> परम-पुरुषार्थं ज्ञात्वा, तद् एव <strong>मनसा धारयामासुः</strong> । <strong>नारायणः</strong> श्री-कृष्णः । पुनर् <strong>गतिम्</strong> एव विशिनष्टि । <strong>विधूत-कल्मसं</strong> यद् <strong>आस्थानं</strong> नित्य-श्री-कृष्ण-प्रकाशास्पदं तदीया सभा। <strong>आत्मना</strong> स्व-शरीरेणैव। तत्र हेतुः <strong>विरजेन</strong> अप्राकृतेन । <strong>हि</strong>-शब्दोऽसम्भावना-निवृत्त्य्-अर्थः ॥</p>
<p>[२७३]</p>
<p>तथा—</p>
<blockquote>
<p><strong>द्रौपदी च तदाज्ञाय पतीनाम् अनपेक्षताम् ।</strong><br>
<strong>वासुदेवे भगवति ह्य् एकान्त-मतिर् आप तम् ॥</strong> [भा।पु। १.१५.५०]****</p></blockquote>
<p>आत्मानं प्रति <strong>अनपेक्षमाणानाम्</strong> । <strong>तत्</strong> कृष्ण-सङ्गमनम् <strong>आज्ञाय</strong> सम्यग् ज्ञात्वा । <strong>वासुदेवे</strong> श्री-वसुदेव-नन्दने । <strong>हि</strong> प्रसिद्धौ । तस्मिन्न् <strong>एकान्त-मतिः,</strong> <strong>तम्</strong> एव <strong>प्राप्तवती</strong> ।</p>
<p>श्री-व्रज-कुमाराणां देशान्तर-वियोगात्मोदाहरणं तद्-अनन्तर-तुष्ट्य्-आत्मोदाहरणं च वत्सलानुसारेणैव ज्ञेयम् । इति मैत्री-मयो रसः ॥</p>
<p>॥ १.१५ ॥ श्री-सूतः ॥ २७१-२७३ ॥</p>
<p>[२७४]</p>
<p>अथ <strong>उज्ज्वलः</strong> । अत्रालम्बनः कान्तत्वेन स्फुरन् कान्त-भाव-विषयः श्री-कृष्णः । तद्-आधाराः सजातीय-भावास् तदीय-परम-वल्लभाश् च । तत्र श्री-कृष्णो यथा—</p>
<blockquote>
<p><strong>श्रुत्वा गुणान् भुवन-सुन्दर शृण्वतां ते</strong><br>
<strong>निर्विश्य कर्ण-विवरैर् हरतोऽङ्ग-तापम् ।</strong><br>
<strong>रूपं दृशां दृशिमताम् अखिलार्थ-लाभं</strong><br>
<strong>त्वय्य् अच्युताविशति चित्तम् अपत्रपं मे ॥</strong> [भा।पु। १०.५२.३७]****</p></blockquote>
<p>स्पष्टम् ।</p>
<p>॥ श्री-रुक्मिणी ॥ २७४ ॥</p>
<p>[२७५]</p>
<p>यथा च—</p>
<blockquote>
<p><strong>तासाम् आविरभूच् छौरिः</strong><br>
<strong>स्मयमान-मुखाम्बुजः ।</strong><br>
<strong>पीताम्बर-धरः स्रग्वी</strong><br>
<strong>साक्षान् मन्मथ-मन्मथः ॥</strong> [भा।पु। १०.३२.२]****</p></blockquote>
<p><strong>मन्मथस्य</strong> मदनस्यापि <strong>मन्मथो</strong> मदनः ॥</p>
<p>॥ १०.३२ ॥ श्री-शुकः ॥ २७५ ॥</p>
<p>[२७६]</p>
<p>अथ तद्-वल्लभासु <strong>सामान्या</strong> सैरिन्ध्री कूर्म-पुराणोक्ताः कैलास-वासिन्यश् च । तत्र पूर्वोक्ता<sup id="fnref:76"><a href="#fn:76" class="footnote-ref" role="doc-noteref">76</a></sup> यथा—</p>
<blockquote>
<p>सैवं कैवल्य-नाथं तं प्राप्य दुष्प्राप्यम् ईश्वरम् ।<br>
अङ्ग-रागार्पणेनाहो दुर्भगेदम् अयाचत ॥ [भा।पु। १०.४८.८] इति दर्शिता ।</p></blockquote>
<p>पूर्वं तादृश-दुर्भगापि अङ्ग-रागार्पण-मात्र-लक्षणेन भजनेन तं प्राप्य । अहो आश्चर्यम् । तेन हेतुना इदं सहोष्यताम् [भा।पु। १०.४८.९] इत्य्-आदि-लक्षणम् अपि अयाचत याचितुं योग्याभूत् । तं कथम्भूतम् अपि । केवलः शुद्ध-प्रेमवांस् तस्य भावः कैवल्यं, तत्रैव नाथं वल्लभम् अपि । अतोऽस्या आत्म-तर्पणैक-तात्पर्यायाः सम्प्रत्य् अपि श्री-व्रज-देव्य्-आदि-वच् छुद्ध-प्रेमाभावो दर्शितः ।</p>
<p><strong>स्वीयाः</strong> श्री-रुक्मिण्य्-आदयः । या एवोद्दिश्य स्तौति—</p>
<blockquote>
<p><strong>याः सम्पर्यचरन् प्रेम्णा</strong><br>
<strong>पाद-संवाहनादिभिः ।</strong><br>
<strong>जगद्-गुरुं भर्तृ-बुद्ध्या</strong><br>
<strong>तासां किं वर्ण्यते तपः ॥</strong> [भा।पु। १०.९०.२७]****</p></blockquote>
<p>स्पष्टम् ।</p>
<p>॥ १०.९० ॥ श्री-शुकः ॥ २७६ ॥</p>
<p>[२७७]</p>
<p>तथा—</p>
<blockquote>
<p><strong>इत्थं रमा-पतिम् अवाप्य पतिं स्त्रियस् ता</strong><br>
<strong>ब्रह्मादयोऽपि न विदुः पदवीं यदीयाम् ।</strong><br>
<strong>भेजुर् मुदाविरतम् एधितयानुराग-</strong><br>
<strong>हासावलोक-नव-सङ्गम-लालसाद्यम् ॥</strong><br>
<strong>प्रत्युद्गमासन-वरार्हण-पाद-शौच-</strong><br>
<strong>ताम्बूल-विश्रमण-वीजन-गन्ध-माल्यैः ।</strong><br>
<strong>केश-प्रसार-शयन-स्नपनोपहार्यैर्</strong><br>
<strong>दासी-शता अपि विभोर् विदधुः स्म दास्यम् ॥</strong> [भा।पु। १०.६१.५-६]****</p></blockquote>
<p>अत एव ये मां भजन्ति दाम्पत्या [भा।पु। १०.६०.५२] इत्य्-आदि निन्दा त्व् अन्य-परत्वेनैव निर्दिष्टा । दिष्ट्या गृहेश्वरी [भा।पु। १०.६०.५४] इत्य्-आद्य्-उत्तर-वाक्यात् । यथैव केतुमाल-वर्षे श्री-कामदेवाख्य-भगवद्-व्यूह-स्तुतौ लक्ष्मी-वाक्यम्—स्त्रियो व्रतैस् त्वा हृषीकेश्वरं स्वतो ह्य् आराध्य लोके पतिम् आशासतेऽन्यम् [भा।पु। ५.१८.१९-२१] इत्य्-आदिकम् ।</p>
<p>॥ १०.६१ ॥ श्री-शुकः ॥ २७७ ॥</p>
<p>[२७८]</p>
<p>अथ वस्तुतः परम-स्वीया अपि प्रकट-लीलायां परकीयायमाणाः श्री-व्रज-देव्यः । या एवासमोर्ध्वं स्तुताः—</p>
<blockquote>
<p>नायं श्रियोऽङ्ग उ नितान्त-रतेः प्रसादः<br>
स्वर्-योषितां नलिन-गन्ध-रुचां कुतोऽन्याः ।<br>
रासोत्सवेऽस्य भुज-दण्ड-गृहीत-कण्ठ-<br>
लब्धाशिषां य उदगाद् व्रज-वल्लभीनाम् ॥ [भा।पु। १०.४७.३०] इत्य्-आदिषु ।</p></blockquote>
<p><strong>गोप्यस् तपः किम् अचरन् यद् अमुष्य रूपं</strong> [भा।पु। १०.४४.१४] इत्य्-आदौ या एवासमोर्ध्वं रूपं पश्यन्तीत्य् अत्र । तथा चाह <strong>या दोहनेऽवहनने मथनोपलेप</strong>- [भा।पु। १०.४४.१५] इत्य्-आदौ <strong>धन्या व्रज-स्त्रिय उरुक्रम-चित्त-यानाः</strong> ।<sup id="fnref:77"><a href="#fn:77" class="footnote-ref" role="doc-noteref">77</a></sup></p>
<p><strong>उरुक्रम-चित्तम्</strong> एव <strong>यानं</strong> यासां ताः । यास् तच्-चित्तं यत्र यत्र गच्छति, तत्र तत्रैव तद्-आरूढास् तिष्ठन्ति इत्य् अर्थः । &ldquo;चिन्तयानाः&rdquo; इति पाठे चिन्तश्<sup id="fnref:78"><a href="#fn:78" class="footnote-ref" role="doc-noteref">78</a></sup> चिन्ता भवना इति पूर्ववद् एवार्थः ।</p>
<p>॥ १०.४४ ॥ श्री-माथुर-स्त्रियः ॥ २७८ ॥</p>
<p>[२७९]</p>
<p>अत एवासाम् एव तत्र तत्र दर्शित उत्कर्षः । परकीयायमानत्वेन निवारणादि-मात्रांशे लौकिक-रस-विदाम् अपि मतेन सेवितः । यथाह भरतः—</p>
<blockquote>
<p>बहु वार्यते यतः खलु यत्र प्रच्छन्न-कामुकत्वं च ।<br>
या च मिथो दुर्लभता सा परमा मन्मथस्य रतिः ॥ [उ।नी। १.२०] इति ।</p></blockquote>
<p>रुद्रः—</p>
<blockquote>
<p>वामता दुर्लभत्वं च स्त्रीणां या च निवारणा ।<br>
तद् एव पञ्च-बाणस्य मन्ये परमम् आयुधम् ॥ [उ।नी। ३.२०]</p></blockquote>
<p>विष्णु-गुप्तः—</p>
<blockquote>
<p>यत्र निषेध-विशेषः सुदुर्लभत्वं च यन् मृगाक्षीणाम् ।<br>
तत्रैव नागराणां निर्भरम् आसज्जते हृदयम् ॥ [उ।नी। ३.२१] इति ।</p></blockquote>
<p>अत एव कासाञ्चिद् गोप-कुमारीणां कात्यायनी-जपानुसारेण पति-भावेऽप्य् आधिक्यम् अनुवर्तते इति।</p>
<p>केचित् तु वारणादित एवासां प्रेमाधिक्यं मन्यन्ते । तन् न, जातितोऽप्य् आधिक्यात् । तच् च व्रज-स्त्रियो यद् वाञ्छन्ति [भा।पु। १०.८३.४३] इति, वाञ्छन्ति यद् भव-भियः [भा।पु। १०.४७.५८] इत्य्-आदिना व्यक्तम् । न हि वारणाद्य्-अंशम् अङ्गीकृत्य तेषां लोभो जातः, अनभीष्टत्वात् । अतो जात्य्-अंशम् एवेति गम्यते । अतः प्रबल-जातित्वान् निवारणादिकम् अप्य् अयम् अतिक्रामतीत्य् एवम् एव श्लाघ्यते या दुस्त्यजम् [भा।पु। १०.४७.६१] इत्य्-आदिना ।</p>
<p>मत्त-हस्तिनां बलस्य दुर्गातिक्रमवन् निवारणाद्य्-अतिक्रमो हि तासां प्रेम-बलस्य व्यञ्जक एव न तूत्पादकः । जात्य्-अंशेनैव प्राबल्ये सति निवारणादि-साम्येऽपि तासां स्वेषु प्रेम-तारतम्यं सम्भवति । यथा ताभिर् अपि श्री-राधायाः प्रेम-वैशिष्ट्येन श्री-कृष्ण-वशीकारित्व-वैशिष्ट्यं दर्शितम् । अनयाराधितो नूनम् [भा।पु। १०.३०.२८] इत्य्-आदिना ।</p>
<p>या च तासां क्षोभे सति प्रेम्णः प्रफुल्लता सा खलु कृष्ण-सर्पस्येव स्वत एव सिद्धतया न त्व् अपरत आहार्यतया । केवलौपपत्यस्य प्रेम-वर्धनत्वं तु ताभिर् एव स्वयं निःस्वं त्यजन्ति गणिकाः [भा।पु। १०.४७.७], जारा भुक्त्वा रतां स्त्रियम् [भा।पु। १०.४७.८] इति निन्दितम् ।</p>
<p>यत् तु कश्चित् परकीयासु लघुत्वं वक्ति तत् खलु प्राकृत-नायकम् अवलम्बमानासु युक्तं, तत्रैव जुगुप्सितत्वात् । अत्र तु गोपीनां तत्-पतीनां च [भा।पु। १०.३३.३५] इत्य्-आदिना तत्-प्रत्याख्यानात् ।<sup id="fnref:79"><a href="#fn:79" class="footnote-ref" role="doc-noteref">79</a></sup></p>
<p>अत्र च तत्-पतीनाम् इति तद्-व्यवहार-दृष्टि-मात्रेणोक्तं, न तु परमार्थ-दृष्ट्या । तद्-दृष्ट्या तु श्री-कृष्ण-सन्दर्भे तासां स्वरूप-शक्तित्वम् एवात्र परत्र स्थापितम् । तथास्य श्री-कृष्ण-लक्षणस्य नायकस्य तादृश-भावेनैव प्राप्तौ एताः परं तनु-भृतः [भा।पु। १०.४७.५८] इत्य्-आदिषु सर्वोर्ध्व-श्लाघाश्रवणात् परम-गरीयस्त्वम् एव । अत एवोक्तम्—</p>
<blockquote>
<p>नेष्टा यद् अङ्गिनि रसे कविभिर् परोढा<br>
तद् गोकुलाम्बुजदृशां कुलम् अन्तरेन ।<br>
आशांसया रसविधेर् अवतारितानां<br>
कंसारिणा रसिकमण्डलशेखरेण ॥ [उ।नी। ५.३] इति ।</p></blockquote>
<p>अथ तासां स्वपत्याभास-सम्बन्धम् अपि वारयितुं योजयति—</p>
<blockquote>
<p><strong>नासूयन् खलु कृष्णाय मोहितास् तस्य मायया ।</strong><br>
<strong>मन्यमानाः स्वपार्श्वस्थान् स्वान् स्वान् दारान् व्रजौकसः ॥</strong> [१०.३३.३७]</p></blockquote>
<p>एवं श्री-भगवन्-नित्य-प्रियाणां तासां सर्वदैव बोद्धव्यम् इति भावः । ततश् च तस्य मायया मोहिताः सन्तो माययैव ये स्वे स्वे दारास् तान् स्व-स्व-पार्श्वस्थान् मन्यमाना जानन्तो नासूयन्न् इत्य् अर्थः ॥</p>
<p>॥ श्री-शुकः ॥ २७९ ॥</p>
<p>[२८०]</p>
<p>तद् एवं भावत उत्कर्षो दर्शितः । दैहिकं तम् आह—<strong>ताभिः समेताभिर् उदार-चेष्टितः</strong> [भा।पु। १०.२९.४३] इत्य्-आदौ <strong>व्यरोचतैणाङ्क इवोडुभिर् वृतः</strong> इति ।</p>
<p>स्पष्टम् ।</p>
<p>॥ १०.२९ ॥ सः ॥ २८० ॥</p>
<p>[२८१]</p>
<p>किं च—</p>
<blockquote>
<p><strong>तत्रातिशुशुभे ताभिर् भगवान् देवकी-सुतः ।</strong><br>
<strong>मध्ये मणीनां हैमानां महा-मरकतो यथा ॥</strong> [भा।पु। १०.३३.७]****</p></blockquote>
<p>स्पष्टम् ।</p>
<p>॥ १०.३३ ॥ सः ॥ २८१ ॥</p>
<p>[२८२]</p>
<p>गुण-वैभव-कृतम् अप्य् आह—</p>
<blockquote>
<p><strong>ताभिर् विधूत-शोकाभिर् भगवान् अच्युतो विभुः ।</strong><br>
<strong>व्यरोचताधिकं तात पुरुषः शक्तिभिर् यथा ॥</strong> [भा।पु। १०.३२.१०]</p></blockquote>
<p>स्पष्टम् ।</p>
<p>॥ १०.३२ ॥ सः ॥ २८२ ॥</p>
<p>[२८३]</p>
<p>कला-वैदग्धीकृतम् आह पाद-न्यासैर् भुज-विधुतिभिः [भा।पु। १०.३३.७] इत्य्-आदि ।</p>
<blockquote>
<p>उच्चैर् जगुर् नृत्यमाना रक्तकण्ठ्यो रतिप्रियाः ।<br>
कृष्णाभि-मर्शमुदिता यद् गीतेनेदम् आवृतम् ॥ [भा।पु। १०.३३.९]</p></blockquote>
<p>इदं जगत् । अद्यापि यासां गीतांशा एव जगति प्रचरन्तीत्य् अर्थः । यद् उक्तं सङ्गीत-सारे—</p>
<blockquote>
<p>तावन्त एव रागाः स्युर् यावत्यो जीव-जातयः ।<br>
तेषु षोडश-साहस्री पुरा गोपी-कृता वरा ॥ इति ।</p></blockquote>
<p>अन्ते च तेषाम् एव विभागश् च तत्र स्वर्गादिषु दर्शित इति । किं च—</p>
<blockquote>
<p><strong>काचित् समं मुकुन्देन स्वरजातीर् अमिश्रिताः ।</strong><br>
<strong>उन्निन्ये पूजिता तेन प्रीयता साधु साध्व् इति ।</strong><br>
<strong>तद् एव ध्रुवम् उन्निन्ये तस्यै मानं च बह्व् अदात् ॥</strong> [भा।पु। १०.३३.१०]</p></blockquote>
<p>स्वराः षड्जादयः सप्त जातयस् तेषु रागोत्पत्ति-हेतवः । ता उभयोर् अपि परम-प्रवीणत्वात् स्वरान्तरेण जात्य्-अन्तरेण चामिश्रिताः शुद्धा एव उन्निन्ये उत्कर्षेण जगौ । तत्र शक्र-शर्वर-परमेष्टि-पुरोगा-निश्चित-तत्त्व-गानस्य श्री-मुकुन्दस्यापि सहार्थत्वेनाप्राधान्यं विवक्षितम् । तत्राप्य् उच्-छब्देन ।अत एव तेन पूजिता । तदैव तालान्तरेण निबद्धं गीतं ध्रुवाख्यं ताल-विशेषं कृत्वा या ततोऽप्य् उत्कर्षेण जगौ तस्यै पूर्वस्या अप्य् अधिकं मानम् अदात् ।</p>
<p>॥ १०.३३ ॥ सः ॥ २८४ ॥</p>
<p>[२८५]</p>
<p>अथ तासु सामान्यासु सैरिन्ध्री मुख्या । सर्वत्र ख्यातत्वात् । स्वकीयासु पट्ट-महिषीषु श्री-रुक्मिणी-सत्यभामे मुख्ये । यथा श्री-हरि-वंशे—</p>
<blockquote>
<p>कुटुम्बस्येश्वरी यासीद् रुक्मिणी भीष्मकात्मजा ।<br>
सत्यभामोत्तमा स्त्रीणां सौभाग्ये चाधिकाभवत् ॥</p></blockquote>
<p>अथ श्री-व्रज-देवीषु मुख्या भविष्योत्तरोक्ताः—</p>
<blockquote>
<p>गोपाली पालिका धन्या विशाखा ध्यान-निष्ठिका ।<br>
राधानुराधा सोमाभा तारका दशमी तथा ॥ इति ।</p></blockquote>
<p>दशम्य् अपि तारका-नाम्नीत्य् अर्थः । स्कान्दे प्रह्लाद-संहितायां तु ललिता शैव्या पद्मा चतस्रोऽन्याः । अन्यत्र चन्द्रावली च श्रूयते । सा चात्रार्थ-साम्यात् सोमाभैवानुमेया । कार्त्स्न्येन तु प्रमदा-शत-कोटिभिर् आकुलिता इत्य् आगमोपदेशः । एतास्व् अपि श्री-राधिकैव मुख्या । सैव रासोत्सवे श्री-कृष्णेन परम-प्रेम्णान्तर्धापितेति श्री-कृष्ण-सन्दर्भे सन्दर्शितम् अस्ति । प्रसिद्धा च तथा सैव सर्वत्रेति । अतः श्रैष्ठ्य-चिह्नेन गोपाल-तपन्य्-उक्ता गान्धर्विकैव सेत्य् अनुमेया ।</p>
<p>अथ ताः <strong>श्री-कृष्ण-वल्लभास्</strong> त्रिधा दृश्यन्ते&ndash;मुग्धा मध्या प्रगल्भा इति । तादृश्यं च नव-यौवन-स्पष्ट-यौवन-सम्यग्-यौवनैर् वयो-भेदैस् तत्-तच्-चेष्टाभिश् च । सम्यग्-यौवनं च प्राप्त-षोडश-वर्षत्वम् एव नाधिकम्, कन्याभिर् द्व्य्-अष्ट-वर्षाभिः इति गौतमीय-तन्त्रात् ।</p>
<p>तथा स्वभाव-भेदेन धीरा अधीरा मिश्र-गुणाश् चेति पुनस् त्रिधावगन्तव्याः ।</p>
<p>प्रेम-तारतम्येन श्रेष्ठाः समाः लघव इति च ।</p>
<p>अथ ता लीलावस्था-भेदेनैकैका अभिसारिका वासक-सज्जोत्कण्ठिता खण्डिता विप्रलब्धा कलहान्तरिता प्रोषित-भर्तृका स्वाधीन-भर्तृका इत्य् अष्टौ नामानि भजन्ति ।</p>
<p>तथा परस्परं भावानां सादृश्य-किञ्चित्-सादृश्यास्फुट-सादृश्यानि विरोधित्वं चैतद् भेद-चतुष्टयात् पुनश् चत्वारि सखी सुहृत् तटस्था प्रातिपक्षिकी चेति । भाव-भेदाश् च स्थायि-निरूपणे ज्ञेयाः ।</p>
<p>तत्र <strong>सखी</strong> यथा अप्य् एण-पत्नी [भा।पु। १०.३०.११] इत्य्-आदि द्वये पुरतो दर्शनीया । अत्र हि तन्वन् दृशां सखि सुनिर्वृतिम् [तत्र] इति स्वीय-तद्-दिदृक्षा-द्योतनात् । <strong>सखि</strong> इति तद्-दर्शन-सुखोपभोग-सौभाग्य-भागिता-साम्येन तस्यां सख्यारोपणात् । <strong>कान्ता-</strong> इति कृष्ण-सङ्गिन्याः सौभाग्यातिशयस्य, <strong>कुलपतेर्</strong> इति श्री-कृष्णस्य <strong>कान्ताङ्ग-सङ्ग</strong> इत्य्-आदिना तयोर् मिथोऽङ्ग-सङ्गस्य तदीय-परिमलस्य चानुमोदनात् सख्यम् एव स्पष्टम् । अत एव तल्-लीलानुमोदनम् अपि बाहुं प्रियांसा- [भा।पु। १०.३०.१२] इत्य्-आदिना ।</p>
<p><strong>सुहृद्</strong> यथा—</p>
<blockquote>
<p><strong>अनयाराधितो नूनं भगवान् हरिर् ईश्वरः ।</strong><br>
<strong>यन् नो विहाय गोविन्दः प्रीतोऽयम् अनयद् रहः ॥</strong> [भा।पु। १०.३०.२८]****</p></blockquote>
<p>अस्याश् च तद्-भाग्य-मात्र-प्रशंसनात् व्यक्तं सौहृद्यम् ।</p>
<p>[२८६]</p>
<p><strong>तटस्था</strong> यथा—</p>
<blockquote>
<p><strong>पृच्छतेमा लता बाहून् अप्य् आश्लिष्टा वनस्पतेः ।</strong><br>
<strong>नूनं तत्करज-स्पृष्टा बिभ्रत्य् उत्पुलकान्य् अहो ॥</strong> [भा।पु। १०.३०.१३]</p></blockquote>
<p>अत्र सखी-वचनं श्रुत्वापि तत्रौदासीन्यात् ताटस्थ्यम् एव व्यक्तम् । एवम् अनयाराधितो नूनम् [भा।पु। १०.३०.२८] इति सुहृद्-वाक्यानन्तरम् अपि धन्या अहो अमी आल्यः [भा।पु। १०.३०.२९] इत्य्-आदि-वाक्ये च ।</p>
<p>[२८७]</p>
<p>अथ <strong>प्रातिपक्षिका</strong> यथा—</p>
<blockquote>
<p><strong>अस्या अमूनि नः क्षोभं कुर्वन्त्य् उच्चैः पदानि यत् ।</strong><br>
<strong>यैकापहृत्य गोपीनां रहो भुङ्क्तेऽच्युताधरम् ॥</strong> [भा।पु। १०.३०.३०]</p></blockquote>
<p>अथ प्रकट एव मत्सर इति ताभ्यो विलक्षणत्वम् । तथैव श्री-हरिवंशादौ पारिजात-हरणे श्री-रुक्मिणीं प्रति सत्यभामायाः । स्पष्टम् ।</p>
<p>॥ १०.३० ॥ श्री-शुकः ॥ २८५-२८७ ॥</p>
<p>[२८८]</p>
<p>अत्र विचार्यते । ननु भगवद्-भक्तेषु परस्परं प्रतिपक्षित्वम् असम्भवम् अहृद्यं च? तथा तासां तत्-सौभग-मदम् [भा।पु। १०.२९.४८] इत्य्-आदौ तद्-ईर्ष्या-मद-मानादि-दूरीचिकीर्षा श्री-भगवतोऽपि दृश्यते । तथा श्रीमता मुनिना स्वयम् अपि ताभिस् तत्र दौरात्म्य-शब्दः प्रयुक्तोऽस्तीति<sup id="fnref:80"><a href="#fn:80" class="footnote-ref" role="doc-noteref">80</a></sup> ।</p>
<p>तत्रोच्यते सर्वैव हि श्री-भगवतः क्रीडा प्रीति-पोषायैव प्रवर्तते, भजते तादृशीः क्रीडा याः श्रुत्वा तत्-परो भवेत् [भा।पु। १०.३३.३६] इत्य्-आदि । <em>श्रुत्वापि</em> इत्य् अर्थः ।</p>
<p>तत्र शृङ्गार-क्रीडायाश् चास्याः स्वभावोऽयं यत् खल्व् ईर्ष्या-मद-मानादि-लक्षण-तत्-तद्-भाव-वैचित्री-परिकरतयैव रसं पुष्णाति । यत एव तादृशतयैव कविभिर् वर्ण्यते । श्री-भगवता च स्व-लीलायाम् अङ्गीक्रियते । स्वस्मिन्न् अपि दक्षिणानुकूल-शठ-धृष्टतेति चतुर्भेद-नायकत्वं यथा-स्थानं व्यज्यते । तस्मात् तल्-लीला-शक्तिर् एव तासु तत्-तद्-भावं दधाति । तं च भावानुरूपेणैवेति दर्शितम् । अत एव यदा सर्वासाम् एव तद्-विरहो भवति तदा दैन्येनैक-जातीय-भावत्वापत्त्या सर्वत्र सख्यम् एवाभिव्यज्यते । यथा—</p>
<blockquote>
<p>अन्विच्छन्त्यो भगवतो मार्गे गोप्योऽविदूरतः ।<br>
ददृशुः प्रिय-विश्लेषान् मोहितां दुःखितां सखीम् ॥ [भा।पु। १०.३०.४१]</p></blockquote>
<p>इत्य् अत्र तस्यां पूर्वासाम् एव सखीत्व-व्यञ्जना । विरह-लीला च तासां झटिति श्री-कृष्ण-विषयक-तृष्णातिशय-वर्धनार्थैव । नागर-चूडामणीन्द्राय श्री-कृष्णाय च तासां तद्-वृद्धिर् अत्यर्थं रोचते, यथोक्तं&ndash;नाहं तु सख्यो भजतोऽपि जन्तून् [भा।पु। १०.३२.२०] इत्य्-आदिना । तस्मान् मध्ये विरहोऽपि भवति । तदा श्री-कृष्णस्य मद-मानादि-विनोदम् अतिक्रम्यापि तद्-अध्यवसायः स्यात् । ततो मद-मानयोः प्रशमाय स्व-विषयक-तृष्णातिशय-रूप-प्रसादाय चेति <em>तासां</em> <em>तत्-सौभग-</em> इत्य् अत्रार्थः । सर्व-समुदित-रास-लीलार्थं मदस्य प्रशमाय मानस्य च प्रसादाय प्रसादनायेत्य् अर्थो वा । ततस् तद्-वर्धनेच्छाप्य् आनुषङ्गीति समानम् ।</p>
<p>अथ जाते च विरहे दैन्येनैव तासां तत्र दौरात्म्य-बुद्धिः । न तु वस्तुत एव तद् दौरात्म्यं, प्रेमैक-विलास-रूपत्वात् । श्री-मुनीन्द्रोऽपि तद्-भावानुसारित्वेनैव तद्-वाक्यम् अनुवदति&ndash;तया कथितम् आकर्ण्य [भा।पु। १०.३०.४२] इत्य्-आदि । स्वयं तु पूर्वं तस्मिंस् तदीये मदे दोषं प्रत्याख्यातवान् अस्ति । यथा—</p>
<blockquote>
<p><strong>रेमे तया स्वात्मरत</strong><br>
<strong>आत्मारामोऽप्य् अखण्डितः ।</strong><br>
<strong>कामिनां दर्शयन् दैन्यं</strong><br>
<strong>स्त्रीणां चैव दुरात्मताम् ॥</strong> [भा।पु। १०.३०.३५]</p></blockquote>
<p><strong>स्वात्म-रतः</strong> स्वतस् तुष्टोऽपि, <strong>आत्मरामः</strong> स्व-क्रीडोऽपि, <strong>अखण्डितः</strong> तस्यां सततासक्तः सन् <strong>रेमे</strong> । तादृशश् चेत् किम् इति तद्-आसक्तो बभूव, तथा <strong>रेमे</strong> च ? अत आह&ndash;<strong>तया</strong> इत्थम्भूत-गुणो हरिः [भा।पु। १.७.१०] इतिवत् तथा-भूत-गुणतया तदीय-प्रेम-सर्वस्व-सार-रूपयेत्य् अर्थः । अतस् तस्यान्येन तादृशत्वासम्भवात् प्रेम-विशेष एवासौ स्फुरति न तु कामः । स च प्रेम-विशेष ईदृश-प्रबलः यत् कामिवद् एव दैन्यादिकं तयोः प्रकटीभवतीत्य् आह&ndash;<strong>कामिनाम्</strong> इति ।</p>
<p>मद-मानाद्य्-आत्मके कामिनीनां प्रेमणि <strong>कामिनां</strong> यद् <strong>दैन्यं</strong> लोक-प्रसिद्धं, तद् एव स्व-द्वारा तत्-प्रेम-विशेष-पारवश्येन <strong>दर्शयन्</strong> प्रकटयन्, स्त्रीणां च तत्र तत्र या मद-मानाद्य्-आत्मिका <strong>दुरात्मता</strong> दुर्धर-चित्तता स्वतन्त्रता स्वाधीन-भर्तृकात्वम् इति यावत्तां च स्व-प्रेयसी-द्वारा स्व-प्रणय-लालित्येन प्रकटयन् रेमे ।<sup id="fnref:81"><a href="#fn:81" class="footnote-ref" role="doc-noteref">81</a></sup></p>
<p>यद् वा, ययैव लीलया स्वयम् एव तुच्छीभूताः सर्वेऽप्य् अन्ये नागरं-मन्या इत्य् आह&ndash;<strong>कामिनाम्</strong> इति । स्व-लीला-महिम्ना <strong>कामिनां</strong> प्राकृतानां <strong>दैन्यं</strong> रस-सम्पत्ति-हीनत्वं <strong>स्त्रीणां</strong> च प्राकृतानां तं विना अन्यस्य भजनेन <strong>दुरात्मतां</strong> दुष्ट-भावतां <strong>दर्शयन्न्</strong> इति दर्शयद्-विधु-पराजयं रमा-वक्त्रं उल्लसति धूत-लाञ्छनम् इतिवत् ।</p>
<p>॥ १०.३० ॥ श्री-शुकः ॥ २८८ ॥</p>
<p>[२८९]</p>
<p>इत्य् आलम्बनो व्याख्यातः । अथोद्दीपनेषु गुणाः&ndash;नारी-मोहन-शीलत्व, अवयव-वर्ण-रस-गन्ध-स्पर्श-शब्द-सल्-लक्षण-नव-यौवनानां कमनीयता, नित्य-नूतनत्वं, अभिव्यक्त-भावत्वं, प्रेम-वश्यत्वं, सौबुद्ध्य-सत्-प्रतिभादयश् च । तत्र नारी-मोहन-शीलत्वादिकं, यथा—<strong>कृष्णं निरीक्ष्य वनितोत्सव-रूप-शीलम्</strong> [भा।पु। १०.२१.१२] इति । स्पष्टम् ।</p>
<p>॥ १०.२१ ॥ श्री-व्रज-देव्यः ॥ २८९ ॥</p>
<p>[२९०]</p>
<p>नित्य-नूतनं च यद्यप्य् असौ पार्श्व-गतः [भा।पु। १.११.३४] इत्य्-आदौ दृष्टम् ।</p>
<p>अथाभिव्यक्त-भावत्वम् । तत्र पूर्व-रागे—</p>
<blockquote>
<p><strong>शरद्-उदाशये साधु-जात-सत्-</strong><br>
<strong>सरसिजोदरे श्री-मुषा दृशा ।</strong><br>
<strong>सुरत-नाथ तेऽशुल्क-दासिका</strong><br>
<strong>वरद निघ्नतो नेह किं वधः ॥</strong> [भा।पु। १०.३१.२]****</p></blockquote>
<p>हे <strong>दृशा</strong> एव <strong>सुरत</strong>-याचक ! तत्रापि हे कात्यायन्य्-अर्चनान्ते <strong>वर-प्रद</strong> ! तत्रापि भाव-विशेष-दर्शितया दृशा कृत्वैव <strong>अशुल्क-दासिका</strong>-तुल्यत्वं प्राप्ताः, तयैव पुनर् <strong>निघ्नतस् तव न किं वधः</strong> स्त्री-हत्यापि न भवति ? दृशस् तादृशत्वे महा-मोहन-चौरत्वं दर्शयति&ndash;<strong>शरद्-उदाशय</strong> इत्य्-आदि । तत्र मोहनत्वं द्विविधं—स्वरूप-कृतं दुष्कर-क्रिया-कृतं च । तद् उभयम् अपि तत्-तद्-विशेषणैर् व्यक्तम् ।</p>
<p>[२९१]</p>
<p>तथा—</p>
<blockquote>
<p><strong>मधुरया गिरा वल्गु-वाक्यया</strong><br>
<strong>बुध-मनो-ज्ञया पुष्करेक्षण ।</strong><br>
<strong>विधि-करीर् इमा वीर मुह्यतीर्</strong><br>
<strong>अधर-सीधुनाप्याययस्व नः ॥</strong> [भा।पु। १०.३१.८]****</p></blockquote>
<p><strong>मधुरया</strong> इति स्वरूप-माधुर्यं, <strong>वल्गु-वाक्यया</strong> इत्य् अर्थ-माधुर्यं, <strong>बुध-मनोज्ञया</strong> इति बुधानां तादृश-भावाभिज्ञानाम् एव मनोज्ञयेति भाव-विशेष-माधुर्यं व्यञ्जितम् ।</p>
<p>[२९२]</p>
<p>तथा—</p>
<blockquote>
<p><strong>प्रहसितं प्रिय प्रेमवीक्षणं</strong><br>
<strong>विहरणं च ते ध्यानमङ्गलम् ।</strong><br>
<strong>रहसि संविदो या हृदि-स्पृशः</strong><br>
<strong>कुहक नो मनः क्षोभयन्ति हि ॥</strong> [भा।पु। १०.३१.१०]</p></blockquote>
<p><strong>संविदः</strong> सङ्केत-नर्माणि ।</p>
<p>[२९३]</p>
<p>तथा—</p>
<blockquote>
<p><strong>दिन-परिक्षये नील-कुन्तलैर्</strong><br>
<strong>वन-रुहाननं बिभ्रद् आवृतम् ।</strong><br>
<strong>घन-रजस्वलं दर्शयन् मुहुर्</strong><br>
<strong>मनसि नः स्मरं वीर यच्छसि ॥</strong> [भा।पु। १०.३१.१२]</p></blockquote>
<p><strong>मुहुः</strong> पुनः पुनर् व्याजेन परावृत्येत्य् अर्थः ।</p>
<p>[२९४]</p>
<p>तथा—</p>
<blockquote>
<p><strong>पति-सुतान्वय-भार्तृ-बान्धवान्</strong><br>
<strong>अतिविलङ्घ्य तेऽन्त्य् अच्युतागताः ।</strong><br>
<strong>गति-विदस् तवोद्गीत-मोहिताः</strong><br>
<strong>कितव योषितः कस् त्यजेन् निशि ॥</strong><br>
<strong>रहसि संविदं हृच्-छयोदयं</strong><br>
<strong>प्रहसिताननं प्रेम-वीक्षणम् ।</strong><br>
<strong>बृहद्-उरः श्रियो वीक्ष्य धाम ते</strong><br>
<strong>मुहुर् अतिस्पृहा मुह्यते मनः ॥</strong> [भा।पु। १०.३१.१६-१७]</p></blockquote>
<p><strong>गति-विदस् तवोद्गीत-मोहिता</strong> इति अस्माकं मोहन-प्रकार-ज्ञानेनैव त्वं तथा वेणुना गीतवान् इत्य् अर्थः ।</p>
<p>॥ १०.३१ ॥ श्री-गोप्यः परोक्ष-स्थितं श्री-भगवन्तम् ॥ २९२-२९४ ॥</p>
<p>[२९५]</p>
<p>एवं—</p>
<blockquote>
<p>गवां हिताय तुलसि गोपीनां रति-हेतवे ।<br>
वृन्दावने त्वं वपिता सेविता विष्णुना स्वयम् ॥</p></blockquote>
<p>इति स्कान्दे रेवा-खण्डीय-तुलसी-स्तव-वचनम् अपि तत्-पूर्व-रागे दर्शनीयम् ।</p>
<p>तथा सम्भोगेऽपि इति विक्लवितं तासाम् [भा।पु। १०.२९.४२] इत्य्-आदौ प्रहस्य इति ताभिः समेताभिर् उदार-चेष्टितः [भा।पु। १०.२९.४३] इति, उदार-हास-द्विज-कुन्द-दीधिति [भा।पु। १०.२९.४६] चाभिव्यक्त-भावत्वोदाहरणम् ।</p>
<p>अथ प्रेम्णा वश्यत्वं द्विविधम् । प्रेमान्तरेण प्रेयसी-प्रेम्णा च । तत्र पूर्वेण नर्मदः प्रणयिनां विजहार [भा।पु। १०.३५.२०] इत्य् अत्र दर्शितम् । तथोत्तरेण । तत्र पूर्व-रागात्मकेन यथा—<strong>तथाहम् अपि तच्-चित्तो निद्रां च न लभे निशि</strong> [भा।पु। १०.५३.२] इति । स्पष्टम् ।</p>
<p>॥ १०.५३ ॥ श्री-भगवान् रुक्मिणी-दूतम् ॥ २९५ ॥</p>
<p>[२९६]</p>
<p>तथा—</p>
<blockquote>
<p><strong>भगवान् अपि ता रात्रीः शरदोत्फुल्ल-मल्लिकाः ।</strong><br>
<strong>वीक्ष्य रन्तुं मनश् चक्रे योग-मायाम् उपाश्रितः ॥</strong> [भा।पु। १०.२९.१]****</p></blockquote>
<p><strong>योग-मायां</strong> तासाम् असङ्ख्यानाम् असङ्ख्य-वाञ्छा-पूरिकां स्व-शक्तिं स्वभावत एव <strong>आश्रित्य</strong> इत्य् अर्थः ।</p>
<p>[२९७]</p>
<p>सम्भोगात्मकेन यथा—</p>
<blockquote>
<p><strong>इति विक्लवितं तासां श्रुत्वा योगेश्वरेश्वरः ।</strong><br>
<strong>प्रहस्य सदयं गोपीर् आत्मारामोऽप्य् अरीरमत् ॥</strong> [भा।पु। १०.२९.४२]****</p></blockquote>
<p>अत्र विक्लवितम् इति तासां प्रेमातिशय-ज्ञापकं सदयम् इति तस्य तत्-प्रेम-वश्यत्वातिशयाभिधायकम् । आत्मारामोऽपीति तासां प्रेम-गुण-माहात्म्य-दर्शकम् । आत्मारामाश् च मुनयः [भा।पु। १.७.१०] इत्य्-आदौ, इत्थम्भूत-गुणो हरिः इतिवत् ।</p>
<p>॥ १०.२९ ॥ श्री-शुकः ॥ २९६-२९७ ॥</p>
<p>[२९८]</p>
<p>एवं,</p>
<blockquote>
<p><strong>रेमे स्वयं स्व-रतिर् अत्र गजेन्द्र-लीलः</strong> [भा।पु। १०.३३.२३] इति ।****</p></blockquote>
<p>स्वासु तासु रतिर् यस्य सः । तथा तासां रति-विहारेण [भा।पु। १०.३३.२०] इत्य्-आदिकम् । गोपी-कपोल-संश्लेषः [वि।पु। ५.१३.५४] इत्य्-आदिकं विष्णु-पुराण-पद्यम् अप्य् उदाहृतम् ।</p>
<p>[२९९]</p>
<p>किं च—</p>
<blockquote>
<p><strong>एवं परिष्वाङ्ग-कराभिमर्श-</strong><br>
<strong>स्निग्धेक्षणोद्दाम-विलास-हासैः ।</strong><br>
<strong>रेमे रमेशो व्रज-सुन्दरीभिर्</strong><br>
<strong>यथार्भकः स्व-प्रतिबिम्ब-विभ्रमैः ॥</strong> [भा।पु। १०.३३.१७]****</p></blockquote>
<p>अत्र <strong>रमेश</strong> इत्य् अनेन तस्य रमा-वशीकारित्वं दर्शितम् । <strong>परिष्वङ्ग</strong>- इत्य्-आदिना, तत्रापि <strong>स्निग्धेक्षण</strong>- इत्य्-आदिना, <strong>रेमे</strong> इत्य् अनेन च तासां प्रेम्णा तस्य वश्यत्वं व्यक्तम् । दृष्टान्तेन तु तदा तस्य तासां च <strong>अर्भक-प्रतिबिम्बयोर्</strong> इव गान-नृत्यादि-विलासेषु एक-चेष्टतापत्ति-सूचनया मिथः परम-प्रेमासक्तिर् दर्शिता ।</p>
<p>[३००]</p>
<p>अपि च—</p>
<blockquote>
<p><strong>एवं शशाङ्कांशु-विराजिता निशाः</strong><br>
<strong>स सत्य-कामोऽनुरताबला-गणः ।</strong><br>
<strong>सिषेव आत्मन्य् अवरुद्ध-सौरतः</strong><br>
<strong>सर्वाः शरत्-काव्य-कथा-रसाश्रयाः ॥</strong> [भा।पु। १०.३३.२६]****</p></blockquote>
<p><strong>एवं</strong> पूर्वोक्त-प्रकारेण <strong>अनुरतो</strong> निरन्तरम् अनुरक्तोऽ<strong>बला-गणो</strong> यत्र, तादृशः <strong>स</strong> श्री-कृष्ण-चन्द्र <strong>आत्मनि</strong> चित्तेऽ<strong>वरुद्धं</strong> समन्तान् निगृह्य स्थापितं <strong>सौरतं</strong> सुरत-सम्बन्धि-भाव-हावादिकं येन, तथाभूतः सन् । अत एव <strong>सत्य-कामः</strong> व्यभिचार-रहित-प्रेम-विशेषः सन् <strong>शरत्</strong>-सम्बन्धिन्यो यावत्यो <strong>रसाश्रयाः काव्य-कथाः</strong> सम्भवन्ति, ताः <strong>सर्वा</strong> एव <strong>सिषेवे</strong> । शरच्-छब्दोऽत्राखण्डम् एव वा संवत्सरं वदति । ततः <strong>शशङ्कांशु-विराजितत्वम्</strong> उपलक्षणम् इति व्याख्येयम् । एवं सौरत-संलापैः [भा।पु। १०.६०.५८] इति श्री-रुक्मिणी-परिहासेऽपि सौरत-शब्दस् तादृशत्वेन प्रयुक्तः ।</p>
<p>॥ १०.३३ ॥ श्री-शुकः ॥ ३०० ॥</p>
<p>[३०१]</p>
<p>अत्रैवम् अपि स्वयम् उक्तं न पारयेऽहम् [भा।पु। १०.३२.२२] इत्य्-आदि ।</p>
<p>अथ प्रवासात्मकेन, यथा—</p>
<blockquote>
<p><strong>वृष्णीनां प्रवरो मन्त्री कृष्णस्य दयितः सखा ।</strong><br>
<strong>शिष्यो बृहस्पतेः साक्षाद् उद्धवो बुद्धि-सत्तमः ॥</strong><br>
<strong>तम् आह भगवान् प्रेष्ठं भक्तम् एकान्तिनं क्वचित् ।</strong><br>
<strong>गृहीत्वा पाणिना पाणिं प्रपन्नार्ति-हरो हरिः ॥</strong><br>
<strong>गच्छोद्धव व्रजं सौम्य पित्रोर् नौ प्रीतिम् आवह ।</strong><br>
<strong>गोपीनां मद्-वियोगाधिं मत्-सन्देशैर् विमोचय ।</strong><br>
<strong>ता मन्-मनस्का मत्-प्राणा मद्-अर्थे त्यक्त-दैहिकाः ॥</strong> [भा।पु। १०.४६.१-४] इत्य्-आदि ।</p></blockquote>
<p>तथा च स्कान्द-प्रह्लाद-संहिता-द्वारका-माहात्म्ये ताः प्रति श्रीमद्-उद्धव-वाक्यम्—</p>
<blockquote>
<p>भगवान् अपि दाशार्हः कन्दर्प-शर-पीडितः ।<br>
न भुङ्क्ते न स्वपिति च चिन्तयन् वो ह्य् अहर्निशम् ॥ इति ।</p></blockquote>
<p>एवं राज-कुमारीणां परिणयोऽपि ताभिर् गोप-कुमारीभिर् एकात्मत्वात् प्रायस् तद्-विरह-काल-क्षपणार्थ एव तासां प्राण-परित्याग-परिहारार्थम् एव च । यथोक्तं पाद्मे—कैशोरे गोप-कन्यास् ता यौवने राज-कन्यका इति । यथा च श्री-रुक्मिणी-वाक्यम्—</p>
<blockquote>
<p><strong>यर्ह्य् अम्बुजाक्ष न लभेय भवत्-प्रसादं</strong><br>
<strong>जह्याम् असून् व्रत-कृशान् शत-जन्मभिः स्यात् ॥</strong> [भा।पु। १०.५२.४३] इति ।</p></blockquote>
<p>[३०२]</p>
<p>अथोद्दीपनेषु जातिः । तत्र गोपत्व-रूपाम् आह—</p>
<blockquote>
<p><strong>विविध-गोप-चरणेषु विदग्धो</strong><br>
<strong>वेणु-वाद्य उरुधा निज-शिक्षाः ॥</strong> [भा।पु। १०.३५.१४] इत्य्-आदिना । स्पष्टम् ।</p></blockquote>
<p>॥ १०.३५ ॥ श्री-व्रज-देव्यः ॥ ३०१-३०२ ॥</p>
<p>[३०३]</p>
<p>यादवत्व-रूपां सादृश्य-रूपां चाह—<strong>मेघः श्रीमंस् त्वम् असि दयितो यादवेन्द्रस्य नूनम्</strong> [भा।पु। १०.९०.२०] इत्य्-आदिना ॥ स्पष्टम् ।</p>
<p>॥ १०.९० ॥ श्री-पट्ट-महिष्यः ॥ ३०३ ॥</p>
<p>[३०४]</p>
<p>अथ क्रियाः । ताश् च द्विविधाः । भाव-सम्बन्धिन्यः स्वाभाविक-विनोद-मय्यश् च । पूर्वा यथा—<strong>निशम्य गीतं तद्-अनङ्ग-वर्धनम्</strong> [भा।पु। १०.२९.४] इत्य्-आदि । स्पष्टम् ।</p>
<p>॥ १०.२९ ॥ श्री-शुकः ॥ ३०४ ॥</p>
<p>[३०५]</p>
<p>उत्तराः—</p>
<blockquote>
<p><strong>वाम-बाहु-कृत-वाम-कपोलो</strong><br>
<strong>वल्गित-भ्रूर् अधरार्पित-वेणुम् ॥</strong> [भा।पु। १०.३५.२] इत्य्-आदि । स्पष्टम् ।</p></blockquote>
<p>विविध-गोप-चरणेषु [भा।पु। १०.३५.१४] इत्य्-आदौ च ता ज्ञेयाः ।</p>
<p>॥ १०.३५ ॥ श्री-व्रज-देव्यः ॥ ३०५ ॥</p>
<p>[३०६]</p>
<p>अथ द्रव्याणि । तत्र तस्य प्रेयस्यो यथा—</p>
<blockquote>
<p><strong>उषस्य् उत्थाय गोत्रैः स्वैर्</strong><br>
<strong>अन्योन्याबद्ध-बाहवः ।</strong><br>
<strong>कृष्णम् उच्चैर् जगुर् यान्त्यः</strong><br>
<strong>कालिन्द्यां स्नातुम् अन्वहम् ॥</strong> [भा।पु। १०.२२.६]</p></blockquote>
<p>गोत्रैर् वर्गैः ।</p>
<p>॥ १०.२२ ॥ श्री-शुकः ॥ ३०६ ॥</p>
<p>[३०७]</p>
<p>तद्-व्रज-स्त्रिय आश्रुत्य [भा।पु। १०.२१.३] इत्य्-आदौ च स्व-सखीभ्योऽन्ववर्णयन्न् इत्य् उदाहार्यम् ।</p>
<p><strong>तत्-परिकराः</strong>—<strong>तं वीक्ष कृष्णानुचरं व्रज-स्त्रियः</strong> [भा।पु। १०.४७.१] इत्य्-आदि । स्पष्टम् ।</p>
<p>॥ १०.४७ ॥ सः ॥ ३०७ ॥</p>
<p>[३०८]</p>
<p>मण्डनम्—<strong>पूर्णाः पुलिन्द्य उरुगाय-पदाब्ज-राग-श्री-कुङ्कुमेन दयिता</strong> [भा।पु। १०.२१.१७] इत्य्-आदि ।</p>
<p>[३०९]</p>
<p>वंशी—<strong>गोप्यः किम् आचरद् अयं कुशलं स्म वेणुः</strong> [भा।पु। १०.२१.१७] इत्य्-आदि । स्पष्टम्।</p>
<p>॥ १०.२१ ॥ ताः ॥ ३०९ ॥</p>
<p>[३१०]</p>
<p>पदाङ्कः—<strong>पदानि व्यक्तम् एतानि नन्द-सूनोर् महात्मनः</strong> [भा।पु। १०.३०.२५] इत्य्-आदि ।</p>
<p>[३११]</p>
<p>पद-धूलिः—</p>
<blockquote>
<p><strong>धन्या अहो अमी आल्यो</strong><br>
<strong>गोविन्दाङ्घ्र्य्-अब्ज-रेणवः ।</strong><br>
<strong>यान् ब्रह्मेशो रमा देवी</strong><br>
<strong>दधुर् मूर्ध्न्य् अघ-नुत्तये ॥</strong> [भा।पु। १०.३०.२९]</p></blockquote>
<p>अत्र प्रेमैव तद्-उत्कर्षं गमयति, न त्व् ऐश्वर्य-ज्ञानम् । स्वभावः खल्व् अयं प्रीति-परमोत्कर्षस्य यत् स्व-विषयं सर्वत उत्कर्षेणानुभावयति । यथादि-भरतेन मृग-प्रेम्णा तदीय-खुर-स्पर्शात् पृथिव्या अपि महा-भागधेयत्वं वर्णितम्—किं वा अरे आचरितं तपस् तपस्विन्या यद् इयम् अवनिः<sup id="fnref:82"><a href="#fn:82" class="footnote-ref" role="doc-noteref">82</a></sup> [भा।पु। ५.८.२३] इत्य्-आदिना ।</p>
<p>एवम् एव—</p>
<blockquote>
<p><strong>किं ते कृतं क्षिति तपो बत केशवाङ्घ्रि-</strong><br>
<strong>स्पर्शोत्सवोत्पुलकिताङ्ग-रुहैर् विभासि ।</strong><br>
<strong>अप्य् अङ्घ्रि-सम्भव उरुक्रम-विक्रमाद् वा</strong><br>
<strong>आहो वराहव-पुषः परिरम्भणेन ॥</strong> [भा।पु। १०.३०.१०]</p></blockquote>
<p>अत्र पूर्वार्धे प्रेम्णा श्री-कृष्ण-माधुर्य-महिमोक्तिः । उत्तरार्धे तेनैवान्यत्र हेयतोक्तिः । अत्र च अपीति किम् अर्थे । ततश् च एषोऽङ्घ्रि-सम्भवो हर्ष-विकारः उरुक्रमस्य त्रिविक्रमस्य विक्रमाद् वापि पाद-विक्षेपाद् वापि किं जातः । आहो इति पक्षान्तरे । वराह-वपुषः कान्त-भावतोऽपि परिरम्भणेन वा एषोऽङ्घ्रि-सम्भवः किं जातः । न हि न हीत्य् अर्थः । अपीति स्तोकार्थे वा सर्पिषोऽपि स्याद् इतिवत् । ततश् च उरुक्रम-विक्रमाद् अपि एषोऽङ्घ्रि-सम्भवो विकारः स्यात् । किन्तु स्तोक एव स्याद् इत्य् अर्थः ।</p>
<p>॥ १०.३० ॥ ताः ॥ ३१२ ॥</p>
<p>[३१३]</p>
<p>नखाङ्कः—पृच्छतेमा लता बाहून् [भा।पु। १०.३०.३१] इत्य्-आदाव् एव ज्ञातः । एवं वृन्दावन-यमुनादीन्य् अप्य् उदाहार्याणि । अथ कालश् च रासोत्सवादि-सम्बन्धी । स यथा—<strong>ताः किं निशाः स्मरति यासु</strong> [भा।पु। १०.४७.४३] इत्य्-आदि । स्पष्टम् ।</p>
<p>॥ १०.४७ ॥ ताः ॥ ३१३ ॥</p>
<p>[३१४]</p>
<p>तद् एवं यथा तदीय-गुणादयः उद्दीपनास् तथैव तादृश-सेवोपयोगित्वेन तत्-प्रेयसी-गुणा अपि ज्ञेयाः । ते च तासाम् आत्म-सम्बन्धिन आत्माभीष्ट-तद्-वल्लभासम्बन्धिनश् चेत्य् उभयेऽप्य् ऊह्याः ।</p>
<p>अथ <strong>अनुभावाः</strong> । तत्र सैरिन्ध्र्य्-आदीनां, यथा—</p>
<blockquote>
<p><strong>सा मज्जनालेप-दुकूल-भूषण-</strong><br>
<strong>स्रग्-गन्ध-ताम्बूल-सुधासवादिभिः ।</strong><br>
<strong>अप्रसाधितात्मोपससार माधवं</strong> [भा।पु। १०.४८.५] इत्य्-आदि । स्पष्टम् ।</p></blockquote>
<p>॥ १०.१५ ॥ श्री-शुकः ॥ ३१४ ॥</p>
<blockquote>
<p><br>
[३१५]</p></blockquote>
<p>श्री-पट्ट-महिषीणाम् इत्थं रमा-पतिम् अवाप्य [भा।पु। १०.५९.४४] इत्य्-आदि-द्वय एव विदितः । श्री-व्रज-देवीनां यथा, आसाम् अहो [भा।पु। १०.४७.६१] इत्य्-आदौ । या दुस्त्यजम् इत्य्-आदि । तत्र च विवरणम्—</p>
<blockquote>
<p><strong>तं गोरजश्-छुरित-कुन्तल-बद्ध-बर्ह-</strong><br>
<strong>वन्य-प्रसून-रुचिरेक्षण-चारु-हासम् ।</strong><br>
<strong>वेणुम् क्वणन्तम् अनुगैर् उपगीत-कीर्तिं</strong><br>
<strong>गोप्यो दिदृक्षित-दृशोऽभ्यगमन् समेताः ॥</strong><br>
<strong>पीत्वा मुकुन्द-मुख-सारघम् अक्षि-भृङ्गैस्</strong><br>
<strong>तापं जहुर् विरह-जं व्रज-योषितोऽह्नि ।</strong><br>
<strong>तत् सत्-कृतिं समधिगम्य विवेश गोष्ठं</strong><br>
<strong>सव्रीड-हास-विनयं यद् अपाङ्ग-मोक्षम् ॥</strong></p></blockquote>
<p>[भा।पु। १०.१५.४२-४३} इत्य्-आदि स्पष्टम् ।</p>
<p>॥ १०.१५ ॥ श्री-शुकः ॥ ३१५ ॥</p>
<p>[३१६]</p>
<p>अथ प्रायः सर्वासां ते चतुर्विधाः उद्भास्वर-सात्त्विकालङ्कार-वाचिकाख्याः । तत्रोद्भास्वरा उक्ताः—</p>
<blockquote>
<p>नीव्य्-उत्तरीय-धम्मिल्ल-स्रंसनं गात्र-मोटनम् ।<br>
जृम्भा घ्राणस्य फुल्लत्वं निश्वासाद्याश् च ते मताः ॥ [उ।नी। १०.७०] इति ।</p></blockquote>
<p>यथा—</p>
<blockquote>
<p><strong>तद्-अङ्ग-सङ्ग-प्रमुदाकुलेन्द्रियाः</strong><br>
<strong>केशान् दुकूलं कुच-पट्टिकां वा ।</strong><br>
<strong>नाञ्जः प्रतिव्योढुम् अलं व्रज-स्त्रियो</strong><br>
<strong>विस्रस्त-मालाभरणाः कुरूद्वह ॥</strong> [भा।पु। १०.३३.१७] इत्य्-आदि ।</p></blockquote>
<p>[३१७]</p>
<p><strong>सात्त्विकाः—</strong></p>
<blockquote>
<p><strong>तत्रैकांस-गतं बाहुं कृष्णस्योत्पल-सौरभम् ।</strong><br>
<strong>चन्दनालि-समाघ्राय हृष्ट-रोमा चुचुम्ब ह ॥</strong> [भा।पु। १०.३३.१२]****</p></blockquote>
<p>स्पष्टम् ।</p>
<p>॥ १०.३३ ॥ श्री-शुकः ॥ ३१७ ॥</p>
<p>[३१८]</p>
<p>अलग्काराश् च विंशतिः । तेषां हाव-भाव-हेलास् त्रयोऽग्गजाः । शोभा-माधुर्य-प्रागल्भ्यौदार्य-धैर्यादयः सप्त अयत्नजाह् । लीला-विलास-विच्छित्ति-किलकिञ्चित-विभ्रम-विव्वोक-ललित-कुट्टमित-मोट्टायित-विकृतादयो दश स्वभावजाः ।</p>
<p>तत्र, निर्विकारात्मके चित्ते <strong>भावः</strong> प्रथम-विक्रिया [उ।नी। ११.६] । स यथा—<strong>चित्तं सुखेन भवतापहृतं गृहेषु</strong> [भा।पु। १०.२९.३४] इत्य्-आदि । स्पष्टम् ।</p>
<p>॥ १०.२९ ॥ श्री-गोप्यः ॥ ३१८ ॥</p>
<p>[३१९]</p>
<blockquote>
<p>ग्रीवा-रेचक-संयुक्तो भ्रू-नेत्रादि-विकाश-कृत् ।<br>
भावाद् ईषत्-प्रकाशो यः स <strong>हाव</strong> इति कथ्यते ॥ [उ।नी। ११.९] इति ।</p></blockquote>
<p>स यथा श्री-लक्ष्मणा-स्वयंवरे—</p>
<blockquote>
<p><strong>उन्नीय वक्त्रम् उरु-कुन्तल-कुण्डल-त्विड्-</strong><br>
<strong>गण्ड-स्थलं शिशिर-हास-कटाक्ष-मोक्षैः ।</strong><br>
<strong>राज्ञो निरीक्ष्य परितः शनकैर् मुरारेर्</strong><br>
<strong>अंसेऽनुरक्त-हृदया निदधे स्व-मालाम् ॥</strong> [भा।पु। १०.८३.२९] इति ।</p></blockquote>
<p>॥ १०.८३ ॥ सैव ॥ ३१९ ॥</p>
<p>[३२०]</p>
<p>एवं—हाव एव भवेद् <strong>धेला</strong> व्यक्त-शृङ्गार-सूचकः [उ।नी। ११.११] इति लक्षणानुसारेण हेलाप्य् उदाहार्या ।</p>
<p>सा <strong>शोभा</strong> रूप-भोगाद्यैर् यत् स्याद् अङ्ग-विभूषणम् [उ।नी। ११.१३] । सा यथा—</p>
<p><strong>तासाम् अतिविहारेण</strong> [भा।पु। १०.३३.२१] इत्य्-आदि, <strong>गोप्यः स्फुरत्-पुरट-कुण्डल-कुन्तल-त्विड्-गण्ड-श्रिया सुधित-हास-निरीक्षणेन्</strong>अ [भा।पु। १०.३३.२२]</p>
<p>[३२१]</p>
<p><strong>माधुर्यं</strong> नाम चेष्टानां सर्वावस्थासु चारुता [उ।नी। ११.१९] । तद् यथा—</p>
<blockquote>
<p><strong>काचिद् रास-परिश्रान्ता पार्श्वस्थस्य गदा-भृतः ।</strong><br>
<strong>जग्राह बाहुना स्कन्धं श्लथद्-वलय-मल्लिका ॥</strong> [भा।पु। १०.३३.११]</p></blockquote>
<p>स्पष्टम् ॥</p>
<p>॥ १०.३३ ॥ श्री-शुकः ॥ ३२१ ॥</p>
<p>[३२२]</p>
<p>निःशङ्कत्वं प्रयोगेषु बुधैर् उक्ता <strong>प्रगल्भता</strong> ॥ [उ।नी। ११.२१]</p>
<p>सा च—</p>
<p>तत्रैकांस-गतं बाहुम्**** [भा।पु। १०.३३.१२] इत्य्-आदौ दर्शिता ।</p>
<p><strong>औदार्यं</strong> विनयं प्राहुः सर्वावस्था-गतं बुधाः । [उ।नी। ११.१५]</p>
<p>तद् यथा— <strong>हा नाथ रमण प्रेष्ठ</strong> [भा।पु। १०.३०.४०] इत्य्-आदि । स्पष्टम् ॥</p>
<p>॥ १०.४७ ॥ स्वयम् एव श्री-राधा ॥ ३२२ ॥</p>
<p>[३२३]</p>
<p>तथा, अपि बत मधु-पुर्याम् [भा।पु। १०.४७.२१] इत्य्-आदौ ज्ञेयम् ।</p>
<blockquote>
<p>स्थिरा चित्तोन्नतिर् या तु तद् <strong>धैर्यम्</strong> इति कीर्त्यते ॥ [उ।नी। ११.१५]</p></blockquote>
<p>तद् यथा&ndash;<strong>मृगयुर् इव कपीन्द्रम्</strong> [भा।पु। १०.४७.१७] इत्य्-आदौ, <strong>दुस्त्यजस् तत्-कथार्थः</strong> इति । स्पष्टम् ।</p>
<p>॥ १०.४७ ॥ सैव ॥ ३२३ ॥</p>
<p>[३२४]</p>
<p>एवं—</p>
<blockquote>
<p>शोभैव कान्तिर् आख्याता मन्मथाप्यायनोज्ज्वला ॥ [उ।नी। ११.१५]<br>
कान्तिर् एव वयो-भोग-देश-काल-गुणादिभिः ।<br>
उद्दीपितातिविस्तारं प्राप्ता चेद् दीप्तिर् उच्यते ॥ [उ।नी। ११.१७]</p></blockquote>
<p>इत्य् अनुसारेण कान्ति-दीप्ती अप्य् उदाहार्ये ।</p>
<p>प्रियानुकरणं <strong>लीला</strong> रम्यैर् वेश-क्रियादिभिः । [उ।नी। ११.२८] तस्यां वेश-क्रियया तच्-चेष्टानुकरणं यथा—</p>
<p><strong>अन्तर्हिते भगवति</strong> [भा।पु। १०.३०.१] इत्य्-आद्य् अनन्तरम् <strong>गत्यानुराग-स्मित-</strong> [भा।पु। १०.३०.२] इत्य्-आदि ॥</p>
<p>[३२५]</p>
<p><strong>तास् ताः</strong> बाहु-प्रसारा [भा।पु। १०.२९.४६] इत्य्-आदिनोक्तास् तदीय-<strong>लीला</strong> इत्य् अर्थः । पश्चाद् आवेशेन रूपं तद्-अभेद-भावना-रूपम्&ndash;<strong>गति-स्मित-प्रेक्षण-भाषणादिषु</strong> [भा।पु। १०.३०.३] इत्य्-आदि ।</p>
<p>एवं स्व-विलास-रूपां लीलाम् उद्भाव्यापि तासां निजो भावो निगूढं तिष्ठत्य् एव, यथा वक्ष्यते यतन्त्य् उन्निदधेऽबरम्**** [भा।पु। १०.३०.२०] इत्य् अत्र यतन्तीति ।</p>
<p>अथैतद् अग्रेऽपि काल-क्षेपार्थं या लीला याभिर् गातुं प्रवर्तिताः प्रेमावेशेन, ता लीला एव तास्व् आविष्ठा इति तत्-तद्-अनुकरण-विशेषे हेतुर् ज्ञेयः । एतद्-अनुकरणं च प्रायो न लीला-शब्द-वाच्यम् । बाल्यादि-रूपस्यानालम्बनत्वेनोज्ज्वल-रसाङ्गत्वाभावात् । तत्र पूतनादीनां प्रीति-मात्र-विरोधि-भावानाम् अपि तथा श्री-कृष्ण-जनन्य्-आदीनां निज-प्रीति-विशेष-विरोधि-भावानाम् अपि चेष्टानुकरणं श्री-कृष्णानुकर्त्रीणां गोपिकानां सखीभिस् तासां विरह-काल-क्षेपाय तत्-तद्-भाव-पोषार्थं कृत्रिमतयिवाङ्गीकृतं, न तु तत्-तद्-भावेनेति समाधेयम् । केचिच् चैवं व्याचक्षते, पूतना-वध-लीला-स्मरणावेशे सति कासाञ्चित् पूतनानुकरणम् अपि श्री-कृष्णानिष्ठा-शङ्कया भयेनैव भवति । यथा लोकेऽपि आत्म-निष्ठा-शङ्कया भयोन्मत्तस्य तद्-भय-हेतु-व्याघ्राद्य्-अनुकरणं भवति । ततस् तद्-अनुकरणेऽपि आत्मनीव श्री-कृष्णे प्रीतिर् एवोल्लसति न तु द्वेषः । सा प्रीतिर् यथात्मनि तद्-रूपतयैव तिष्ठति तथैव तासां श्री-कृष्णेऽपि स्वभावोचितैवानुवर्तते ।</p>
<p>ततः <strong>बद्धान्यया स्रजा काचिद्</strong> [भा।पु। १०.३०.२३] इत्य्-आदौ श्री-यशोदानुकरणं च तथैव मन्तव्यम् । पूर्वं हि दामोदर-लीला-स्मरणावेशेन तस्याः श्री-कृष्ण-भावः । ततश् च वक्त्रं निनाय भय-भावनया स्थित्स्य [भा।पु। १.८.३१] इत्य्-उक्त-रीत्या श्री-यशोदातो भयम् अपि जातम् । बाल्य-स्वभावानुस्मरणेन तद्-अनुकरणं च । ततश् च सैव स्वयम् अन्यां काञ्ची-तल्-लीलावेशेनैव कृष्णायमानां च बबन्ध । तथापि पूर्ववत् स्वभावोचितैव प्रीतिस् तस्याम् अन्तर्वर्तत एव । सा हि प्रीतिस् तत्-तद्-भावस्य परमाश्रय-रूपा । ततो बहिर् एव तत्-तद्-अनुकरणात् श्री-यशोदा-भावस्य च मध्ये श्री-कृष्ण-भाव-व्यवधानेन निज-भावास्पर्शान् न विरोध इति ।</p>
<p>॥ १०.३० ॥ श्री-शुकः ॥ ३२५ ॥</p>
<p>[३२६]</p>
<blockquote>
<p>गति-स्थानासनादीनां मुख-नेत्रादि-कर्मणाम् ।<br>
तात्कालिकं तु वैशिष्ट्यं <strong>विलासः</strong> प्रिय-सङ्गजम् ॥ [उ।नी। ११.३१]</p></blockquote>
<p>स यथा—</p>
<blockquote>
<p><strong>तं विलोक्यागतं प्रेष्ठं</strong><br>
<strong>प्रीत्य्-उत्फुल्ल-दृशोऽबलाः</strong> [भा।पु। १०.३२.३] इति स्पष्टम् ।</p></blockquote>
<p>॥ १०.३२ ॥ सः ॥ ३२६ ॥</p>
<p>[३२७]</p>
<blockquote>
<p>गर्वाभिलाष-रुदित-स्मितासूया-भय-क्रुधाम् ।<br>
सङ्करी-करणं हर्षाद् उच्यते <strong>किल-किञ्चितम्</strong> ॥ [उ।नी। ११.४४]</p></blockquote>
<p>तद् यथा—<strong>तस्य तत् क्ष्वेलितं श्रुत्वा बालाः प्रेम-परिप्लुताः</strong> [भा।पु। १०.२२.१२] इत्य्-आदि, <strong>एवं ब्रुवति गोविन्दे</strong> [भा।पु। १०.२२.१३] इत्य्-आदि, <strong>मानयं भोः कृथा</strong> [भा।पु। १०.२२.१४] इत्य्-आदि, <strong>स्याम सुन्दर ते दास्यः</strong> [भा।पु। १०.२२.१५] इत्य्-आद्य् अन्तम् । स्पष्टम् ।</p>
<p>॥ १०.२२ ॥ सः ॥ ३२७ ॥</p>
<p>[३२८]</p>
<blockquote>
<p>वल्लभ-प्राप्ति-वेलायां मदनावेश-सम्भ्रमात् ।<br>
<strong>विभ्रमो</strong> हार-माल्यादि-भूषा-स्थान-विपर्ययः ॥ [उ।नी। ११.३९]</p></blockquote>
<p>स यथा—व्यत्यस्त-वस्त्राभरणाः काश्चित् कृष्णान्तिकं ययुः [भा।पु। १०.२९.७] इति ।</p>
<p>अभीष्टेऽप्य् गर्व- मानाभ्यां <strong>बिब्बोकः</strong> स्याद् अनादरः [उ।नी। ११.५२] ।</p>
<p>स च <strong>एका भ्रू-कुटिम् आबध्य</strong> [भा।पु। १०.३२.६] इत्य्-आदाव् उदाहरिष्यते ।</p>
<blockquote>
<p>विन्यास-भङ्गि-रङ्गानां भ्रू-विलास-मनोहराः ।<br>
सुकुमारा भवेद् यत्र <strong>ललितं</strong> तद्-उदीरितम् । [उ।नी। ११.५६] ।</p></blockquote>
<p>तच् च पूर्वत्रैव ज्ञेयम् ॥</p>
<p>॥ १०.३२ ॥ सः ॥ ३२८ ॥</p>
<p>[३२९]</p>
<blockquote>
<p>कान्त-स्मरण-वार्तादौ हृदि तद्-भाव-भावतः ।<br>
प्राकट्यम् अभिलाषस्य <strong>मोट्टायितम्</strong> उदीर्यते ॥ [उ।नी। ११.४७]</p></blockquote>
<p>तच् च <strong>कृष्णं निरीक्ष्य वनितोत्सव</strong> [भा।पु। १०.२१.१२] इत्य्-आदाव् एव ज्ञेयम् ।</p>
<blockquote>
<p>ह्री-मानेर्ष्यादिभिर् यत्र नोच्यते स्व-विवक्षितम् ।<br>
व्यज्यते चेष्टयैवेदं <strong>विकृतं</strong> तद् विदुर् बुधाः ॥ [उ।नी। ११.५८]</p></blockquote>
<p>तद् यथा—</p>
<blockquote>
<p><strong>परिधाय स्व-वासांसि प्रेष्ठ-सङ्गम-सज्जिताः ।</strong><br>
<strong>गृहीत-चित्ता नो चेलुस् तस्मिन् लज्जायितेक्षणाः ॥</strong> [भा।पु। १०.२२.२३]</p></blockquote>
<p>स्पष्टम् ।</p>
<p>॥ १०.२२ ॥ सः ॥ ३२९ ॥</p>
<p>[३३०]</p>
<blockquote>
<p>आकल्प-कल्पनाल्पापि <strong>विच्छित्तिः</strong> कान्ति-पोष-कृत् ॥ [उ।नी। ११.३४]<br>
स्तनाधरादि-ग्रहणे हृत्-प्रीताव् अपि सम्भ्रमात् ।<br>
बहिः क्रोधो व्यथितवत् प्रोक्तं <strong>कुट्टमितं</strong> बुधैः ॥ [उ।नी। ११.४९]</p></blockquote>
<p>एवम् इत्य् अनुसारेण विच्छित्ति-कुट्टुमिते अपि ज्ञेये ।</p>
<p>अथ <strong>वाचिकाः</strong> । तत्र चाटु-प्रियोक्तिर् <strong>आलापः</strong> [उ।नी। ११.८०] । स यथा—<strong>का स्त्र्य् अङ्ग ते कल-पदायत-मूर्च्छितेन</strong> [भा।पु। १०.२९.४०] इत्य्-आदि । स्पष्टम् ।</p>
<p>॥ १०.२९ ॥ श्री-गोप्यः ॥ ३३० ॥</p>
<p>[३३१]</p>
<p><strong>विलापो</strong> दुःखजं वचः [उ।नी। ११.८३] । स यथा—<strong>परं सौख्यं हि नैराश्यं</strong> [भा।पु। १०.४७.४७] इत्य्-आदि । स्पष्टम् ।</p>
<p>॥ १०.४७ ॥ ताः ॥ ३३१ ॥</p>
<p>[३३२]</p>
<p>उक्ति-प्रत्युक्तिमद्-वाक्यं <strong>संलाप</strong> इति कीर्त्यते [उ।नी। ११.८५] । स यथा—<strong>स्वागतं वो महाभागाः</strong> [भा।पु। १०.२९.१८] इत्य्-आदिकं । <strong>व्यक्तं भवान् व्रज-भयार्ति-हरोऽभिजातः</strong> [भा।पु। १०.२९.४१] इत्य्-आद्य्-अन्तम् ।</p>
<p>अत्र श्री-कृष्ण-वाक्येषु प्रथमोऽर्थस् तासु वेण्व्-आदि-मोहितास्व् अपि वाम्यम् आचरन्तीषु सङ्ग-प्रार्थना-रूपः । द्वितीयस् तु परिहासाय तद्-भाव-परीक्षणाय च तद्-आगमन-कारण-स्व-सङ्ग-प्रत्याख्यान-रूपः । तथैव तासां वाक्येष्व् अपि तत्-प्रार्थना-प्रत्याख्यान-रूपः । अत एव पारस्परिक-समान-वैदग्धी-मयत्वाद् अतितरां रसः पुष्यते ।</p>
<p><strong>स्वागतं</strong> [१०.२९.१८]<strong><sup id="fnref:83"><a href="#fn:83" class="footnote-ref" role="doc-noteref">83</a></sup></strong> इति उभयत्र समानम् एव । <strong>रजन्य् एषा</strong> [१०.२९.१९]<sup id="fnref:84"><a href="#fn:84" class="footnote-ref" role="doc-noteref">84</a></sup> । यदि कथञ्चिद् आगता एव तदाधुना तु रजन्या घोर-रूपादित्वात् <strong>व्रजं प्रति न यात</strong>, यातुं नार्हथ, किन्तु <strong>स्त्रीभिर्</strong> युष्माभिर् <strong>इह</strong> मम वीरस्य सन्निधाव् एव <strong>स्थेयं</strong> स्थातुं योग्यम् इति । <strong>सुमध्यमा</strong> इति पुनर् गमने खेदम् अपि दर्शितवान् ।</p>
<p>न च मत्-सन्निधाव् अवस्थाने बन्धुभ्यो भेतव्यम् इत्य् आह—<strong>मातरः</strong> [भा।पु। १०.२९.२०]<sup id="fnref:85"><a href="#fn:85" class="footnote-ref" role="doc-noteref">85</a></sup> इति । <strong>बन्धुभ्यः साध्वसं मा कृढ्वं</strong> यतस् ते मात्रादयो बन्धवो रात्राव् अस्मिन् <strong>अपश्यन्त</strong> एव <strong>विचिन्वन्ति</strong> । ततो नास्ति तेषाम् अत्रागमन-सम्भावनेति भावः । <strong>पुत्रा</strong> देवरं-मन्यादि-पुत्राः सपत्न्य्-आदि-पुत्रा वा ।</p>
<p>निजाराम-दर्शनया तासां भावम् उद्दीपयति—<strong>दृष्टं वनं</strong> [भा।पु। १०.२९.२१]<sup id="fnref:86"><a href="#fn:86" class="footnote-ref" role="doc-noteref">86</a></sup> इति ।</p>
<p>निगमयति—<strong>तद् यात</strong> [भा।पु। १०.२९.२२]<sup id="fnref:87"><a href="#fn:87" class="footnote-ref" role="doc-noteref">87</a></sup> इति । यस्माद् रजन्य् एषा घोर-रूपा [भा।पु। १०.२९.१९] इत्य्-आदिको हेतुः, <strong>तत्</strong> तस्माच् <strong>चिर</strong>-कालं व्याप्य <strong>घोषं मा यात</strong> । अचिरम् अधुनैव मा यातेति वा । ततस् तत्र गत्वा <strong>पतीन्</strong> युष्मत्-पतित्वेन कॢप्तान् तान् अपि <strong>मा शुश्रूषध्वम्</strong> । हे <strong>सतीः</strong> ! सत्यः ! परमोत्तमाः ! ये च <strong>वत्सादयस्</strong> ते च <strong>मा क्रन्दन्ति,</strong> ततस् तान् <strong>मा पाययत,</strong> तद्-अर्थं <strong>मा दुह्यत</strong> चेति ॥२२॥</p>
<p>यदि स्वयम् एव भवत्यो मद्-अनुरागेणैवागता न तत्र मत्-प्रार्थनापेक्षापि, तदा तद् अतीव युक्तम् आचरितम् इत्य् आह—<strong>अथवा</strong> [भा।पु। १०.२९.२३]<sup id="fnref:88"><a href="#fn:88" class="footnote-ref" role="doc-noteref">88</a></sup> इति । मम मयि । यदि जन्तु-मात्राण्य् एव मयि प्रीयन्ते तदा भवतीनां कामिनीनां कान्त-भावात्मक एव सः स्नेहो भवेद् इति भावः ।</p>
<p>ननु भर्तृ-शुश्रूषण-परित्यागे स्त्रीणां दोषस् तत्राह—<strong>भर्तुः शुश्रूषणं</strong> [भा।पु। १०.२९.२४]<sup id="fnref:89"><a href="#fn:89" class="footnote-ref" role="doc-noteref">89</a></sup> इति । अमायया यो भर्ता तस्यैव शुश्रूषणं परो धर्मः । तथा तद्-बन्धूनां च । युष्माकं तु अनुपभुक्तात्वेन लक्ष्यमाणानां दाम्पत्य-व्यवहाराभावात् केनापि माययैव तत् कल्पितम् इति लक्ष्यते । ततो न दोष इति भावः ।</p>
<p>अङ्गीकृत्यापि पतित्वं प्रकारान्तरेण तत्-सेवां स्मृति-वाक्य-द्वारापि परिहरति—<strong>दुःशीलः</strong> [भा।पु। १०.२९.२५]<sup id="fnref:90"><a href="#fn:90" class="footnote-ref" role="doc-noteref">90</a></sup> इति । अपातक्य् एव न हातव्यः । ते तु पातकिन एवेति सासूयो भावः ।</p>
<p>अपातकित्वाङ्गीकारम् आशङ्क्य छलेन स्मृति-वाक्यान्तरम् अन्यार्थतया व्यञ्जयन्न् अपि तत्-सेवां प्रत्याचष्टे—<strong>अस्वर्ग्यम्</strong> [भा।पु। १०.२९.२६]<sup id="fnref:91"><a href="#fn:91" class="footnote-ref" role="doc-noteref">91</a></sup> इति । <strong>उप</strong> समीपे पतिर् यस्याः, सा उपपतिः, तस्या भाव <strong>औपपत्यं</strong> पति-सामीप्यम् इत्य् अर्थः । तत् खल्व् अस्वर्ग्याद् इति ।</p>
<p>अथ मय्य् अपि जातो भावः क्लेशायैव भवतीत्य् आशङ्क्यापि मा पराङ्मुखीभवतेत्य् आह—<strong>श्रवणाद्</strong> [भा।पु। १०.२९.२७]<sup id="fnref:92"><a href="#fn:92" class="footnote-ref" role="doc-noteref">92</a></sup> इति । यथा श्रवणादिना मद्-भावो मद्-अप्राप्त्या दुःख-मयस् तथा सन्निकर्षेण मत्-प्राप्त्या न भवति । ततस् तस्माद् गृहान् गृह-सदृशान् कुञ्जान् प्रति यात प्रविशत । पर्युदासोऽत्र नञ् इति ।</p>
<p>तद् एवं श्री-कृष्ण-वाक्यस्य प्रार्थना-रूपोऽर्थो व्याख्यातः । अर्थान्तरं तु प्रसिद्धम् । तत्र पुत्रा इति स-परिहास-दोषोद्गारेणापि प्रत्याख्यानम् ।</p>
<p>अथ तादृश-कृष्ण-वाक्य-श्रवणानन्तरं तासाम् अवस्था-वर्णनम्—<strong>इति विप्रियम् आकर्ण्य</strong> [भा।पु। १०.२९.२८]<sup id="fnref:93"><a href="#fn:93" class="footnote-ref" role="doc-noteref">93</a></sup> इत्य्-आदिभिस् त्रिभिः । अर्थ-द्वितयस्यैव तर्केण तद्-अभिप्राय-निश्चयाभावाद् उत्कण्ठास्व्याभाव्येन प्रत्याख्यानस्यैव सुष्ठु स्फुरितत्वात् तद्-वाक्यस्य विप्रियत्वं तासां विषादादिकं च । तत्रोभयत्रापि चिन्ताया युक्तत्वात् मुख-नमनादि-चेष्टास्व् अपि न रस-भङ्गः । पदा भ्रू-लेखनं चात्र नायिकया स्वयम् अभियोगेऽप्य् उक्तम् अस्ति ।</p>
<p>अथ तासाम् अपि तद्-अनुरूपं वाक्यं <strong>मैवं</strong> [भा।पु। १०.२९.३१]<sup id="fnref:94"><a href="#fn:94" class="footnote-ref" role="doc-noteref">94</a></sup> इत्य्-आदि । मेति तत्-प्रार्थना-निराकरणे सर्व-विषयान् पति-पुत्रादीन् सन्त्यज्य यास् तव पाद-मूलं भक्तास् ता एव दुरवग्रहं निरर्गलं यथा स्यात् तथा भजस्व । पाद-मूलम् इति तासु निजोत्कर्ष-ख्यापनम् । अस्मान् पुनर् अतथाभूतान् आ सम्यग् दर्शन-प्रसङ्गादिष्व् अपि त्यज । तत्रान्यासां भजने स्वेषां त्यागे च सद्-आचारं दृष्टान्तयति देव इति । स हि त्यक्त-विषय-कर्मादितया स्वं भजतो मुमुक्षून् एव भजति नान्यान् इति ।</p>
<p>अथ शास्त्रार्थ-द्वारा तद्-उपदेशं निराकुर्वन्ति—<strong>यत् पत्य्-अपत्य</strong> [भा।पु। १०.२९.३२]<sup id="fnref:95"><a href="#fn:95" class="footnote-ref" role="doc-noteref">95</a></sup> इति । स्वधर्मः सुष्ठु अधर्मः । धर्म-विदेति सोपहासम् । उक्तं छलेन प्रतिपादितम् । भर्तुः शुश्रूषणम् इत्य्-आदाव् अन्यथा-योजनाभिप्रायात् । एतद् अधर्म-निराकरणोपदेश-वाक्यम् । तत्-पदे उपदेष्टरि ईशे स्वतन्त्राचारे त्वय्य् एवास्तु त्वम् एवाधर्मान् निवर्तस्व इत्य् अर्थः । ततो युष्माकं किम् इत्य् अत आहुः प्रेष्ठ इति । बन्धुर् आत्मा सुन्दर-स्वभावो भवान् प्राणि-मात्राणां किल प्रेष्ठः । ततस् तेनैव सर्वे वयः मङ्गलिनः स्यामेत्य् अर्थः ।</p>
<p>अथवा मद्-अभिस्नेहाद् [भा।पु। १०.२९.२३] इत्य्-आदिकं निराकुर्वन्ति—<strong>कुर्वन्ति हि</strong> [भा।पु। १०.२९.३३]<sup id="fnref:96"><a href="#fn:96" class="footnote-ref" role="doc-noteref">96</a></sup> इति । आर्तिं द्यन्ति छिन्दन्ति इति तादृशैः पत्यादिभिर् हेतु-भूतैः स्वे आत्मनि देहादौ नित्य-प्रिये सति याः कुशला भवन्ति ताः किं त्वयि रतिं कान्त-भावं कुर्वन्ति अपि तु नैवेत्य् अर्थः । तत् तस्मात् नोऽस्मभ्यं प्रसीद इमं दुराग्रहं त्यजेत्य् अर्थः । तत्र वरदेश्वरेति सोपलम्भं सम्बोधनम् । एष एव वरोऽस्मभ्यं दीयताम् इति बोधकम् ।</p>
<p>तद् एव व्यञ्जयन्ति—त्वयि चिराद् धृता अवस्थिता या आशा तृष्णा तां व्याप्य वयं मा स्म मा भवाम । तस्यां त्वन्-मनः-स्थितायां तृष्णायां वयम् उदासीना एव भवाम इत्य् अर्थः । ततस् तां छिन्द्या इति । अरविन्द-नेत्रेति । एतादृशेऽपि नेत्रे कौटिल्यं न युक्तम् इति भावः । मा स्मेत्य् अस्तेर् मा-योगे लङि रूपम् ।</p>
<p>आशायाः कर्मत्वं च गो-दोहम् अस्तीतिवत् । श्रवणाद् दर्शनाद् [भा।पु। १०.२९.२७] इत्य्-आदि-सूचितं निज-भाव-जन्मापलपन्ति—<strong>चित्तम्</strong> [भा।पु। १०.२९.३४] इति । नोऽस्माकं चित्तं सुख एव वर्तते न तु भवता तस्माद् अपहृतम् । यस्माग् गृहेषु निर्विशति । तत्र चिह्नं कराव् अपि गृह-कृत्यार्थं निर्विशत इति । यद् उक्तं सुमध्यमा इति तत्राहुः पादौ कथं तव पाद-मूलात् पदम् अपि न चलतः । ततः कथं व्रजं न यामः, अपि तु याम एवेत्य् अर्थः । यत् तूक्तं व्रजं प्रति न यात किं त्व् इहैव स्थीयताम् इति तत्राहुः करवाम किं वेति ।</p>
<p>अगृहान् प्रतियातेति सतृष्णं यद् उक्तं तत्राहुः—<strong>सिञ्च</strong> [भा।पु। १०.२९.३५] इति । अङ्ग, हे कामुक, नोऽस्माकं स्वाभाविकात् हासावलोकक-सहितात् कल-गीताज् जातो यस् तव हृच्-छयाग्निस् तं त्वद्-अधरामृत-पूरकेणैव सिञ्च । अस्मदीयस्य तस्य कथञ्चिद् अप्राप्यत्वाद् इति । अन्योऽपि रस-लुब्धो लोभ्य-वस्तुनोऽप्राप्तौ निजौष्ठम् एव लेढीति नर्म च व्यञ्जितम् ।</p>
<p>तत्र हेतुम् आह—<strong>नो</strong> [भा।पु। १०.२९.३५] इति । धत्ते पदं त्वम् अविता यदि विघ्न-मूर्ध्नि [भा।पु। १०.४.१०] इत्य्-आदिवत् अत्र चेच्-छब्दोऽपि निश्चये । ततश् च यस्मात् निश्चितम् एव वयं ते तव विरहजाग्न्य्-उपयुक्त-देहा नो भवामः । ततो ध्याने विषयेऽपि तव पदयोः पदवीम् अपि न यामः न स्पृशामः । सखे इति सम्बोध्य प्राचीन-मिथो-बाल्य-क्रीडा-गत-सौहृद्य-प्रकटनेन निज-वचस आर्जवं प्रकटितवत्यः ।</p>
<p>ननु सख्येन बाल्य-क्रीडायाम् अपि स्पर्शादिकं जातम् एवास्ति तर्हि कथम् अहो इदानीम् उदासीनाः स्थ ? तत्राहुः—<strong>यर्हि</strong> [भा।पु। १०.२९.३६] इति । हे अम्बुजाक्ष अरण्य-जनाः पशु-पक्ष्य्-आदयस् तेषां प्रियस्य बाल्य-भावेन तैर् एव कृत-मैत्रस्य तव यर्हि यदा क्वचिद् अपि रमाया रमण्या दत्तावसरं पाद-तलं जातं, तद्-अनुगताव् उन्मुखं बभूवेत्य् अर्थः । तत्-प्रभृत्य् एव वयं तद् अपि नास्प्राक्ष्म न स्पृष्टवत्यः । किम् उतान्यद् अङ्गम् । तद् एवं निज-दाढ्येनैव पूर्वं त्वयाभिरमिताः कारित-बाल्य-क्रीडा अपि वयम् अधुना अञ्जसः अनायासेन अन्येषां गुरु-जनादीनां समक्षं स्थातुं पारयामः । बतेति शङ्कायाम् । अन्यथा तैर् अपि त्यज्येमहीति भावः ।</p>
<p>अथ प्रीयन्ते मयि जन्तवः [भा।पु। १०.२९.२३] इत्य् अत्र कामिन्यो यूयं कान्त-भावात्मकम् एव स्नेहं कर्तुम् अर्हथेति यद् अभिप्रेतं तत्र लक्ष्म्य्-आदि-रूपम् उदाहरणम् आशङ्क्य परिहरन्ति—<strong>श्रीर्</strong> [भा।पु। १०.२९.३७] इति । श्रीर् अपि वक्षसि तथा प्रसिद्धेः श्री-विष्णोर् उरसि पदं लब्ध्वापि यस्य तव श्री-गोकुल-वृन्दावन-स्थितं पदाम्बुज-रजस् तुलस्या वृन्दया सह चकमे । त्वज्-जन्मत आरभ्य नन्दस्य व्रजो रमाक्रीडो बभूवेति तुलसी-लक्षण-रूपान्तरा वृन्दा-देवी वृन्दावने नित्य-वासम् अकरोद् इति च मुनि-जन-प्रसिद्धेः । कथम्भूतम् अपि रजश् चकमे। भृत्यैर् व्रज-सम्बन्धिभिर् जुष्टं शिरो-धारणादिनोपभुक्तम् अपि । सा तु कीदृङ्-महिमापि । यस्याः स्व-विषयक-कृपा-वीक्षणे उत अपि । अन्य-सुराणां तत्-पार्षदादीनाम् अपि प्रयासस् तादृश-महिमापि । वयं चेति च-शब्दः काकु-सूचकस्यापि-शब्दस्य समानार्थः । ततो यथा श्रीर् यथा च वृन्दा तद्वद् वयम् अपि मुघ्दाः सत्यः तस्य तव पाद-रजः प्रपन्नाः अपि तु नैवेत्य् अर्थः ।</p>
<p>प्राक्तनं वाक्यं निगमयन्ति <strong>तन् नः</strong> [भा।पु। १०.२९.३८] इति । वृजिनार्दनेति कर्मण्य् अन् एव । हे सर्व-दुःख-निवारक, ततस् तस्मात् नोऽस्मान् प्रति प्रसीद इमां दुर्दृष्टिं त्यजेत्य् अर्थः । ननु यूयम् अपि गृहादि-त्यागेनात्रागत्य तद्वद् एव मत्-पाद-रजः प्रपन्नाः तत्राहुः न तेऽङ्घ्रि-मूलम् इति । तद्वद् असतोर् विसृज्य त्वद्-उपासनाशाः सत्यस् तवाङ्घ्रि-मूलं न प्राप्ता अपि तु कौतुकेनैव ज्योत्स्नायां वृन्दावन-दर्शनार्थम् आगता इत्य् अर्थः । अतस् त्वदीय-तादृश-निरीक्षण-जात-तीव्र-कामेन तप्तात्मानो यास् तासाम् एव दास्यं देहि न तु मादृशीनाम् । अत्र षष्ठी चात्यन्त-दानाभावे सम्प्रदानत्वं न भवतीति विवक्षया । अतस् तद् अपि दानं गोकुलेऽस्मिन् नातिस्थिरीभविष्यतीति भावः ।</p>
<p>पुरुष-भूषणेति सम्बोधनं च श्लिष्टम् । पुरुषान् गोकुल-गतान् सखि-जनान् एव भूषयति न त्व् अद्यापि गोकुल-रमणीं काञ्चिद् अपि । अतस् तादृश-तप्तात्मानोऽपि नायिकाः कल्पना-मात्र-मय्य इति भावः । अत्र भावान्तरेणागति-सूचनात् दृष्टं वनं कुसुमितम् [भा।पु। १०.२९.२१] इत्य् अनेन तद्-भावोद्दीपनम् अपि नादृतम् ।</p>
<p>अथ श्रवणाद् [भा।पु। १०.२९.२७] इत्य्-आदौ, दर्शनान् मयि भावः इत्य् अनेन यन्-निज-सौन्दर्य-बलं दर्शितं तत्राहुः <strong>वीक्ष्य</strong> [भा।पु। १०.२९.३९] इति । अत्राप्य् अन्त्यश् च-शब्दः काक्वा, पूर्वस् तु तत्-तद्-उक्त-समुच्चये । एतद् अपि एतच् चापि <strong>विलोक्य दास्यो भवाम</strong>, अपि तु न सर्वथैव इत्य् अर्थः ।</p>
<p>ननु यद्य् एवं दृढ-व्रता भवत तर्हि कथम् इहैव सर्वां रात्रिं न तिष्ठथेत्य् आशङ्क्य पुनः स-शङ्कम् आहुः <strong>का स्त्र्य् अङ्ग ते</strong> [भा।पु। १०.२९.४०] इति । यद्यप्य् एव तथापि अङ्ग हे कल-पदायत-वेणु-गीत, हे सम्मोहित सम्मोहनाख्य-काम-बाण-मोहित, त्रिलोक्याम् एषा का स्त्री या ते त्वत्तः सकाशात् आर्य-चरितात् सद्-आचाराद् धेतोर् अपि न चलेत् । अस्त्व् अस्माकं परम-साधु-मर्यादा-व्रतानां दूरतो वार्ता ।</p>
<p>तद् एवं ततश् चलने हेतुं सम्बोधन-द्वयेन गुण-गतं भाव-गतं च तदीयं दोषम् उक्त्वा रूप-गतं चाहुः&ndash;<strong>त्रैलोक्य</strong>- इति । तथा <strong>आर्य-चरिताद्</strong> एव हेतोर् इदं च <strong>रूपं विलोक्य का न चलेत्</strong>, <strong>यत्</strong> यस्मात् <strong>गो-द्विज</strong> इति । सुन्दरीणां सुन्दर-पर-पुरुष-निकट-स्थितिर् हि बाढं लोक-विगानाय स्याद् इति ।</p>
<p>रजन्य् एषा [भा।पु। १०.२९.१९] इत्य्-आदौ इह वीरस्य मम सन्निधौ स्थेयम् इत्य् अत्र बलाकारम् अप्य् आशङ्क्य स-स्तुतिकम् इव प्रार्थयन्ते—<strong>व्यक्तं भवान्</strong> [भा।पु। १०.२९.४१] इति । यस्माद् ईदृशो जातस् तस्मात् हे आर्त-बन्धो धर्म-च्युति-भयतोऽपि व्रज-जनांस् त्रायमाण, किङ्करीणां गृह-दासीनाम् अपि भवद्-दर्शन-जातकाम् अतप्तेष्व् अपि स्तनेषु कर-पङ्कजं नो निधेहि नार्पय । अस्तु तावत् स्तनानां वार्ता तासां शिरःसु च मा निधेहि । तद् एवं सति मादृशीनां तु सत्-कुल-जातानां परम-सतीनां तत्-तद्-वार्तां मनसापि न निधेहीति भावः ।</p>
<p>तद् एवं श्री-कृष्ण-प्रार्थना-प्रत्याख्यान-रूपोऽर्थो व्याख्यातः । स्वयं-दूत्य-विशेषेण प्रार्थना-रूपो व्यङ्ग्योऽर्थश् च प्रायः प्रसिद्ध एव । तत्र धर्म-शास्त्रोपदेश-बलेन यत् पत्य्-आदीनाम् अनुवृत्तेर् नित्यत्वं श्री-भगवता स्थापितं, ज्ञान-शास्त्रम् आलम्ब्य तन् निराकर्तुं प्रतिभाव-चलनेनैव तस्य परमात्म-तत्त्वं कल्पयन्त्यः सर्वोपदेशानां तद्-अनुगताव् एव तात्पर्यं स्थापयन्ति—<strong>यत्-पत्य्-अपत्य-</strong> [भा।पु। १०.२९.३२] इति । एतत् स्वधर्मोपदेश-वाक्यं सर्वोपदेश-वाक्यानां तात्पर्यास्पदे <strong>त्वय्य् एवास्तु</strong> । त्वद्-भजन एव पर्यवस्यत्व् इत्य् अर्थः । कथम् अहं तद्-आस्पदम् ? तत्राहुः—<strong>त्वम् आत्मा</strong> परमात्मेति । ततः तम् एतं वेदानुवचनेन ब्राह्मणा विविदिषन्ति [बृ।आ।उ। ४.४.२२] इत्य्-आदि-शास्त्र-बलेन त्वम् एव तद्-आस्पदम् इत्य् अर्थः ।</p>
<p>अथ मम परमात्मत्वम् अपि कुतः ? तत्र स-प्रतिभम् आहुः&ndash;<strong>किल</strong> प्रसिद्धौ <strong>तनु-भृतां प्रेष्ठः</strong> निरुपाधि-प्रेमास्पदं, <strong>बन्धुर्</strong> निरुपाधि-हित-कारी च <strong>भवान्</strong> इति । तच् च द्वयं परमात्म-लक्षणत्वेन आत्मनस् तु कामाय सर्वं प्रियं भवति [बृ।आ।उ। २.४.५] इत्य्-आदि-ज्ञान-शास्त्रे प्रसिद्धम् । तस्मात् त्वम् एव परमात्मेति सिद्धम् । तस्मात् त्वद्-उपासनोन्मुखानाम् अस्माकं ब्राह्मणो निर्वेदम् आयात्, नास्त्य् अकृतः कृतेन [मु।उ। १.२.१२] इति बलवत्तर-ज्ञान-शास्त्रोपदेशेन स्वधर्म-परित्यागेऽपि न दोष इति भावः । तासां तद्-ऐश्वर्य-ज्ञानं च तन्-माधुर्यानुभवातिशयेनोदेतुं न शक्नोतीति पूर्वम् एव दर्शितम् ।</p>
<p>तत्र च विशेषतः सद्-आचारं प्रमाणयन्ति&ndash;<strong>कुर्वन्ति हि</strong> [भा।पु। १०.२९.३३] इति । <strong>कुशलाः</strong> सारासार-विद्वंसः सन्तः । <strong>हि</strong> प्रसिद्धौ । विशेषत इत्य् अर्थः । <strong>स्व आत्मनि</strong> परमात्मनीति पूर्वाभिप्रायेण । <strong>स्वे आत्मनि</strong> अन्तःकरणे नित्य-प्रियत्वेनानुभूयमानो यस् त्वं तस्मिंस् त्वयीत्य् अर्थः । इत्य् अभिप्रायेण वा । यस्मात् ते चैवम्भूते <strong>त्वय्य्</strong> एव <strong>रतिं कुर्वन्ति</strong> न तु धर्मादौ तद्-धेतौ गृहादौ वा । तस्माद् अस्माकं <strong>पत्य्-आदिभिः किम्</strong>?</p>
<p><strong>यर्ह्य् अम्बुजाक्ष</strong> [भा।पु। १०.२९.३६] इत्य्-आदिषु रमादि-शब्दाः <strong>श्रीर् यत्-पदाम्बुज-</strong> [भा।पु। १०.२९.३७] इत्य्-आदिवद् एव व्याख्येयाः । इति वाचिकानुभावेषु संलाप-व्याख्या ।</p>
<p>॥ १०.२९ ॥ श्री-शुकः ॥ ३३२ ॥</p>
<p>[३३३]</p>
<p><strong>सन्देशस्</strong> तु प्रोषितस्य स्व-वार्ता-प्रेषणं भवेत् [उ।नी। ११.९३] । स यथा—</p>
<blockquote>
<p><strong>हे नाथ हे रमा-नाथ</strong><br>
<strong>व्रज-नाथार्ति-नाशन ।</strong><br>
<strong>मग्नम् उद्धर गोविन्द</strong><br>
<strong>गोकुलं वृजिनार्णवात् ॥</strong> [भा।पु। १०.४७.५२]</p></blockquote>
<p>[३३४]</p>
<p>अन्यार्थ-कथनं यत् तु सोऽ<strong>पदेश</strong> इतीरितः [उ।नी। ११.९७] । स यथा—<strong>निःस्वं त्यजन्ति गणिकाः</strong> [भा।पु। १०.४७.७-८] इत्य्-आदि <strong>जारा भुक्ता रतां स्त्रियम्</strong> इत्य् अन्तम् । स्पष्टम् ।</p>
<p>॥ १०.४७ ॥ श्री-गोप्य उद्धवम् ॥ ३३४ ॥</p>
<p>[३३५]</p>
<p>यत् तु शिक्षार्थ-वचनम् <strong>उपदेशः</strong> स उच्यते [उ।नी। ११.९९] । स यथा बलदेवागमने—</p>
<blockquote>
<p><strong>किं नस् तत्-कथया गोप्यः</strong><br>
<strong>कथाः कथयतापराः ।</strong><br>
<strong>यात्य् अस्माभिर् विना कालो</strong><br>
<strong>यदि तस्य तथैव नः ॥</strong> [भा।पु। १०.६५.१४]</p></blockquote>
<p>स्पष्टम् ।</p>
<p>॥ १०.६५ ॥ ताः ॥ ३३५ ॥</p>
<p>[३३६]</p>
<p>व्याजेनात्माभिलाषोक्तिर् <strong>व्यपदेश</strong> इतीर्यते [उ।नी। ११.१०३] । स यथा——<strong>कृष्णं निरीक्ष्य</strong> [भा।पु। १०.२१.१२] इत्य्-आदौ, <strong>देव्यो विमान-गतयः स्मर-नुन्न-साराः</strong> इत्य्-आदि । स्पष्टम् ।</p>
<p>॥ १०.२१ ॥ ताः ॥ ३३६ ॥</p>
<p>[३३७]</p>
<p>एवं प्रलापानुलापापलापादिदेश-निर्देशा अपि पञ्च वाचिकेषु ज्ञेयाः । इत्य् अनुभावाः ।</p>
<p><strong>अथ व्यभिचारिणः ।</strong></p>
<p>अथ व्यभिचारिणः । अत्र <strong>निर्वेदः</strong> स्वावमाने स्यात् <strong>चरण-रज उपास्ते यस्य भूतिर् वयं का</strong> [भा।पु। १०.४७.१५] इति । स्पष्टम् ।</p>
<p>॥ १०.४७ ॥ ताः ॥ ३३७ ॥</p>
<p>[३३८]</p>
<p>अनुतापो विषादकः—<strong>अक्षण्वतां फलम्</strong> [भा।पु। १०.२१.७] इत्य्-आदौ दृश्यः । दैन्यम् और्जित्य-राहित्ये तन् नः प्रसीद वृजिनार्दन [भा।पु। १०.२९.३८] इत्य्-आदि । स्पष्टम् ।</p>
<p>॥ १०.२१ ॥ ताः ॥ ३३८ ॥</p>
<p>[३३९]</p>
<p><strong>ग्लानिर्</strong> निष्प्राणता मता [<strong>भ।र।सि।</strong> २.४.२६] <strong>काचिद् रास-परिश्रान्ता</strong> [भा।पु। १०.३३.१०] इत्य्-आदौ दर्शिता ।</p>
<p>खेदात्मा श्रमः, <strong>तासां रति-विहारेण</strong> [भा।पु। १०.३३.२०] इत्य्-आदि ।</p>
<p>[३४०]</p>
<p>उल्लासे विवेक-शमने मदः—<strong>तद्-अङ्ग-सङ्ग-प्रमुदाकुलेन्द्रियाः</strong> [भा।पु। १०.३३.१८] इत्य्-आदि । स्पष्टम् ।</p>
<p>॥ १०.३३ ॥ श्री-शुकः ॥ ३४० ॥</p>
<p>[३४१]</p>
<p>अन्यस्य हेलने गर्वः । <strong>तस्याः स्युर् अच्युत नृपा भवतोपदिष्टाः</strong> [भा।पु। १०.६०.४४] इत्य्-आदि । स्पष्टम् ।</p>
<p>॥ १०.६० ॥ श्री-रुक्मिणी ॥ ३४१ ॥</p>
<p>[३४२]</p>
<p>शङ्का स्वानिष्ठ-तर्किते । <strong>अपि मय्य् अनवद्यात्मा दृष्ट्वा किञ्चिज् जुगुप्सितम्</strong> [भा।पु। १०.५३.२४] इत्य्-आदि । स्पष्टम् ।</p>
<p>॥ १०.५३ ॥ सा ॥ ३४२ ॥</p>
<p>[३४३]</p>
<p>त्रासो भिया मनः-क्षोभे—<strong>क्रोशन्तं कृष्ण रामेति विलोक्य स्व-परिग्रहम्</strong> [भा।पु। १०.३४.२७] इति । स्पष्टम् ।</p>
<p>॥ १०.३४ ॥ श्री-शुकः ॥ ३४३ ॥</p>
<p>[३४४]</p>
<p>आवेगश् चित्त-सम्भ्रमे—<strong>दुहन्त्योऽभिययुः काश्चिद् दोहं हित्वा समुत्सुकाः</strong> [भा।पु। १०.२९.५] इत्य्-आदि । स्पष्टम् ।</p>
<p>॥ १०.२९ ॥ सः ॥ ३४४ ॥</p>
<p>[३४५]</p>
<p>उन्मादो हृदय-भ्रान्तौ—<strong>गायन्त्य उच्चैर् अमुम् एव संहता</strong> [भा।पु। १०.३०.४] इत्य्-आदि । स्पष्टम् ।</p>
<p>॥ १०.३० ॥ सः ॥ ३४५ ॥</p>
<p>[३४६]</p>
<p>अपस्मारो मनो-लये—</p>
<blockquote>
<p><strong>मयि ताः प्रेयसां प्रेष्ठे</strong><br>
<strong>दूर-स्थे गोकुल-स्त्रियः ।</strong><br>
<strong>स्मरन्त्योऽङ्ग विमुह्यन्ति</strong><br>
<strong>विरहौत्कण्ठ्य-विह्वलाः ॥</strong> [भा।पु। १०.४६.५]</p></blockquote>
<p>[३४७]</p>
<p>व्याधिस् तत्-प्रभवे भावे—<strong>धारयन्त्य् अति-कृच्छ्रेण प्रायः प्राणान् कथञ्चन</strong> [भा।पु। १०.४६.६] इति । स्पष्टम् ।</p>
<p>॥ १०.४६ ॥ श्री-भगवान् उद्धवम् ॥ ३४६-३४७ ॥</p>
<p>[३४८]</p>
<p>मोहो हृन्-मूढतात्मनि । <strong>निज-पदाब्ज-दलैः</strong> [भा।पु। १०.३५.१७] इत्य्-आदौ, <strong>कुज-गतिं गमिता</strong> इत्य्-आदि । स्पष्टम् ।</p>
<p>॥ १०.३५ ॥ श्री-गोप्यः ॥ ३४८ ॥</p>
<p>[३४९]</p>
<p>प्राण-त्यागे <strong>मृतिः</strong> सास्मिन्न् असिद्ध-वपुषां रतौ । अन्तर्-गृह-गताः काश्चित् [भा।पु। १०.२९.९] इत्य्-आदौ श्री-कृष्ण-सन्दर्भे व्याख्याता ।</p>
<blockquote>
<p>अन्यत्र कृष्ण-कृत्येभ्यो बलिनः क्लेश-शङ्कया ।<br>
<strong>आलस्यम्</strong> अचिकीर्षायां कृत्रिमं तेषु चोज्ज्वले ॥</p></blockquote>
<p>तत्र कृष्ण-कृत्येभ्योऽन्यत्र तद् यथा—<strong>तद्-अङ्ग-सङ्ग</strong> इत्य्-आदौ</p>
<blockquote>
<p><strong>॥।केशान् दुकूलं कुच-पट्टिकां वा ।</strong><br>
<strong>नाञ्जः तु प्रतिव्योढुम् अलं व्रज-स्त्रियः</strong> [भा।पु। १०.३३.१७] इति ।</p></blockquote>
<p>॥ १०.३३ ॥ श्री-शुकः ॥ ३४९ ॥</p>
<p>[३५०]</p>
<p>अथोज्ज्वले कृष्ण-सहित-विहार-कृत्येषु च कृत्रिमं तद् यथा—<strong>न पारयेऽहं चलितुम्</strong> [भा।पु। १०.३०.३७] इत्य्-आदि । स्पष्टम् ।</p>
<p>॥ १०.३० ॥ श्री-राधा ॥ ३५० ॥</p>
<p>[३५१]</p>
<p>जाड्यम् अप्रतिपत्तौ स्यात्—-</p>
<blockquote>
<p><strong>तम् आगतं समाज्ञाय वैदर्भी हृष्ट-मानसा ।</strong><br>
<strong>न पश्यन्ती ब्राह्मणाय प्रियम् अन्यन् ननाम सा ॥</strong> [भा।पु। १०.५३.३१]</p></blockquote>
<p>स्पष्टम् ।</p>
<p>॥ १०.५३ ॥ श्री-शुकः ॥ ३५१ ॥</p>
<p>[३५२]</p>
<p>व्रीडेत्य् आहु अधृष्टताम् ।</p>
<blockquote>
<p><strong>पत्युर् बलं शरासारैश् छन्नं वीक्ष्य सुमध्यमा ।</strong><br>
<strong>स-व्रीडम् ऐक्षत् तद्-वक्त्रं भय-विह्वल-लोचना ॥</strong> [भा।पु। १०.५४.४]</p></blockquote>
<p>इदं भाव-साङ्कार्येऽप्य् उदाहार्यम् ।</p>
<p>॥ १०.५४ ॥ सः ॥ ३५२ ॥</p>
<p>[३५३]</p>
<p>अवहित्ताकार-गुप्तौ । <strong>सभाजयित्वा तम् अनङ्ग-दीपनम्</strong> [भा।पु। १०.३२.१५] इत्य्-आदि । अत्र सभाजनादिना कोपाच्छादनम् ।</p>
<p>॥ १०.३२ ॥ सः ॥ ३५३ ॥</p>
<p>[३५४]</p>
<p>स्मृतिः प्राग्-ज्ञात-चिन्तने—</p>
<blockquote>
<p>ताः किं निशाः स्मरति यासु तदा प्रियाभिर्<br>
वृन्दावने कुमुद-कुन्द-शशाङ्क-रम्ये । [भा।पु। १०.४७.४३] इत्य्-आदौ दर्शिता ।</p></blockquote>
<p>ऊहा वितर्क इत्य् उक्तः <strong>न लक्ष्यन्ते पदान्य् अत्र</strong> [भा।पु। १०.३०.३१] इत्य्-आदि ।</p>
<p>॥ १०.३० ॥ श्री-गोप्यः ॥ ३५४ ॥</p>
<p>[३५५]</p>
<p>ध्यानं चिन्तेति भण्यते—<strong>कृत्वा मुखान्य् अवशुचः</strong> [भा।पु। १०.२९.२९] इत्य्-आदि ।</p>
<p>स्पष्टम् ॥ १०.२९ ॥ श्री-शुकः ॥ ३५५ ॥</p>
<p>[३५६]</p>
<p>मतिः स्याद् अर्थ-निर्धारे—</p>
<blockquote>
<p><strong>त्वं न्यस्त-दण्ड-मुनिभिर् गदितानुभाव</strong><br>
<strong>आत्मात्म-दश् च जगताम् इति मे वृतोऽसि ।</strong> [भा।पु। १०.६०.३९] इति । स्पष्टम् ।</p></blockquote>
<p>॥ १०.६० ॥ श्री-रुक्मिणी ॥ ३५६ ॥</p>
<p>[३५७]</p>
<p>औत्सुक्यं समयाक्षमा—निशम्य गीतं तद्-अनङ्ग-वर्धनम् [भा।पु। १०.२९.४] इत्य्-आदि । स्पष्टम् ।</p>
<p>॥ १०.२९ ॥ श्री-शुकः ॥ ३५७ ॥</p>
<p>[३५८]</p>
<p>औग्र्यं चान्त्ये कृत्रिमं क्वापि । यथा क्रूरस् त्वम् अक्रूरः [भा।पु। १०.३९.२१] इत्य्-आदौ । तच् च क्वापि कृत्रिमं, यथा <strong>देहि वासांसि धर्मज्ञ नो चेद् राज्ञे ब्रुवामहे</strong> [भा।पु। १०.२२.१५] इति । स्पष्टम् ।</p>
<p>॥ १०.२२ ॥ श्री-व्रज-कुमार्यः ॥ ३५८ ॥</p>
<p>[३५९]</p>
<p><strong>अमर्षस्</strong> त्व् असहिष्णुता । <strong>पति-सुतान्वय-</strong> [भा।पु। १०.३१.१६] इत्य्-आदौ, <strong>कितव योषितः कस् त्यजेन् निशि</strong> ॥ इति । स्पष्टम् ।</p>
<p>॥ १०.३१ ॥ श्री-गोप्यः ॥ ३५९ ॥</p>
<p>[३६०]</p>
<p><strong>असूया</strong> अन्योदय-द्वेषे—तस्या अमूनि नः क्षोभम् [भा।पु। १०.३०.३०] इत्य्-आदौ ।</p>
<p><strong>चापल्यं</strong> चित्त-लाघवे—<strong>श्वो भाविनि त्वम् अजितोद्वहने</strong> [भा।पु। १०.५२.४१] इत्य्-आदौ, <strong>मां राक्षसेन विधिनोद्वह वीर्य-शुल्काम्</strong> इति । स्पष्टम् ।</p>
<p>॥ १०.५२ ॥ श्री-रुक्मिणी ॥ ३६० ॥</p>
<p>[३६१]</p>
<p>चेतो-निमीलने <strong>निद्रा</strong>—</p>
<blockquote>
<p><strong>एवं चिन्तयती बाला गोविन्द-हृत-मानसा ।</strong><br>
<strong>न्यमीलयत कालज्ञा नेत्रे चाश्रु-कलाकुले ॥</strong> [भा।पु। १०.५३.२६]</p></blockquote>
<p>स्वप्नः सुप्तिर् इतीर्यते । एष च ऊषा-दृष्टान्तेनानुमेयः ।</p>
<p>[३६२]</p>
<p>बोधो निद्रादि-विच्छेद इति त्रिंशत्-त्रयाधिकाः—न्यमीलयत कालज्ञा नेत्रे इत्य् अनन्तरम् ।</p>
<blockquote>
<p><strong>एवं वध्वाः प्रतीक्षन्त्या गोविन्दागमनं नृप ।</strong><br>
<strong>वाम ऊरुर् भुजो नेत्रम् अस्फुरन् प्रिय-भाषिणः ॥</strong> [भा।पु। १०.५३.२७]</p></blockquote>
<p>तेन स्फुरणेन जजागारेत्य् अर्थः ।</p>
<p>॥ १०.५३ ॥ श्री-शुकः ॥ ३६१-३६२ ॥</p>
<p>[३६३]</p>
<p>अथ कान्ता-भावः स्थायी । तस्य च हेतु-द्वयम् । श्री-कृष्ण-स्वभावो वामा-विशेष-स्वभावश् चेति। प्रथमो, यथा—<strong>कान्यं श्रयीत तव पाद-सरोज-गन्धम् आघ्राय</strong> [भा।पु। १०.६०.४२] इत्य्-आदिषु ।</p>
<p>[३६४]</p>
<p>उत्तरो, यथा—</p>
<blockquote>
<p><strong>नैवालीकम् अहं मन्ये वचस् ते मधुसूदन ।</strong><br>
<strong>अम्बाया एव हि प्रायः कन्यायाः स्याद् रतिः क्वचित् ॥</strong><br>
<strong>व्यूढायाश् चापि पुंश्चल्या मनोऽभ्येति नवं नवम् ।</strong><br>
<strong>बुधोऽसतीं न बिभृयात् तां बिभ्रद् उभय-च्युतः ॥</strong> [भा। १०.६०.४७-४८] इति ।</p></blockquote>
<p>यद् भवतोक्तं अथात्मनोऽनुरूपम् [भा।पु। १०.६०.१७] इत्य्-आदिकं तत् तव वाक्यं स्त्री-जातौ प्रायो नानृतं मन्ये । यत अम्बाया यथा क्वचिद् एकत्र साल्व एव रतिर् जाता तथान्यस्याः कन्याया एकत्र रतिः प्रायः एव स्यात् । न तु नियमेन । किं च व्यूढाया अपि इति । यद् वा कन्याया अपि क्वचिद् एकत्र रतिः स्यात् । प्राय इति साध्व्या एवेत्य् अर्थः । तत्र दृष्टान्तः—अम्बाया इवेति । पुंश्चल्यास् तु व्यूढाया अपि मनो अवं नवम् अभ्येति । तस्मात् परम-पुण्य-शीलाया एव त्वयि स्वभावतो रतिर् भवेद् इति भावः ।</p>
<p>॥ १०.६० ॥ श्री-रुक्मिणी ॥ ३६४ ॥</p>
<p>[३६५]</p>
<p>एष च स्थायी साक्षाद्-उपभोगात्मकस् तद्-अनुमोदनात्मकश् चेति द्विविधः । पूर्वः साक्षान् नायिकानाम्, उत्तरः सखीनाम् । उभय-व्यपदेशानाम् उभाव् अपि । तत्रोपभोगात्मकः स सामान्यतो यथा—<strong>कृष्णं निरीक्ष्य वनितोत्सव-रूप-शीलम्</strong> [भा।पु। १०.२१.१२] इति । स्पष्टम् ।</p>
<p>॥ १०.२१ ॥ श्री-गोप्यः ॥ ३६५ ॥</p>
<p>[३६६]</p>
<p>स एव पुनः सम्भोगेच्छा-निदानः सैरिन्ध्र्य्-आदौ, यथा <strong>सहोष्यताम् इह प्रेष्ठ</strong> [भा।पु। १०.४८.९] इत्य्-आदि । स्पष्टम् ।</p>
<p>॥ १०.४८ ॥ सैव ॥ ३६६ ॥</p>
<p>[३६७]</p>
<p>क्वचिद् भेदित-सम्भोगेच्छः पट्ट-महिषीषु, यथा—स्मायावलोक-लव-दर्शित- [भा।पु। १०.६१.४] इत्य्-आदिषु । स्वरूपाभिन्न-सम्भोगेच्छः श्री-व्रज-देवीषु, यथा—यत् ते सुजात-चरणाम्बु-रुहं [भा।पु। १०.३१.१९] इत्य्-आदिषु । आसां चैष स्वाभाविक एव । अत एव स्व-परित्याग-जातेर्षया दोषं कल्पयित्वापि तत्-परित्यागासामर्थ्योक्तिः । यथा मृगयुर् इव कपीन्द्रम् इत्य्-आदौ, दुस्त्यजस् तत्-कथार्थः [भा।पु। १०.४७.१७] इति ।</p>
<p>एष चासु बहु-भेदो वर्तते । एकत्र भावे खलु मिथुनस्य मिथ आदर-विशेषः । तत्र प्रेयसीनां त्वदीयत्वाभिमानातिशयेन कान्तं प्रति पारतन्त्र्य-विनय-स्तुति-दाक्षिण्य-प्राचुर्यम् । अन्यत्र मदीयत्वातिशयः, यत्र परतन्त्र-कान्ततयान्तर्-मर्मज्ञता-नर्म-कौटिल्याभास-प्राचुर्यम् । एतद्-युगलस्य च भेदस्य बह्व्-अंश-स्वल्पांश-तत्-साङ्कर्य-भेदेनापरासु च बहु-विधम् इति ।</p>
<p>एते च भावा यथोक्ताः—</p>
<blockquote>
<p><strong>काचित् कराम्बुजं शौरेर् जगृहेऽञ्जलिना मुदा ।</strong><br>
<strong>काचिद् दधार तद्-बाहुम् अंसे चन्दन-रूषितम् ॥४</strong><br>
<strong>काचिद् अञ्जलिनागृह्णात् तन्वी ताम्बूल-चर्वितम् ।</strong><br>
<strong>एका तद्-अङ्घ्रि-कमलं सन्तप्ता स्तनयोर् अधात् ॥५</strong><br>
<strong>एका भ्रू-कुटिम् आबद्ध्य प्रेम-संरम्भ-विह्वला ।</strong><br>
<strong>घ्नतीवैक्षत् सन्दष्ट-दशन-च्छदा ॥६</strong><br>
<strong>अपरानिमिषद्-दृग्भ्यां जुषाणा तन्-मुखाम्बुजम् ।</strong><br>
<strong>आपीतम् अपि नातृप्यत् सन्तस् तच् चरणं यथा ॥७</strong><br>
<strong>तं काचिन् नेत्र-रन्ध्रेण हृदि-कृत्य निमील्य च ।</strong><br>
<strong>पुलकाङ्गुल्युपगुह्यास् ते योगीवानन्द-सम्प्लुता ॥८</strong><br>
<strong>सर्वास् ताः केशवालोकपरमोत्सवनिर्वृताः ।</strong><br>
<strong>जहुर् विरहजं तापं प्राज्ञं प्राप्य यथा जनाः</strong> <strong>॥९</strong> [भा।पु। १०.३२.४-९]</p></blockquote>
<p>अत्रादर-विशेष-मय-प्राग्-उक्त-भावा <strong>काचित् कराम्बुजम्</strong> [४] इत्य् अत्र प्रथमोक्ता । इयं च सर्वाग्र-स्थितत्वाद् आदौ वर्ण्यते । ततो ज्येष्ठा इति गम्यते । ततश् च सर्वादौ तयैव मिलनं कृष्णस्य । तथा तस्याम् एव श्री-कृष्णस्याप्य् आदरातिशयोऽवगम्यते । एवं तथा <strong>अञ्जलिना</strong> कर-ग्रहणात् तस्या अपि तस्मिन्न् आदरो व्यक्तः, तत्-पारतन्त्र्यादिकम् अपि । मध्य-स्थितत्वं चास्याः । ततः साध्व् एवेदं प्रथमोदाहरणम् ।</p>
<p>अथ मदीयत्वातिशयमय-द्वितीयोदाहरणम् । <strong>एका भ्रू-कुटिम् आबध्य</strong> [६] इत्य्-आदि । एषा खलु मध्यतो वर्णनया मध्य-स्थितेत्य् अवगम्यते । मध्य-स्थितत्वं चास्याः परम-दुर्लभतां व्यनक्ति । ततो भाव-विशेष-धारिता चास्या गम्यते । तस्य साक्षात्-प्रत्यायकं च मदीयत्वातिशयादि-बोधक-भ्रू-भङ्ग्य्-आदिकम् एवास्ति । इयं च श्री-राधैव ज्ञेया ।</p>
<p>ईदृश एव भावोऽस्याः कार्त्तिक-प्रसङ्गे व्रत-रत्नाकर-धृत-भविष्य-वचने दृश्यते—</p>
<blockquote>
<p>तस्मिन् दिने च भगवान् रात्रौ राधा-गृहं ययौ ।<br>
सा च क्रुद्धा तम् उदरे काञ्ची-दाम्ना बबन्ध ह ॥<br>
कृष्णस् तु सर्वम् आवेद्य निज-गेह-महोत्सवम् ।<br>
प्रियां प्रसादयामास ततः सा तम् अवोचयत् ॥ इति ।</p></blockquote>
<p>ततः सिद्धे च तस्या भावस्य तादृशत्वे यथा राधा प्रिया इत्य्-आदि पाद्मादि-वचनानुसारेण अनयाराधितो नूनं [भा।पु। १०.३०.२८] इत्य्-आद्य्-अनुसारेण च तन्-माहात्म्यात् तादृश-भाव-माहात्म्यम् एव स्फुटम् उपलभ्यते । द्वारकायाम् एतद्-अनुगत-भावत्वेनैव श्री-सत्यभामापि सर्वतः प्रशस्ता । तत्र भाव-सादृश्यं सर्वतः प्रशस्तत्वं च यथा श्री-विष्णु-पुराणे—</p>
<blockquote>
<p>यदि ते तद्-वचः सत्यं सत्यात्यर्थं प्रियेति मे ।<br>
मद्-गेह-निस्फुटार्थाय तदायं नीयतां तरुः ॥ [वि।पु। ५.३०.३३] इति ।</p></blockquote>
<p>पाद्म-कार्त्तिक-माहात्म्ये श्री-कृष्ण-वाक्यं च यथा—न मे त्वत्तः प्रियतमा इत्य्-आदि ।श्री-हरि-वंशे वैशम्पायन-वचनं च तन्-निर्धारकम्—सौभाग्ये चाधिकाभवद् इति ।</p>
<p>अथ या च पूर्व-भावोपलक्षिता सापि तद्-भाव-विरोधि-भावत्वेन तत्-प्रतिपक्ष-नायिका स्यात्। चन्द्रावल्य् एव सेति च प्रसिद्धम् । तथोक्तं श्री-बिल्वमङ्गलेन—</p>
<blockquote>
<p>राधा-मोहन-मन्दिराद् उपागतश् चन्द्रावलीम् ऊचिवान्<br>
राधे क्षेममयेति तस्य वचनं श्रुत्वाह चन्द्रावली ।<br>
कंस क्षेममये विमुग्ध-हृदये कंसः क्व दृष्टस् त्वया<br>
राधा क्वेति विलज्जितो नत-मुख-स्मेरो हरिः पातु वः ॥ इति ।</p></blockquote>
<p>अत्र चन्द्रावल्याः सदृश-भावा <strong>काचिद्</strong> <strong>अञ्जलिना</strong> [५] इत्य्-आदिना वर्णिता । <strong>एका तद्-अङ्घ्रि-कमलम्</strong> [५] इत्य्-आदिना च । एते तत्-सख्यौ पद्मा-शैव्ये इत्य् अभियुक्त-सिद्धिः ।</p>
<p>श्री-राधायाः सदृश-भावा च <strong>अपरिनिमिषद्-दृग्भ्याम्</strong> [७] इत्य्-आदिना वर्णिता ।</p>
<p><strong>तं काचिद्</strong> [भा।पु। १०.३२.८] इत्य्-आदिना च । मदीयोऽसौ स्वयम् एव माम् अनुभविष्यतीति स्वयं ग्राह-स्पर्शाद्य्-अभावेन वाम्य-स्पर्शात्। ततश् चैते तत्-सख्यौ । एते च प्रायस् तत्-स-नामत्वात् । तद्-अनुगततया पाठाच् चानुराधा-विशाखे भवेताम् । ये खलु विशाखा ध्यान-निष्ठिका इति, राधानुराधा इति भविष्योत्तर-पठिते तत्रानुराधैव ललितेत्य् अभियुक्त-प्रसिद्धिः ।</p>
<p>सङ्कर-भावा च <strong>काचिद् दधार</strong> [भा।पु। १०.३२.४] इत्य्-आदिनोक्ता । तद् बाहोर् अंसे धारणेन पूर्वस्या दाक्षिण्यांशेन साम्यात् । उत्तरस्या एषा खलु श्यामलेत्य् अभियुक्त-प्रसिद्धिः । अत्राष्टमी च विष्णु-पुराणोक्ता यथा—</p>
<blockquote>
<p>काचिद् आयान्तम् आलोक्य गोविन्दम् अतिहर्षिता ।<br>
कृष्ण कृष्णेति कृष्णेति प्राह नान्यद् उदीरितम् ॥ [वि।पु। ५.१३.४४] इति ।</p></blockquote>
<p>अस्या नातिस्फुट-भावत्वात् ताटस्थ्यम् । एषा च भद्रेत्य् अभियुक्त-प्रसिद्धिः । तेषां भावानां परमानन्दैक-रूपत्वं दर्शयति&ndash;<strong>सर्वा</strong> [भा।पु। १०.३२.९] इति ।</p>
<p>॥ १०.३२ ॥ श्री-शुकः ॥ ३६७॥</p>
<p>[३६८]</p>
<p>अथानुमोदनात्मके कान्त-भावे साध्ये तत्-सम्भावनार्थं तदीय-लेशानुमोदन-मात्रस्योदाहरणं यथा—</p>
<blockquote>
<p><strong>अस्यैव भार्या भवितुं रुक्मिण्य् अर्हति नापरा ।</strong><br>
<strong>असाव् अप्य् अनवद्यात्मा भैष्म्याः समुचितः पतिः ॥</strong><br>
<strong>किञ्चित् सु-चरितं यन् नस् तेन तुष्टस् त्रि-लोक-कृत् ।</strong><br>
<strong>अनुगृह्णातु गृह्णातु वैदर्भ्याः पाणिम् अच्युतः ॥</strong><br>
<strong>एवं प्रेम-कला-बद्धा वदन्ति स्म पुरौकसः ।</strong> [भा।पु। १०.५३.३७-३९]</p></blockquote>
<p>अत्र नाना-वासन-जनानाम् एषां हृदि तत्-तन्-नाना-विलास-मयस्य कान्त-भावस्य पूर्ण-स्वरूप-स्पर्शायोग्यत्वात् कथञ्चित् तद्-दाम्पत्य-स्थिति-मात्र-लक्षणस्य तदीय-सामान्यांशस्यैवानुमोदन-मात्रं जातम् । अत एव प्रेम-कलाबद्धा इत्य् उक्तम् । प्रेम्नः कान्त-भावस्य या कला कोऽपि लेशस् तेन बद्धास् तद्-अनुमोदन-सुखानुकूला इत्य् अर्थः । तत एवं यस्य कलयापि विषम-भावानाम् अपि सर्वेषां पुरौकसां तथा चित्त-वृन्दम् उल्लासितम्, यथा युगपद् ऐकमत्यम् एव सर्व-भावातिक्रमेण सर्वेषां जातम् । स एव यत्र भाव-राकाधीशः स्वयम् उदयते तच्-चित्तानां तादृश उल्लासस् तु परात्पर एव स्याद् इति भावः।</p>
<p>[३६९]</p>
<p>अथ साक्षात् तद्-अनुमोदनात्मक-पूर्ण-कान्त-भावस्योदाहरणम् आह—</p>
<blockquote>
<p><strong>अप्य् एणपत्न्य् उपगतः प्रिययेह गात्रैस्</strong><br>
<strong>तन्वन् दृशां सखि सुनिर्वृतिम् अच्युतो वः ।</strong><br>
<strong>कान्ताङ्ग-सङ्ग-कुच-कुङ्कुम-रञ्जितायाः</strong><br>
<strong>कुन्दस्रजः कुलपतेर् इह वाति गन्धः ॥</strong><br>
<strong>बाहुं प्रियांस उपधाय गृहीतपद्मो</strong><br>
<strong>रामानुजस् तुलसिकालिकुलैर् मदान्धैः ।</strong><br>
<strong>अन्वीयमान इह वस् तरवः प्रणामं</strong><br>
<strong>किं वाभिनन्दति चरन् प्रणयावलोकैः ॥</strong> [भा।पु। १०.३०.११-१२]</p></blockquote>
<p><strong>एणपत्नि</strong> एणत्व-प्रयोगेण हे प्रशस्त-नेत्रे ! <strong>पत्नी</strong>त्व-प्रयोगेण बुद्ध्या तु हे मादृश-मानुषी-तुल्ये ! इत्य् अर्थः । तत्रापि हे <strong>सखि</strong> ! वक्ष्यमाण-सौभाग्य-भरेण हे लब्ध-मद्-विध-सख्ये ! <strong>प्रियया</strong> सह <strong>अच्युतः</strong> श्री-कृष्णः, श्लेषेण तस्याः सकाशाद् अविश्लिष्टः सन् <strong>गात्रैर्</strong> उभयोः परस्परम् आसङ्गेन शोभा-विशेषं प्राप्तैर् अङ्गैः कृत्वा <strong>वस्</strong> त्वादृशीनां <strong>दृशां</strong> नेत्राणां <strong>सुनिर्वृतिं</strong> केवल-श्री-कृष्ण-दर्शनजानन्दाद् अपि अतिशयितम् आनन्दं <strong>तन्वन्</strong> विस्तारयन् उत्तरोत्तरम् उत्कर्षयन् अपि किम् <strong>उपगतः</strong> युष्मत्-समीपं प्राप्तोऽभूत् ?</p>
<p>ननु कथम् इदं भवतीभिर् अनुमितम् ? इत्य् आशङ्क्यानुमान-लिङ्गं तन्-मिथुन-श्लाघा-गर्भ-वचनेनाहुः&ndash;<strong>कान्त</strong>- इति । <strong>कुल-पतेर्</strong> व्रज-नाथ-वंश-तिलकस्य या <strong>कुन्द-स्रक्,</strong> तस्या <strong>गन्धः</strong> सौरभ्यम् <strong>इह</strong> <strong>वाति</strong> वायु-सङ्गेन प्रसरति । कथम्भूतायाः स्रजः ? <strong>कान्ता</strong> सर्व-साद्गुण्येन तस्यापि लालसास्पद-रूपा या स्यात्, तस्या <strong>अङ्ग-सङ्गे कुच-कुङ्कुमेन रञ्जितायाः</strong> । अतः सन्तत-परिचय-विशेषेण तत्-तत्-सौरभ्य-विशेषस्यात्रास्माभिर् अवधारितत्वात् भवतीनाम् अत्र चरन्तीनां समीपं प्राप्त एवासौ तया युत इत्य् अर्थः ।</p>
<p>अथ तां तद्-दर्शन-जातेन हर्षेण सम्प्रति तद्-वियोग-जातेन दुःखेन च स्थगित-वचनम् आशङ्क्य तेन च तयोः सङ्गमम् एव निर्धार्य परमानन्देन तद्-अवसरोचितं तदीय-विलास-विशेषं वर्णयन्त्यस् तत्र पुष्पादि-भर-नम्राणां तरूणाम् अपि तदीय-सौविदल्लादि-भृत्य-विशेष-भावेन तन्-नमस्कारम् उत्प्रेक्ष्य पुनस् तेषाम् एव तत्-सन्निधि-जन्य-सौभाग्य-विशेषं तान् प्रत्य् एव पृच्छन्त्यस् तयोस् तादृश-विलासावेशातिशयम् आहुः&ndash;<strong>बाहुं प्रियांस</strong> इति । <strong>अन्वीयमानः</strong> अनुगम्यमानः । परस्परं <strong>प्रणयावलोकैश् चरन्</strong> क्रीडन् । <strong>इह वो</strong> युष्माकं <strong>प्रणामं किं वाभिनन्दति</strong> सादरं गृह्णाति ? अपि तु विलासाविष्टस्य तस्य तद्-अभिनन्दनं न सम्भावयाम इत्य् अर्थः ।</p>
<p>॥ १०.३० ॥ श्री-राधा-सख्यः ॥ ३६९ ॥</p>
<p>[३७०]</p>
<p>तद् एवम् आलम्बनादि-स्थाय्य्-अन्तर्-भाव-संवलनं चमत्कारावहतया उज्ज्वलाख्यो रसः स्यात् । तस्य च भेद-द्वयं—विप्रलम्भः, सम्भोगश् चेति । तत्र विप्रलम्भो विप्रकर्षेण लम्भः प्राप्तिर् यस्य स तथा । यथोक्तम्—</p>
<blockquote>
<p>यूनोर् अयुक्तयोर् भावो युक्तयोर् वा तयोर् मिथः ।<br>
अभीष्टालिङ्गनादीनाम् अनवाप्तौ प्रकृष्यते ।<br>
स विप्रलम्भो विज्ञेयः सम्भोगोन्नति-कारकः ॥ [उ।नी। १५.२] इति ।</p></blockquote>
<p>तद् उन्नति-कारकत्वम् अन्यत्र चोक्तम्—</p>
<blockquote>
<p>न विना विप्रलम्भेन सम्भोगः पुष्टिम् अश्नुते ।<br>
काषायिते हि वस्त्रादौ भूयान् रागोऽभिवर्धते ॥ [उ।नी। १५.३]</p></blockquote>
<p>यद् उक्तं स्वयं कृष्णेन—नाहं तु सख्यो भजतोऽपि जन्तून् [भा।पु। १०.३३.२०] इत्य्-आदि । अन्यत्र च—</p>
<blockquote>
<p>यत् त्व् अहं भवतीनां वै दूरे वर्ते प्रियो दृशाम् ।<br>
मनसः सन्निकर्षार्थं मद्-अनुध्यान-काम्यया ॥<br>
यथा दूर-चरे प्रेष्ठे मन आविश्य वर्तते ।<br>
स्त्रीणां च न तथा चेतः सन्निकृष्टेऽक्षि-गोचरे ॥ [भा।पु। १०.४७.३४-३५] इति ।</p></blockquote>
<p>तस्य विप्रलम्भस्य चत्वारो भेदाः—पूर्व-रागो, मानः, प्रेम-वैचित्त्यं, प्रवासश् चेति । अथ सम्भोगश् च यूनोः सङ्गतयोः सम्बद्धतया भोगो यत्र स भाव उच्यते । यथोक्तम्—</p>
<blockquote>
<p>दर्शनालिङ्गनादीनां आनुकूल्यान् निषेवया ।<br>
यूनोर् उल्लासम् आरोहन् भावः सम्भोग उच्यते ॥ [उ।नी। १५.१८८] इति ।</p></blockquote>
<p>स च पूर्व-रागानन्तर-ज इत्य्-आदि-संज्ञया चतुर्विधः ।</p>
<p>तत्र पूर्व-रागः—</p>
<blockquote>
<p>रतिर् या सङ्गमात् पूर्वं दर्शन-श्रवणादि-जा ।<br>
तयोर् उन्मीलति प्राज्ञैः पूर्व-रागः स उच्यते ॥ [उ।नी। १५.५]</p></blockquote>
<p>स च पट्ट-महिषीषु श्री-रुक्मिण्या यथा—</p>
<blockquote>
<p><strong>सोपश्रुत्य मुकुन्दस्य रूप-वीर्य-गुण-श्रियः ।</strong><br>
<strong>गृहागतैर् गीयमानास् तं मेने सदृशं पतिम् ॥</strong> [भा।पु। १०.५२.२३] इत्य्-आदि ।</p></blockquote>
<p>स्पष्टम् ॥ १०.५२ ॥ श्री-शुकः ॥ ३७० ॥</p>
<p>[३७१]</p>
<p>अथ व्रज-देवीनाम् । तत्र यद् आसां क्वचिद् बाल्येऽपि सम्भोगो वर्ण्यते, तत् खलु औपपतिक-भाववतीनां तासां मध्ये कासाञ्चिन् निमित्त-विशेषं प्राप्य कदाचित् कदाचित् तद्-भावाविर्भाव-प्रभावेण कैशोराविर्भावात् सङ्गच्छते । यथा भविष्ये कार्त्तिक-प्रसङ्गे—बाल्येऽपि भगवान् कृष्णः कैशोरं रूपम् आश्रितः इत्य्-आदिनोक्तम् । अन्यदा तद्-आच्छादने सति तत् कैशोरादिकम् आच्छन्नम् एव तिष्ठति । तस्माद् भावादीनाम् अविच्छेदाभावान् नातिरसाधायकत्वम् इति नात्रोट्टङ्क्यते ।</p>
<p>अथ महा-तेजस्वितया षष्ठ-वर्षम् एवारभ्य कैशोराविर्भाव-विच्छेदे सति तासाम् अपि पुनः पूर्व-रागो जायते । ततोऽन्यासां तु सुतरां स तूदाह्रियते । यथा—</p>
<blockquote>
<p><strong>आश्लिष्य सम-शीतोष्णं प्रसून-वन-मारुतम् ।</strong><br>
<strong>जनास् तापं जहुर् गोप्यो न कृष्ण-हृत-चेतसः ॥</strong> [भा।पु। १०.२०.४५]</p></blockquote>
<p>गोप्यस् तु न जहुः । तत्र हेतुः—कृष्णेति । विरहे प्रत्युत ताप-करत्वाद् इति भावः ।</p>
<p>॥ १०.२० ॥ श्री-शुकः ॥ ३७१ ॥</p>
<p>[३७२]</p>
<p>तद्-विवरणं च—</p>
<blockquote>
<p><strong>इत्थं शरत्-स्वच्छ-जलं पद्माकर-सुगन्धिना ।</strong><br>
<strong>न्यविशद् वायुना वातं स-गो-गोपालकोऽच्युतः ॥१॥</strong><br>
<strong>कुसुमित वन-राजि-शुष्मि-भृङ्ग-</strong><br>
<strong>द्विज-कुल-घुष्ट-सरः-सरिन्-महीध्रम् ।</strong><br>
<strong>मधुपतिर् अवगाह्य चारयन् गाः</strong><br>
<strong>सह-पशु-पाल-बलश् चुकूज वेणुम् ॥२॥</strong><br>
<strong>तद् व्रज-स्त्रिय आकर्ण्य वेणु-गीतं स्मरोदयम् ।</strong><br>
<strong>काश्चित् परोक्षं कृष्णस्य स्व-सखीभ्योऽन्ववर्णयन् ॥३॥</strong><br>
<strong>तद् वर्णयितुम् आरब्धाः स्मरन्त्यः कृष्ण-चेष्टितम् ।</strong><br>
<strong>नाशकन् स्मर-वेगेन विक्षिप्त-मनसो नृप ॥४॥</strong><br>
<strong>बर्हापीडं नट-वर-वपुः कर्णयोः कर्णिकारं</strong><br>
<strong>बिभ्रद्-वासः कनक-कपिशं वैजयन्तीं च मालाम् ।</strong><br>
<strong>रन्ध्रान् वेणोर् अधर-सुधया पूरयन् गोप-वृन्दैर्</strong><br>
<strong>वृन्दारण्यं स्व-पद-रमणं प्राविशद् गीत-कीर्तिः ॥५॥</strong><br>
<strong>इति वेणु-रवं राजन् सर्व-भूत-मनोहरम् ।</strong><br>
<strong>श्रुत्वा व्रज-स्त्रियः सर्वा वर्णयन्त्योऽभिरेमिरे ॥६॥</strong><br>
<strong>अक्षण्वतां फलम् इदं न परं विदामः</strong><br>
<strong>सख्यः पशून् अनुविवेशतयोर् वयस्यैः ।</strong><br>
<strong>वक्त्रं व्रजेश-सुतयोर् अनुवेणु-जुष्टं</strong><br>
<strong>यैर् वा निपीतम् अनुरक्त-कटाक्ष-मोक्षम् ॥७॥</strong><br>
<strong>चूत-प्रवाल-बर्ह-स्तवकोत्पलाब्ज-</strong><br>
<strong>मालानुपृक्त-परिधान-विचित्र-वेशौ ।</strong><br>
<strong>मध्ये विरेजतुर् अलं पशुपाल-गोष्ठ्यां</strong><br>
<strong>रङ्गे यथा नट-वरौ क्व च गायमानौ ॥८॥</strong><br>
<strong>गोप्यः किम् आचरद् अयं कुशलं स्म वेणुर्</strong><br>
<strong>दामोदराधर-सुधाम् अपि गोपिकानाम् ।</strong><br>
<strong>भुङ्क्ते स्वयं यद् अवशिष्ट-रसं ह्रदिन्यो</strong><br>
<strong>हृष्यत्-त्वचोऽश्रु मुमुचुस् तरवो यथार्याः ॥</strong> [भा।पु। १०.२१.१-९]****</p></blockquote>
<p>तथा <strong>वृन्दावनं सखि भुवो वितनोति कीर्तिम्</strong> [भा।पु। १०.२१.१०] इत्य्-आदि । <strong>धन्याः स्म मूढ-मतयोऽपि हरिण्य एताः</strong> [भा।पु। १०.२१.११] इत्य्-आदि । <strong>कृष्णं निरीक्ष्य</strong> [भा।पु। १०.२१.१२] इत्य्-आदि । <strong>गावश् च कृष्ण-मुख-</strong> [भा।पु। १०.२१.१३] इत्य्-आदि । <strong>प्रायो बताम्ब मुनयः</strong> [भा।पु। १०.२१.१४] इत्य्-आदि । <strong>नद्यस् तदा तद् उपधार्य</strong> [भा।पु। १०.२१.१५] इत्य्-आदि । <strong>दृष्ट्वातपे व्रज-पशून्</strong> [भा।पु। १०.२१.१६] इत्य्-आदि । <strong>पूर्णाः पुलिन्द्य</strong> [भा।पु। १०.२१.१७] इत्य्-आदि । <strong>हन्तायम् अद्रिर् अबला</strong> [भा।पु। १०.२१.१८] इत्य्-आदि । <strong>गा गोपकैर्</strong> [भा।पु। १०.२१.१९] इत्य्-आदि च स्मर्तव्यम् ।</p>
<p>इत्थम् इति । इत्थं पूर्वाध्याय-वर्णित-प्रकारेण । कुसुमितेति पूर्वेणान्वयः । अत्रत्यं वनं तद्-अन्तर्-वनम् । शुष्मिणो मत्ताः । तद् व्रजेति कृष्णस्य वेणु-गीतम् आश्रुत्य । तथापि परोक्षं लज्जया निज-भावावरणाय तद्-अग्रजादि-वर्णन-सहयोगेनाच्छन्नं यथा स्यात् तथैवावर्णयन् । समुचित-वर्णनं हि प्रीति-मात्रं बोधयति न तु कान्त-भावम् इति । तद् वर्णयितुम् इति तथापि नाशकन् । परोक्ष-वर्णनायां न समर्था बभूवुः । तत्र हेतुः—स्मरन्त्य इति । तत्र च हेतुः स्मर-वेगेनेति । पूर्वोक्तं कृष्ण-चेष्टितं वर्णयन्ति बर्हापीडम् इति । अधर-सुधयेति फुत्कारस्य तत्-प्राचुर्यं विवक्षितम् । ततश् च युक्त एव तद्-अनुभवेन तासां तादृश-मोह इति भावः । नाशकन्न् इत्य् एतद् विवृणोति इतीति । अभिरेमिरे उन्मदा बभूवुः ।</p>
<p>अथ यथा नाशकंस् तथा तद्-वाक्य-द्वारैव दर्शयति—श्री-गोप्य ऊचुर् इत्य्-आदिना । तत्र द्विधा परोक्षी-करणा शक्तिः । एकत्राज्ञाननतोऽपि भाव-प्राबल्येनैवार्थान्तराविर्-भावेण अन्यत्र भाव-पारवश्येन ज्ञानत एव तद्-उद्घाटनेन । तत्र प्रथमेन यथा अक्षणवताम् इति । अर्थान्तरं चात्र व्रजेश-सुतयोर् मध्ये कनिष्ठत्वेन तद् अनु पश्चात् वेणु-जुष्टं मुखं तद् यैर् निपीतम् इति योज्यम् । अथोत्तरेण यथा—चूत-प्रवालेत्य् आदि-द्वयम् । तत्र प्रथमं परोक्षी-करणे । द्वितीयं तद्-अशक्ताव् इति ज्ञेयम् । एवम् अग्रे च गावश् च कृष्ण-मुख-निर्गत-वेणु-गीतेत्य् आदिषु विजातीय-भाव-वर्णनम् अपि परोक्ष-विधाने मन्तव्यम् ।</p>
<p>अथोपसंहारः—</p>
<blockquote>
<p><strong>एवं-विधा भगवतो या वृन्दावन-चारिणः ।</strong><br>
<strong>वर्णयन्त्यो मिथो गोप्यः क्रीडास् तन्-मयतां गताः ॥</strong><br>
<strong>हेमन्ते प्रथमे मासि नन्द-व्रज-कुमारिकाः ।</strong><br>
<strong>चेरुर् हविष्यं भुञ्जानाः कात्यायन्य्-अर्चन-व्रतम् ॥</strong> [भा।पु। १०.२१.२०]</p></blockquote>
<p>तन्-मयतां तद्-आविष्टताम् । स्त्री-मयः षिङ्ग इतिवत् ।</p>
<p>॥ १०.२१ ॥ श्री-शुकः ॥ ३७३ ॥</p>
<p>[३७४]</p>
<p>तथा तासु कुमारीणाम्—</p>
<blockquote>
<p><strong>हेमन्ते प्रथमे मासि नन्द-व्रज-कुमारिकाः ।</strong><br>
<strong>चेरुर् हविष्यं भुञ्जानाः कात्यायन्य्-अर्चन-व्रतम् ॥</strong> [भा।पु। १०.२२.१] इत्य्-आदि ।</p></blockquote>
<p>स्पष्टम् ।</p>
<p>॥ १०.२२ ॥ सः ॥ ३७४ ॥</p>
<p>[३७५]</p>
<p>अत्र काम-लेखादि-प्रस्थापनं मतम् । तत्रोदाहरणं श्रुत्वा गुणान् भुवन-सुन्दर शृणवतां ते [भा।पु। १०.५२.३७] इत्य्-आदि श्री-रुक्मिणी-सन्देशादिकं ज्ञेयम् ।</p>
<p>अथ पूर्व-रागानन्तर-जः सम्भोगः । तत्र सम्भोगस्य सामान्याकारेण सन्दर्शन-संजल्प-संस्परश-संप्रयोग-लक्षण-भेद-चतुष्टय-भिन्नत्वं दृश्यते । सन्दर्शनं सम्यग्-दर्शनं यत्र स भावः इत्य्-आदि ।</p>
<p>अथ श्री-रुक्मिण्याः सन्दर्शन-संस्पर्शनाख्यौ तद्-अनन्तर-जौ सम्भोगौ यथा—</p>
<blockquote>
<p><strong>सैवं शनैश् चलयती चल-पद्म-कोशौ</strong><br>
<strong>प्राप्तिं तदा भगवतः प्रसमीक्षमाणा ।</strong><br>
<strong>उत्सार्य वाम-करजैर् अलकान् अपाङ्गैः</strong><br>
<strong>प्राप्तान् ह्रियैक्षत नृपान् ददृशेऽच्युतं च ॥</strong><br>
<strong>तां राज-कन्यां रथम् आरुरुक्षतीं</strong><br>
<strong>जहार कृष्णो द्विषतां समीक्षताम् ।</strong> [भा।पु। १०.५३.५४-५५]****</p></blockquote>
<p>भगवतः प्राप्तिं तत्रागमनं ह्रिया प्रसमीक्षमाणा स-लज्जं द्रष्टुम् आरभमाणा प्राप्तान् पुरतः स्थितान् नृपान् ऐक्षत । ततश् च व्यूकुल-चित्ता तत्रैव पुनर् अच्युतम् अपि ददृश इत्य् अर्थः ।</p>
<p>॥ १०.५३ ॥ श्री-शुकः ॥ ३७५॥</p>
<p>[३७६-३७८]</p>
<p>अथ व्रज-कुमारीणां सन्दर्शन-संजल्पो, यथा—</p>
<blockquote>
<p><strong>तासां वासांस्य् उपादाय नीपम् आरुह्य सत्वरः ।</strong><br>
<strong>हसद्भिः प्रहसन् बालैः परिहासम् उवाच ह ॥</strong> [भा।पु। १०.२२.९] इत्य्-आदि ।</p></blockquote>
<p>अत्रैवं विवेचनीयम् । तेन यद्यपि तासां स्व-विषय-प्रेमोत्कर्षो जायत एव, तथापि तद्-अभिव्यञ्जक-चेष्टा-विशेष-द्वारा साक्षात् तद्-आस्वादाय तादृशी लीला स-लज्जा विस्तारिता । विदग्धानां च यथा वनितानुरागास्वादने वाञ्छा न तथा तत्-स्पर्शादाव् अपि । तत्र लज्जा-च्छेदो नाम पूर्वानुराग-व्यञ्जको दशा-विशेषो वर्तते । तथोक्तम्—</p>
<blockquote>
<p>नयन-प्रीतिः प्रथमं चिन्ता-सङ्गस् तथा सङ्कल्पः ।<br>
निद्रा-च्छेदस् तनुता विषय-निवृत्तिस् त्रपा-नाशः ।<br>
उन्मादो मूर्च्छा मृतिर् इत्य् एताः स्मर-दशा दशैव स्युः ॥ [उ।नी। १५.७१]</p></blockquote>
<p>तेषु च व्यञ्जकेषु कुल-कुमारीणां लज्जा-च्छेद एव पराकाष्ठा । ता हि दशमीम् अप्य् अङ्गीकुर्वन्ति, न तु वैजात्यम् । ततोऽनुरागातिशय-स्वादनार्थं तथा <strong>परिहसितम्</strong> । सखायश् च ते—न मयोदित-पूर्वं वा अनृतं तद् इमे विदुः [भा।पु। १०.२२.११] सन्तत-तद्-अविनाभाव-व्यक्त्या हसद्भिः [भा।पु। १०.२२.९] इत्य्-आदौ बाल-शब्द-प्रयुक्त्या च तदीय-सख्य-व्यतिरिक्त-भावान्तरास्पर्शिनस् तद्-अङ्ग-निर्विशेषा अत्र <strong>बाला</strong> एव च । ये चोक्ता गौतमीय-तन्त्रे प्रथमावरण-पूजायाम्—</p>
<blockquote>
<p>दाम-सुदाम-वसुदाम-किङ्किणीर् गन्ध-पुर्ष्पकैः ।<br>
अन्तः-करण-रूपास् ते कृष्णस्य परिकीर्तिताः ।<br>
आत्माभेदेन ते पूज्या यथा कृष्णस् तथैव ते ॥ इति ।</p></blockquote>
<p>ततो रहस्यत्वात् तादृशानुरागास्वाद-कौतुक-प्रयोजनक-नर्म-परिपाटी-मयत्वात् तस्यां लीलायां न रसवत्त्व-व्याघातः प्रत्युत उल्लास एव ।</p>
<p>तथैव तस्यां लीलायां श्री-कृष्णस्याभिप्रायं मुनीन्द्र एव व्याचष्टे—</p>
<blockquote>
<p><strong>भगवान् आहता वीक्ष्य शुद्ध-भाव-प्रसादितः ।</strong><br>
<strong>स्कन्धे निधाय वासांसि प्रीतः प्रोवाच सस्मितम् ॥</strong> [भा।पु। १०.२२.१८]</p></blockquote>
<p>आहता आगताः । लज्जा-त्यागेऽपि स्त्री-जाति-स्वभावेन लज्जांशावशेषात् नम्रतयेषद्-भग्न-देहा वा। एवम् उत्कण्ठाभिव्यक्त्या तद्-भाव-मुग्धत्वाभिव्यक्त्या च शुद्धः परमौज्ज्वल्येनावगतो यो भावस् तेन तदास्वादनेन जनित-चित्त-प्रसक्तिः ।</p>
<p>अथ पुनर् अपि यूयं विवस्त्रा यद् अपि धृत-व्रता [भा।पु। १०.२२.१९] इत्य्-आदिकं तल्-लज्जांशावशेष-निःशेषता-दर्शन-कौतुकार्थं श्री-कृष्ण-नर्म-वाक्यम् । तद्-अनन्तरं इत्य् अच्युतेन [भा।पु। १०.२२.२०] इत्य्-आदिकं तासाम् अपि तथैव तद्-अनन्तरम् अपि स्वयं तथैव व्याचष्टे—</p>
<blockquote>
<p><strong>दृढं प्रलब्धास् त्रपया च हापिताः</strong><br>
<strong>प्रस्तोभिताः कृईडनवच् च कारिताः ।</strong><br>
<strong>वस्त्राणि चैवापहृतान्य् अथाप्य् अमुं</strong><br>
<strong>ता नाभ्यसूयन् प्रिय-सङ्ग-निर्वृताः ॥</strong> [भा।पु। १०.२२.२१]</p></blockquote>
<p>दृढम् अत्यर्थं प्रलब्धा वञ्चिताः, यूयं विवस्त्रा इत्य्-आदिना । त्रपया लज्जया च हापिताः, अत्रागत्य स्व-वासांसि [भा।पु। १०.२२.१६] इत्य् आग्रहेण । प्रस्तोभिताः उपहसिता, सत्यं ब्रुवाणि नो नर्म [भा।पु। १०.२२.१०] इत्य्-आदिना। कृईडनवत् कारिताश् च, बद्धाञ्जलिं [भा।पु। १०.२२.१९] इत्य्-आदि-प्रायश्चित्त-च्छलेन । न च तासां तत्र दोषोऽस्ति, येन वञ्चनादिकं कृतं, प्रत्युत तस्यैवेत्य् आह स्वयं तेनैव—वस्त्राणि च हृतानीति । तथापि तं प्रति ता नाभ्यसूयन्, प्रत्युत प्रियस्य तस्य सङ्गेन निर्वृताः परमानन्द-मग्ना बभूवुर् इति ॥</p>
<p>[३७९]</p>
<p>अथ यज्ञ-पत्नीनां ब्राह्मणीत्वेन योग्यत्वाभावात् श्री-कृष्णस्य तासु भावेऽनुदिते सति पूर्व-राग इव प्रतीयमानो यो भावस् तद्-अनन्तरं च सन्दर्शन-सञ्जल्प-रूप-सम्भोग इव प्रतीयमानो यः स तु सम्भोगाभासस् तस्य हेमन्तस्यानन्तरे निदाघे द्रष्टव्यः । यथाह—</p>
<blockquote>
<p><strong>अथ गोपैः परिवृतो भगवान् देवकी-सुतः ।</strong><br>
<strong>वृन्दावाद् गतो दूरं चारयन् गाः सहाग्रजः ॥</strong> [भा।पु। १०.२२.२९]****</p></blockquote>
<p>अथ व्रज-कुमार्य्-अनुग्रहानन्तरं क्वचिन् निदाघ-दिन इत्य् अर्थः । आनन्तर्यम् इह आगामि-निदाघान्तरं व्यवच्छिनत्ति । तस्मिंश् च दिने श्री-बलदेवोऽपि सङ्ग आसीद् इत्य् आह—सहाग्रज इति । वृन्दावनाद् गतो दूरम् इति पर्वतमय-काम्यक-वन-गमनात् । ततश् च धातु-राग-वेशत्वेन—तरूणां नम्र-शाखानां मध्येन यमुनां गतः [भा।पु। १०.२२.३६] इत्य् अनेन च लब्धत्वात् । तद् एतच् च व्रजं दक्षिणीकृत्य गतत्वात् सङ्गतम् । यमुनोपकण्ठ-गत्या पश्चाद् एव भक्त-क्रीडनाख्यं कुट्टिमं च गत इति ज्ञेयम् । यस्य च दक्षिणतो मधु-पुराद् उत्तरतो याज्ञिक-ब्राह्मणा ऊषुर् इति च । अतः कंस-समीप-वासत्वात् कंसाद् भीता न चाचलन् [भा।पु। १०.२३.५२] इत्य् अनेन तेषां ब्राह्मणानां श्री-भगवन्-मिलनं न जातम् इति क्रमोऽत्र कर्तव्यः।</p>
<p>[३८०]</p>
<p>तस्य दिनस्य गुणेन शब्देन च निदाघ-सम्बन्धित्वम् आह—</p>
<blockquote>
<p><strong>निदाघार्कातपे तिग्मे</strong><br>
<strong>छायाभिः स्वाभिर् आत्मनः ।</strong><br>
<strong>आतपत्रायितान् वीक्ष्य</strong><br>
<strong>द्रुमान् आह व्रजौकसः ॥</strong> [भा।पु। १०.२२.३०] इत्य्-आदि ।</p></blockquote>
<p>निदाघस्य अर्कातपे तिग्मे सति ।</p>
<p>॥ १०.२२ ॥ श्री-शुकः ॥ ३७८-३८० ॥</p>
<p>[३८१]</p>
<p>अथ सम्भोगाभासो, यथा—</p>
<blockquote>
<p><strong>यमुनोपवनेऽशोक-नव-पल्लव-मण्डिते ।</strong><br>
<strong>विचरन्तं वृतं गोपैः साग्रजं ददृशुः स्त्रियः ॥</strong><br>
<strong>श्यामं हिरण्य-परिधिं वन-माल्य-बर्ह-</strong><br>
<strong>धातु-प्रवाल-नट-वेषम् अनुव्रतांसे ।</strong><br>
<strong>विन्यस्त-हस्तम् इतरेण धुनानम् अब्जं</strong><br>
<strong>कर्णोत्पलालक-कपोल-मुखाब्ज-हासम् ॥</strong><br>
<strong>प्रायः श्रुत-प्रियतमोदय-कर्ण-पूरैर्</strong><br>
<strong>यस्मिन् निमग्न-मनसस् तम् अथाक्षि-रन्ध्रैः ।</strong><br>
<strong>अन्तः प्रवेश्य सुचिरं परिरभ्य तापं</strong><br>
<strong>प्राज्ञं यथाभिमतयो विजहुर् नरेन्द्र ॥</strong> [भा।पु। १०.२३.२१-२३]</p></blockquote>
<p><strong>अभिमतयो</strong>ऽहङ्कार-वृत्तयः, यथा <strong>प्राज्ञं</strong> सुषुप्ति-साक्षिणं प्राप्य नानाभिमन्तव्य-कृतं तापं जहति, तथा ता अपि तद्-अप्राप्ति-तापम् इत्य् अर्थः ।</p>
<p>[३८२]</p>
<p>तत्र तासां कस्याश्चित् तु तदैवायोग्यता-नाशेन स पूर्व-रागान्तरजः सम्भोगः संस्पर्शनाद्य्-आत्मकोऽपि बभूवेत्य् आह—</p>
<blockquote>
<p><strong>तत्रैका विधृता भर्ता</strong><br>
<strong>भगवन्तं यथा-श्रुतम् ।</strong><br>
<strong>हृदोपगुह्य विजहौ</strong><br>
<strong>देहं कर्मानुबन्धनम् ॥</strong> [भा।पु। १०.२३.३४]****</p></blockquote>
<p><strong>कर्मानुबन्धनं</strong> ब्राह्मण-देह-त्यागेन तद्-अयोग्यत्वे नष्टे, यथा हृदोपगूढोऽसौ, तथैव तं प्राप्तवतीत्य् अर्थः । यं यं वापि स्मरन् भावम् [गीता ८.६] इत्य्-आदि श्री-गीतोपनिषद्-आदिभ्यः ।</p>
<p>सा च तस्यास् तत्-प्राप्तिः गोपी-रूप-प्राप्तेर् एव सम्भवति, न ब्राह्मणी-रूपेणेति सूचितम्—एवं लीला-नर-वपुर् [भा।पु। १०.२३.३७]+++([ ])+++<sup id="fnref:97"><a href="#fn:97" class="footnote-ref" role="doc-noteref">97</a></sup> इत्य्-आदौ <strong>गवादिका एव रमयन् रेमे</strong>, नान्या इत्य् अर्थेन । न चात्र व्रजे तस्यास् तदैव तत्-प्राप्तेर् अप्रसिद्धत्वाद् अघटमानत्वाच् च न तत् सम्भावनीयम् । श्री-कृष्णस्य व्रजस्य च लोकाप्रकटतयाप्य् अनन्तधा-प्रकाश-भेदानां श्री-कृष्ण-सन्दर्भादौ स्थापितत्वात् । तथात्र साक्षाद् दशमी-दशापि न दोषाय । तादृश-कृच्छ्रेण तत्-प्राप्तौ तद्-अनुसन्धानाविच्छेदेनोत्कण्ठा-पुष्ट्या तस्या रसस्यैवोत्कर्षात् ।</p>
<p>॥ १०.२३ ॥ श्री-शुकः ॥ ३८१-३८२ ॥</p>
<p>[३८३]</p>
<p>अथ तद्-अनन्तरम् एव शरदि सर्वासाम् एव श्री-व्रज-देवीनां सन्दर्शनादि-सर्वात्मक एव पूर्व-रागान्तरजः सम्भोगो वर्ण्यते । तत्र कुमारीणाम् अपि तादृश-प्राप्तावकृतार्थं-मन्यानां पूर्व-रागांशो नातिगतः । कस्याश्चित् पूर्णाः पुलिन्द्यः [भा।पु। १०.२१.१७] इत्य् अनुसारेण कासाञ्चित् तु यर्ह्य् अम्बुजाक्ष [भा।पु। १०.२९.३६] इत्य्-आदाव् अस्प्राक्ष्<strong>अ</strong> तत्-प्रभृतीःइत्य् अनेन श्रुतो यः स्पर्शः सोऽपि वेणु-गीत-कृत-तन्-मूर्च्छादि-शमनानुरोधेनैव न तु सम्भोग-रीत्येति मन्तव्यः । यत एव तस्य तासाम् अपि अपूर्ववत् प्रत्याख्यान-प्रार्थना-वाक्ये सङ्गच्छेते ।</p>
<p>अथ तासां स यथा—</p>
<blockquote>
<p><strong>निशम्य गीतं तद्-अनङ्ग-वर्धनं</strong><br>
<strong>व्रज-स्त्रियः कृष्ण-गृहीत-मानसाः ।</strong><br>
<strong>आजग्मुर् अन्योन्यम् अलक्षितोद्यमाः</strong><br>
<strong>स यत्र कान्तो जवलोल-कुण्डलाः ॥</strong> [भा।पु। १०.२९.४] इत्य्-आदि । स्पष्टम् ।</p></blockquote>
<p>॥ १०.२९ ॥ श्री-शुकः ॥ ३८३ ॥</p>
<p>[३८४]</p>
<p>अथ तद्-अन्तराले मान-रूपो विप्रलम्भः । तत्र यथोक्तम्—</p>
<blockquote>
<p>अहेर् इव गतिः प्रेम्णः स्वभाव-कुटिला भवेत् ।<br>
अतो हेतोर् अहेतोश् च यूनोर् मान उदञ्चति ॥ [उ।नी। १५.१०२]</p></blockquote>
<p>तथा—</p>
<blockquote>
<p>अहेतोर् नेति नेत्य् उकेर् हेतोर् यन् मान उच्यते ।<br>
अस्य प्रणय एव स्यान् मानस्य पदम् उत्तमम् ॥ [उ।नी। १५.७६] इति ।</p></blockquote>
<p>ततोऽस्य सहेतुर् निर्हेतुश् चेति भेद-द्वये च सति हेतुर् अपि यथोक्तः—</p>
<blockquote>
<p>हेतुर् ईर्ष्या-विपक्षादेर् वैशिष्ट्ये प्रेयसा कृते ।<br>
भावः प्रणय-मुख्योऽयम् ईऋषा-मानत्वम् ऋच्छति ॥ [उ।नी। १५.७७] इति ।</p></blockquote>
<p>यथा च—</p>
<blockquote>
<p>स्नेहं विना भयं न स्यान् नेर्ष्या च प्रणयं विना ।<br>
तस्मान् मान-प्रकारोऽयं द्वयोः प्रेम-प्रकाशकः ॥ [उ।नी। १५.७८] इति ।</p></blockquote>
<p>अत एव हरिवंशे—</p>
<blockquote>
<p>रुषिताम् इव तां देवीं स्नेहात् सङ्कल्पयन्न् इव ।<br>
भीत-भीतोऽतिशनकैर् विवेश यदु-नन्दनः ॥ [ह।वं। २.६६.४]<br>
रूप-यौवन-सम्पन्ना स्व-सौभाग्येन गर्विता ।<br>
अभिमानवती देवी श्रुत्वैवेर्ष्या-वशं गता ॥ [ह।वं। २.६५.५०] इति ।</p></blockquote>
<p>अतः प्रिय-कृत-स्नेह-भङ्गानुमानेन स-हेतुर् ईर्ष्या-मानो भवति । एष च विलासः श्री-कृष्णस्यापि परम-सुखदः । यथा चोक्तं श्री-रुक्मिणीं प्रति स्वयम् एव—त्वद्-वचः श्रोतु-कामेन क्ष्वेल्या-चरितम् अङ्गने [भा।पु। १०.६०.२९], मुखं च प्रेम-संरम्भ-स्फुरिताधरम् ईक्षितुम् [भा।पु। १०.६०.३०] इत्य्-आदि । श्री-रुक्मिण्याम् अपि तद्-अविक्षिप्तिवं व्यक्तं—जाड्यं वचस् तव गदाग्रज [भा।पु। १०.६०.४०] इत्य्-आदौ ।</p>
<p>युक्तं च तत् कान्ताभावाख्यायाः प्रीतेः पोषकत्वेन तद्-भावस्यावगमात् । प्राचीनार्वाचीन-कवि-सम्प्रदाय-सम्मतत्वाच् च । तस्माद् आदरणीय एव मानाख्यो भावः । तत्र सर्वासां युगपत्-त्यागेन सङ्ग-प्राथम्येन च तथानुदयान् निगूढस् तन्-मान-लेशो रासे श्री-व्रज-देवीनां जातः । स च परित्यागजेर्ष्या-हेतुक एव ज्ञेयः । यथा—</p>
<blockquote>
<p><strong>सभाजयित्वा तम् अनङ्ग-दीपनं</strong><br>
<strong>सहास-लीलेक्षण-विभ्रम-भ्रुवा ।</strong><br>
<strong>संस्पर्शनेनाङ्क-कृताङ्घ्रि-हस्तयोः</strong><br>
<strong>संस्तुत्य ईषत् कुपिता बभाषिरे ॥</strong> [भा।पु। १०.३२.१५] इत्य्-आदि ।</p></blockquote>
<p>स्पष्टम् ।</p>
<p>॥ १०.३२ ॥ श्री-शुकः ॥ ३८४ ॥</p>
<p>[३८५]</p>
<p>एष च स्तुत्य्-आदिभिः शाम्यति । यथैव तास् तुष्टाव—</p>
<blockquote>
<p><strong>एवं मद्-अर्थोज्झित-लोक-वेद-</strong><br>
<strong>स्वानां हि वो मय्य् अनुवृत्तयेऽबलाः ।</strong><br>
<strong>मया परोक्षं भजता तिरोहितं</strong><br>
<strong>मासूयितुं मार्हथ तत् प्रियं प्रियाः ॥</strong> [भा।पु। १०.३२.२१]<br>
<strong>न पारयेऽहं निरवद्य-संयुजां</strong> [भा।पु। १०.३२.२२] इत्य्-आदि । स्पष्टम् ।</p></blockquote>
<p>॥ १०.३२ ॥ श्री-भगवान् ॥ ३८५ ॥</p>
<p>[३८६]</p>
<p>अथ <strong>निर्हेतुः प्रणय-मानः</strong> । निर्हेतुत्वं च केवल-प्रणय-विलसित्वेन हेत्व्-अभावान् मन्यते । एष नायकस्यापि भवति । भगवत्-प्रीति-मये रसे स तूद्दीपनोऽपि प्रसङ्गाद् अत्रोदाहरणीयः । यथा तासां तत्-सौभग-मदं वीक्ष्य मानं च केशव [भा।पु। १०.२९.४८] इत्य्-आदि-प्रकरणं योजनान्तरेण मन्यते । तत्र मानः प्रणय-मानः । तस्य हेतुः सौभग-मदः । ततो मानस्य प्रशम-रूपाय तासां प्रसादाय स्वयम् अपि प्रणय-मानेनैवान्तरधीयत ।</p>
<p>तथाग्रेऽपि यां गोपीम् अनयत् कृष्णो विहायान्याः स्त्रियो वने [भा।पु। १०.३०.३६] इत्य्-आदौ तस्याः प्रणय-मानः । येनैवोक्तं—न पारयेऽहं चलितुं नय मां यत्र ते मनः [भा।पु। १०.३०.३८] इति ।</p>
<p>अथ पूर्ववत् तस्यापि प्रणय-मानः । प्रणय-कोपेनैव सोऽप्य् एतद्-अनन्तरम् एनां स्कन्ध आरुह्यताम् [भा।पु। १०.३०.३९] इत्य् उक्तवान् ततोऽन्तर्हितवांश् च । अत्र श्री-व्रज-देवीनाम् अहेतुः श्री-कृष्णसय तु हेत्व्-आभासजोऽसौ ।</p>
<p>यासां खलु प्रणयः स्व-प्रवाहाद्य्-उद्रेकेन स्वरसावर्त-रूपं कौटिल्यं स्पृशन्-मानाख्य-प्रीति-विशेषतां प्राप्नोति । तासाम् एव मानाख्य-विप्रलम्भोऽपि शुद्धो जायते ।</p>
<p>ततोऽन्यासां पुनर्-हेतु-लाभेऽपि विषाद-भय-चिन्ता-प्राय एव जायते । यथा श्री-रुक्मिणीं प्रति श्री-कृष्णस्य स-प्रणय-परिहास-वचनमयेऽध्याये तद् वृत्तम् । तत्र श्री-कृष्णस्य स-कौतुकोऽयम् अभिप्रायः&ndash;&ldquo;इयं खलु सरल-प्रेमवती परम-गाम्भीर्यवती च । ततो ममाभीष्टः प्रिया-कोप-विलासः प्रेम-निर्बन्ध-प्रकाशक-स-विकार-कण्ठोक्ति-विशेषो वा नास्यां स्फुटम् उपलभ्यते । तस्मात् कोप-विलासो वा तज्-जननाभावे तु तादृशोक्तिर् वा यथास्यां प्रकाशते, तथा बाढं परिहासेन प्रयतिष्ये । तत्र यस्यां कोप-जनने भ्रातृ-वैरूप्यादिकम् अपि कारणं नासीत्, तस्यां तत्रान्यत् परमायोग्यम् एव, किन्तु मद-विश्लेष-सुखम् एवास्याः सर्वस्वम् इति तद्-दर्प-न्यक्कारेणैव कोपः सम्भवेत् । यदि ततोऽपि कोपो नाविर्भवेत्, तथापि मद्-विश्लेष-भयेन पूर्वानुरागवद् अधुनापि विकार-विशेष-सहित-निगदेनैव प्रेम-निर्बन्धं प्रकाश्येत&rdquo; इति ।</p>
<p>तथा हि तत्र तां रूपिणीम् [भा।पु। १०.६०.१०] इत्य्-आदौ, प्रीतः स्मयन् इत्य् अनेन व्यक्तम् । परिहासमयत्वं तु विशेषतोऽप्य् उक्तम् । प्रसङ्गेन तस्याः प्रेम-सारल्यादि-द्वयम् अपि—</p>
<blockquote>
<p>तद् दृष्ट्वा भगवान् कृष्णः प्रियायाः प्रेम-बन्धनम् ।<br>
हास्य-प्रौढिम् अजानन्त्याः करुणः सोऽन्वकम्पत ॥ [भा।पु। १०.६०.२५] इति ।</p></blockquote>
<p><em>हास्यं</em> परिहासः । तत्र <em>प्रौढिः</em> &ldquo;अवश्यम् एनां सरल-प्रेमाणम् अपि गम्भीराम् अपि क्षोभयिष्यामि&rdquo; इति गर्वः । तां प्रणय-रस-कौटिल्याभावेन <em>अजानन्त्या</em> इत्य् अर्थः । एवम् अग्रेऽपि हास्य-प्रौढि-भ्रमच्-चित्ताम् [भा।पु। १०.६०.२८] इत्य् उक्तम् ।</p>
<p>तत्र तेन परिहासेन कोप-विलासादि-दर्शनम् एवाभीष्टम् इति स्वयम् एवोक्तम्—</p>
<blockquote>
<p>मा मा वैदर्भ्य् असूयेथा जाने त्वां मत्-परायणाम् ।<br>
त्वद्-वचः श्रोतु-कामेन क्ष्वेल्याचरितम् अङ्गने ॥<br>
मुखं च प्रेम-संरम्भ- स्फुरिताधरम् ईक्षितुम् ।<br>
कटाक्षेपारुणापाङ्गं सुन्दर-भ्रु-कुटी-तटम् ॥<br>
अयं हि परमो लाभो गृहेषु गृह-मेधिनाम् ।<br>
यन् नर्मैर् ईयते यामः प्रियया भीरु भामिनि ॥ [भा।पु। १०.६०.२९-३१] इति ।</p></blockquote>
<p>अत्र यद्यपि तस्याः प्राग् भयम् एव वर्णितं तथापि तत्रासूया-प्रयोगः प्रोत्तम्भनार्थ एव । तत्-प्रयोगेण हि स्वस्य तद्-अधीनताक्षिप्यते । अत एव भामिनीत्य् अपि सम्बोधितम् ।</p>
<p>अथ तस्य प्रेम-निर्बन्ध-प्रकाशक-विकार-दर्शनेच्छापि प्राक्तनेनैव वाक्येन व्यक्ता&ndash;तद् दृष्ट्वा भगवान् कृष्णः प्रियायाः प्रेम-बन्धनम् [भा।पु। १०.६०.२५] इत्य् अनेन । तथा निगदेनैव तद्-व्यक्ति-दर्शनेच्छा स्वयम् एव व्यञ्जिता—साध्व्य् एतच्-छ्रोतु-कामैस् त्वं राज-पुत्रि प्रलम्भिता [भा।पु। १०.६०.४९] इति । पूर्वं हि त्वं वै समस्त-पुरुषार्थ-मयः फलात्मा [भा।पु। १०.६०.३८] इत्य्-आदिकं तयापि निगदितम् अस्ति । अत्र परिहास-ज्ञानानन्तरं तद्-दिदृक्षिता किञ्चित् कोप-व्यक्तिश् च जातास्ति—जाड्यं वचस् तव गदाग्रज [भा।पु। १०.६०.४०] इत्य्-आदिषु । जाड्यस्य प्राचुर्य-विवक्षया जाड्यम् एव वच इति सामानाधिकरण्येनोक्तम् माधुर्यम् एव नु मनो-नयनामृतं नु [कर्णामृत ६८] इतिवत् ।</p>
<p>अथ तद्-अविश्लेष-दर्प-न्यक्-कार एव तत्-क्षोभे हेतुर् इत्य् अत्रापि श्री-शुक-वाक्यम्—</p>
<blockquote>
<p>एतावद् उक्त्वा भगवान् आत्मानं वल्लभाम् इव<br>
मन्यमानां अविश्लेषात् तद्-दर्पो-घ्न उपारमत् ॥ [भा।पु। १०.६०.२१] इति ।</p></blockquote>
<p>अन्यस्य च तत्र हेतुत्वं स्वयम् एव निराकृतम्—</p>
<blockquote>
<p>भ्रातुर् विरूप-करणं युधि निर्जितस्य<br>
प्रोद्वाह-पर्वणि च तद्-वधम् अक्ष-गोष्ठ्याम् ।<br>
दुःखं समुत्थम् असहोऽस्मद्-वियोग-भीत्या<br>
नैवाब्रवीः किम् अपि तेन वयं जितस् ते ॥ [भा।पु। १०.६०.५६] इति ।</p></blockquote>
<p>अत्र च प्रकरणे तस्याः प्रणयस्यापि तादृशत्वाभावात् मानायोग्यत्वम् अपि दर्शितम् । तस्मात् साधूक्तं—यासां खलु प्रणयः इत्य्-आदि ।</p>
<p>अथ मानानन्तरजः सम्भोगो, यथा—</p>
<blockquote>
<p><strong>इत्थं भगवतो गोप्यः</strong><br>
<strong>श्रुत्वा वाचः सुपेशलाः ।</strong><br>
<strong>जहुर् विरहजं तापं</strong><br>
<strong>तद्-अङ्गोपचिताशिषः ॥</strong> [भा।पु। १०.३३.१] इत्य्-आदि ।</p></blockquote>
<p>स्पष्टम् ।</p>
<p>॥ १०.३३ ॥ श्री-शुकः ॥ ३८६ ॥</p>
<p>[३८७]</p>
<p>अथ <strong>प्रेम-वैचित्त्यम्</strong> । तल्-लक्षणं च—</p>
<blockquote>
<p>प्रियस्य सन्निकर्षेऽपि प्रेमोन्माद-भ्रमाद् भवेत् ।<br>
या विश्लेष-धियार्तिस् तत् प्रेम-वैचित्त्यम् उच्यते ॥ [उ।नी। १५.१४७]</p></blockquote>
<p>तद् यथा—</p>
<blockquote>
<p><strong>कृष्णस्यैवं विहरतो गत्य्-आलापेक्षित-स्मितैः ।</strong><br>
<strong>नर्म-क्ष्वेलि-परिष्वङ्गैः स्त्रीणां किल हृता धियः ॥</strong><br>
<strong>ऊचुर् मुकुन्दैक-धियोऽगिर उन्मत्त-वज् जडम् ।</strong><br>
<strong>चिन्तयन्त्योऽरविन्दाक्षं तानि मे गदतः शृणु ॥</strong></p></blockquote>
<p><strong>एवं विहरतः कृष्णस्य गत्य्-आदिभिः स्त्रीणां धियो हृताः</strong> । ततश् च ता <strong>मुकुन्दैक-धियः</strong> समाहिता इव क्षणम् <strong>अगिरः</strong> सत्यः पुनर् अनुराग-विशेषेण <strong>उन्मत्ता</strong> इव विहरन्तम् अपि तम् <strong>अरविन्दाक्षं</strong> परोक्षवच् <strong>चिन्तयन्त्यो</strong> <strong>जडं</strong> विवेक-शून्यं यथा स्यात्, तथा <strong>ऊचुः</strong> । <strong>तानि</strong> वचनानि <strong>मे</strong> मम <strong>गदतो</strong> वाक्यतः <strong>शृणु</strong> इति ।</p>
<p>श्री-महिष्य ऊचुः—</p>
<blockquote>
<p><strong>कुररि विलपसि त्वं वीत-निद्रा न शेषे</strong><br>
<strong>स्वपिति जगति रात्र्याम् ईश्वरो गुप्त-बोधः ।</strong><br>
<strong>वयम् इव सखि कच्चिद् गाढ-निर्विद्ध-चेता</strong><br>
<strong>नलिन-नयन-हासोदार-लीलेक्षितेन ॥</strong> [भा।पु। १०.९०.१३-१५]</p></blockquote>
<p>अथ विरह-स्पर्शीनि तान्य् एवोन्माद-वाक्यान्य् आहुः—<strong>कुररि</strong> इत्य्-आदि । हे <strong>कुररि</strong> ! <strong>जगति त्वम्</strong> एव <strong>एका रात्र्यां विलपसि,</strong> अत एव <strong>न शेषे</strong> न निद्रासि । <strong>ईश्वरो</strong>ऽस्मत्-स्वामी तु <strong>गुप्त-बोधः</strong> क्वचिद् आच्छन्नः स्वपिति । तस्माद् अस्माकं तव च विलापादि-साधर्म्याद् इदम् अनुमीयत इत्य् आहुः&ndash;<strong>वयम् इव</strong> इति । एवम् अन्यत्रापि योजनीयम् ।</p>
<p>तथा—<strong>नेत्रे निमीलयसि</strong> [भा।पु। १०.९०.१६] इत्य्-आदि, <strong>भो भोः सदा निष्टनसे उदन्वन्</strong> [भा।पु। १०.९०.१७] इत्य्-आदि, <strong>त्वं यक्ष्मणा</strong> [भा।पु। १०.९०.१८] इत्य्-आदि, <strong>किं न्व् आचरितम्</strong> [भा।पु। १०.९०.१९] इत्य्-आदि, <strong>मेघ श्रीमन्</strong> [भा।पु। १०.९०.२०] इत्य्-आदि, <strong>प्रिय-राव-</strong> [भा।पु। १०.९०.२१] <strong>न चलसि</strong> [भा।पु। १०.९०.२२] इत्य्-आदि, <strong>शुष्यद्-ध्रदाः</strong> [भा।पु। १०.९०.२३] इत्य्-आदि ।</p>
<blockquote>
<p><strong>हंस स्वागतम् आस्यतां पिब पयो ब्रूह्य् अङ्ग शौरेः कथां</strong><br>
<strong>दूतं त्वां नु विदाम कच्चिद् अजितः स्वस्त्य् आस्त उक्तं पुरा ।</strong><br>
<strong>किं वा नश् चल-सौहृदः स्मरति तं कस्माद् भजामो वयं</strong><br>
<strong>क्षौद्रालापय काम-दं श्रियम् ऋते सैवैक-निष्ठा स्त्रियाम् ॥</strong> [भा।पु। १०.९०.२४]</p></blockquote>
<p>तदैव दैवाद् आगतं हंसं दूतं कल्पयित्वाहुः&ndash;<strong>हंस</strong> इति । <strong>नो</strong>ऽस्मान् प्रति <strong>पुरा</strong> रहसि <strong>उक्तं किं वा स्मरति</strong> । स्मरतु माम् एवेत्य् आशयेनाहुः&ndash;<strong>तम्</strong> इति । यदि च तद्-आग्रहः, तदा हे <strong>क्षौद्र</strong> सौहृद्य-चाञ्चल्येन क्षुद्रस्य तस्य दूत, तम् एव <strong>कामदं</strong> युवति-जन-क्षोभकम् अत्र <strong>आलापय</strong> आह्वय । किन्तु यासाम् आद्य वयं त्यक्ताः तां <strong>श्रियम् ऋते</strong> । तां सोल्लुण्ठं स्तौति । <strong>स्त्रियां</strong> मध्ये <strong>सैव एकत्र</strong> तस्मिन् <strong>निष्ठा</strong> यस्याः, तादृशी । ततः कथं तस्यां नासज्येत ? इति व्यञ्जितम् । काक्वा स्वेषाम् अपि तन्-निष्ठत्वं व्यज्य सोल्लुण्ठत्वं दर्शितम् ।</p>
<p>[३८८]</p>
<p>अथ तासां तद्-विधाशेष-विप्रलम्भानन्तरजं नित्यम् एव सर्वात्मक-सम्भोगम् आह—</p>
<blockquote>
<p><strong>इतीदृशेन भावेन</strong><br>
<strong>कृष्णे योगेश्वरेश्वरे ।</strong><br>
<strong>क्रियमाणेन माधव्यो</strong><br>
<strong>लेभिरे वैष्णवीं गतिम् ॥</strong> [भा।पु। १०.९०.२५]****</p></blockquote>
<p>विष्णोः श्री-कृष्णस्य एव सम्बन्धिनीं <strong>गतिं</strong> नित्य-संयोगं लेभिरे । अत्र हेतुः&ndash;<strong>माधव्यः</strong> मधु-वंशोद्भवस्य श्री-कृष्णस्यैव नित्य-प्रेयस्यस् ताः ।</p>
<p>॥ १०.९० ॥ श्री-शुकः ॥ ३८७-३८८ ॥</p>
<p>[३८९]</p>
<p>अथ <strong>प्रवासः</strong> । नाना-विधश् चैष तद्-अनन्तर-सङ्गश् च श्री-व्रज-देवी-रेवाधिकृत्योदाहरणीयः । सङ्गत्य्-अर्थं तत्र प्रवास-लक्षणम्—</p>
<blockquote>
<p>पूर्व-सङ्गतयोर् यूनोर् भवेद् देशान्तरादिभिः ।<br>
व्यवधानं तु यत् प्राज्ञैः स प्रवास इतीर्यते ॥<br>
तज्-जन्य-विप्रलम्भोऽयं प्रवासत्वेन कथ्यते । [उ।नी। १५.१५२-१५३] इत्य् अर्थः ।</p></blockquote>
<p>अत्र—</p>
<blockquote>
<p>चिन्ता प्रजागरोद्वेगौ तानवं मलिनाङ्गता ।<br>
प्रलापो व्याधिर् उन्मादो मोहो मृत्युर् दशा दश ॥ [उ।नी। १५.१६७]</p></blockquote>
<p>अयं च किञ्चित् दूर-गमन-मयः सुदूर-गमन-मयश् च । तत्र पूर्वोऽपि द्विविधः । एक-लीला-गतः लीला-परम्परान्तराल-गतश् च । पूर्वो यथा—</p>
<blockquote>
<p><strong>अन्तर्हिते भगवति</strong><br>
<strong>सहसैव व्रजाङ्गनाः ।</strong><br>
<strong>अतप्यंस् तम् अचक्षाणाः</strong><br>
<strong>करिण्य इव यूथपम् ॥</strong> [भा।पु। १०.३०.१] इत्य्-आदि ।</p></blockquote>
<p>[३९०]</p>
<p>तथा,</p>
<blockquote>
<p><strong>ततश् चान्तर्दधे कृष्णः</strong><br>
<strong>सा वधूर् अन्वतप्यत ।</strong> [भा।पु। १०.३०.३९] इति स्पष्टम् ।</p></blockquote>
<p>॥ १०.३० ॥ सः ॥ ३८९-३९० ॥</p>
<p>[३९१]</p>
<p>अत्र प्रलापाख्या दशा च—<strong>हा नाथ रमण प्रेष्ठ</strong> [भा।पु। १०.३०.४०] इत्य्-आदिः । स्पष्टम्।</p>
<p>॥ १०.३० ॥ श्री-राधा ॥ ३९१ ॥</p>
<p>[३९२]</p>
<p>तथा—</p>
<blockquote>
<p><strong>जयति तेऽधिकं जन्मना व्रजः</strong><br>
<strong>श्रयत इन्दिरा शश्वद् अत्र हि ।</strong><br>
<strong>दयित दृश्यतां दिक्षु तावकास्</strong><br>
<strong>त्वयि धृतासवास् त्वां विचिन्वते ॥</strong> [भा।पु। १०.३१.१]****</p></blockquote>
<p>तथा—</p>
<blockquote>
<p><strong>शरद्-उदाशये साधु-जात</strong>- [भा।पु। १०.३१.२] इत्य्-आदि ।<br>
<strong>विष-जलाप्ययाद्</strong> [भा।पु। १०.३१.३] इत्य्-आदि ।<br>
<strong>न खलु गोपिका-नन्दन</strong> [भा।पु। १०.३१.४] इत्य्-आदि ।<br>
<strong>मधुरया गिरा</strong> [भा।पु। १०.३१.८] इत्य्-आदि ।<br>
<strong>विरचिताभयं</strong> [भा।पु। १०.३१.५] इत्य्-आदि ।<br>
<strong>व्रज-जनार्तिहन्</strong> [भा।पु। १०.३१.३] इत्य्-आदि ।<br>
<strong>प्रणत-देहिनां</strong> [भा।पु। १०.३१.७] इत्य्-आदि ।<br>
<strong>तव कथामृतं</strong> [भा।पु। १०.३१.९] इत्य्-आदि ।<br>
<strong>प्रहसितं</strong> [भा।पु। १०.३१.१०] इत्य्-आदि ।<br>
<strong>चलसि यद् व्रजात्</strong> [भा।पु। १०.३१.११] इत्य्-आदि ।<br>
<strong>दिन-परिक्षये</strong> [भा।पु। १०.३१.१२] इत्य्-आदि ।<br>
<strong>प्रणत-कामदं</strong> [भा।पु। १०.३१.१३] इत्य्-आदि ।<br>
<strong>सुरत-वर्धनं</strong> [भा।पु। १०.३१.१४] इत्य्-आदि ।<br>
<strong>अटति यद् भवान्</strong> [भा।पु। १०.३१.१५] इत्य्-आदि ।<br>
<strong>पति-सुतान्वय-</strong> [भा।पु। १०.३१.१६] इत्य्-आदि ।<br>
<strong>रहसि संविदं</strong> [भा।पु। १०.३१.१७] इत्य्-आदि ।<br>
<strong>व्रज-वनौकसां</strong> [भा।पु। १०.३१.१८] इत्य्-आदि ।<br>
<strong>यत् ते सुजात-चरणाम्बु-रुहं स्तनेषु</strong><br>
<strong>भीताः शनैः प्रिय दधीमहि कर्कशेषु ।</strong><br>
<strong>तेनाटवीम् अटसि तद् व्यथते न किं स्वित्</strong><br>
<strong>कूर्पादिभिर् भ्रमति धीर् भवद्-आयुषां नः ॥</strong> [भा।पु। १०.३१.१९]****</p></blockquote>
<p>तत्र <strong>विष-जलाप्ययाद्</strong> [भा।पु। १०.३१.३] इत्य्-आदिकं सर्वस्यैव गोकुलस्य स्व-रक्षणीयता-दृष्ट्याप्य् अस्मान् अधुना रक्षेत्य् अभिप्रायम् । <strong>वृषात्मजाद्</strong> वत्सात् <strong>मयात्मजात्</strong> व्योमासुराद् इत्य् अर्थः ॥</p>
<p>पुनश् च तत्-तद्-अलौकिक-कर्म लक्ष्यीकृत्य <strong>न खलु गोपिका-नन्दनो भवान्</strong> [भा।पु। १०.३१.४] इत्य्-आदि-द्वये याचक-रीत्या दैन्येन तत्र परमेश्वरत्वारोप इयं स्तुतिः । ततो विश्वस्यापि स्व-रक्षणीयता-दृष्ट्याप्य् अस्मान् अधुना रक्षेति पूर्ववत् । तत्रापि <strong>सात्वतानां</strong> वैष्णवानां श्रीमन्-नन्दादीनां <strong>कुले</strong>ऽवतीर्णत्वात् । तत्रापि बाल्येऽस्मत्-सखित्वाप्तेर् वैशिष्ट्यम् एव युज्यते इत्य् अर्थः । <strong>वृष्णि-धुर्य</strong> इति तेषाम् अपि यदु-वंशोत्पन्नत्वात् ।</p>
<p>तथा च स्कान्दे मथुरा-माहात्म्ये—</p>
<blockquote>
<p>गोवर्धनश् च भगवान् यत्र गोवर्धनो धृतः ।<br>
रक्षिता यादवाः सर्वे इन्द्र-वृष्टि-निवारणात् ॥ इति ।</p></blockquote>
<p>तत्रैवान्यत्र अपि श्री-गोविन्द-कुण्ड-प्रस्तावे—</p>
<p>यत्राभिषिक्तो भगवान् मघोना यदु-वैरिणा इति ।</p>
<p>अथवा <strong>विष-जलाप्ययाद्</strong> [भा।पु। १०.३१.३] इत्य्-आदिना स्तुत्वा पुनः स-प्रणयेर्ष्यम् आहुः, <strong>न खलु</strong> [भा।पु। १०.३१.४] इत्य् अर्धेन । एवं दुरवस्थापन्नानाम् अस्माकम् उपेक्षया भवान् खलु निश्चयेन <strong>गोपिकायाः</strong> सर्वेषां व्रज-वासिनाम् अस्माकं रक्षा-कारिण्याः श्री-व्रजेश्वर्या <strong>नन्दनो</strong> नास्ति, किन्तु कस्यापि सुखेन दुःखेन चास्पृष्टत्वाद् <strong>अखिल-देहिनाम् अन्तरात्म-दृक्</strong> शुद्ध-जीव-द्रष्टा परमात्मास्ति । एवम् अपि नूनं ब्राह्मणार्थितत्वेनानासक्ततयैव सर्व-रक्षावतीर्णत्वान् नास्मान् उपेक्षितुम् अर्हति इति पुनः स-दैन्यम् आहुः—<strong>विखनसा</strong> [भा।पु। १०.३१.४] इत्य् अर्धेन ।</p>
<p>पूर्ववत् तद्-अभिप्रायेणैव <strong>विरचिताभयम्</strong> [भा।पु। १०.३१.५] इत्य्-आदिकम् अप्य् उक्तम् । <strong>प्रणत-देहिनाम्</strong> [भा।पु। १०.३१.७] इति । <strong>श्री-निकेतनम्</strong> अपि प्रणत-देहि-प्रभृतीनां <strong>पाप-कर्षणादि</strong>-रूपं । तत एव परम-करुणामयत्वेनावगतम् अस्माकं <strong>कुचेष्व्</strong> अपि <strong>हृच्-छय-कर्तनाय</strong> कर्तुम् उचितम् इत्य् अर्थः ।</p>
<p>हृच्-छय-निदानं तद्-अनुरूपं प्रतीकारान्तरं चाहुः—<strong>मधुरया</strong> [भा।पु। १०.३१.८] इति । नूनं यत् सौरभ्य-दिग्धतयैव तव <strong>गीर्</strong> <strong>मधुरा</strong> <strong>मनो मोहयति,</strong> तद् एव <strong>अधर-सीधु</strong> भवेद् अत्रौषधम् इत्य् अर्थः । अहो तव अधर-सीधु तादृश-पुण्य-हीनाभिः कथं सुलभं स्यात् ? यतः सा मधुरा गीर् अप्य् अस्तु दूरे ।</p>
<p>गुरु-गोष्ठी-नियम-बन्धनकत्वम् आपन्नाभिर् अस्माभिः प्रसङ्गान्तरेणापि जन-परम्परा-प्रख्यायमानम् अपि तव चरितामृतम् अपि दुर्लभम् इत्य् आह—<strong>तव कथामृतम्</strong> [भा।पु। १०.३१.९] इति । तद् ये <strong>गृणन्ति ते</strong>ऽपि अस्मभ्यं <strong>भूरिदा</strong> जाताः ।</p>
<p>कुतः पुनर् युष्माकं मय्य् एतावान् अनुरागः ? तत्राहुः—<strong>प्रहसितम्</strong> [भा।पु। १०.३१.१०] इत्य्-आदि । कथं मम प्रहसितादीनाम् एतादृशत्वम् ? तत्राहुः—हे <strong>कुहक</strong> [भा।पु। १०.३१.१०] इति। तादृशी कापि कुहना या त्वयि विद्यते, तां त्वम् एव वेत्सीत्य् अर्थः । एवम् अन्यान्य् अपि योजनीयानि । परम-प्रकर्षेणाहुः—<strong>यत् ते सुजात</strong> इति।</p>
<p>॥ १०.३१ ॥ श्री-गोप्यः ॥ ३९२ ॥</p>
<p>[३९३]</p>
<p>एतद्-अनन्तरं सम्भोगोदाहरणं च दर्शितम् । तं विलोक्यागतं प्रेष्ठम् [भा।पु। १०.३२.३] इत्य्-आदिभिः । अत्र च क्रमेण विरह-सन्ताप-धुतिः । तत्र प्रथमतो यथा—</p>
<blockquote>
<p>सर्वास् ताः केशवालोक-परमोत्सव-निर्वृताः ।<br>
जहुर् विरहजं तापं प्राज्ञं प्राप्य यथा जनाः ॥ [भा।पु। १०.३२.९]</p></blockquote>
<p>द्वितीयो यथा—तद्-दर्शनाह्लाद-विधूत-हृद्-रुजः [भा।पु। १०.३२.१३] इत्य्-आदि । तृतीयो यथा—</p>
<blockquote>
<p><strong>इत्थं भगवतो गोप्यः</strong><br>
<strong>श्रुत्वा वाचः सुपेशलाः ।</strong><br>
<strong>जहुर् विरहजं तापं</strong><br>
<strong>तदङ्गोपचिताशिषः ॥</strong> [भा।पु। १०.३३.१]</p></blockquote>
<p>स्पष्टम् ।</p>
<p>॥ १०.३३ ॥ श्री-शुकः ॥ ३९३ ॥</p>
<p>[३९४-३९७]</p>
<p>अथ द्वितीयं किञ्चिद् दूर-प्रवासम् आह—</p>
<blockquote>
<p><strong>गोप्यः कृष्णे वनं याते तम् अनुद्रुत-चेतसः ।</strong><br>
<strong>कृष्ण-लीलाः प्रगायन्त्यो निन्युर् दुःखेन वासरान् ॥</strong> [भा।पु। १०.३५.१]</p></blockquote>
<p>तत्र च तासां प्रलापाख्याम् अवस्थाम् आह—श्री-गोप्य ऊचुः—</p>
<blockquote>
<p><strong>वाम-बाहु-कृत-वाम-कपोल-</strong><br>
<strong>वल्गित-भ्रुर् अधरार्पित-वेणुम् ।</strong><br>
<strong>कोमलाङ्गुलिभिर् आश्रित-मार्गं</strong><br>
<strong>गोप्य ईरयति यत्र मुकुन्दः ॥</strong><br>
<strong>व्योम-यान-वनिताः सह सिद्धैर्</strong><br>
<strong>विस्मितास् तद् उपधार्य सलज्जाः ।</strong><br>
<strong>काम-मार्गण-समर्पित-चित्ताः</strong><br>
<strong>कश्मलं ययुर् अपस्मृत-निव्यः ॥</strong> [भा।पु। १०.३५.२-३]</p></blockquote>
<p>यथा—हन्त चित्रम् अबलाः शृणुतेदम् [भा।पु। १०.३५.४] इत्य्-आदि, वृन्दशो व्रज-वृषा [भा।पु। १०.३५.५] इत्य्-आद्य्-अन्तम् । बर्हिण-स्तवक- [भा।पु। १०.३५.६] इत्य्-आदि, तर्हि भग्न-गतयः [भा।पु। १०.३५.७] इत्य्-आद्य्-अन्तम् । अनुचरैः [भा।पु। १०.३५.८] इत्य्-आदि, वन-लतास् [भा।पु। १०.३५.९] इत्य्-आद्य्-अन्तम् । दर्शनीय-तिलकः [भा।पु। १०.३५.१०] इत्य्-आदि, सरसि सारस- [भा।पु। १०.३५.११] इत्य्-आद्य्-अन्तम् । सह-बलः [भा।पु। १०.३५.१२] इत्य्-आदि, महद्-अतिक्रमण- [भा।पु। १०.३५.१३] इत्य्-आदि, विविध-गोप-चरणेषु [भा।पु। १०.३५.१४] इत्य्-आदि, सवनशस् [भा।पु। १०.३५.१५] इत्य्-आद्य्-अन्तम् । निज-पदाब्ज-दलैर् [भा।पु। १०.३५.१६] इत्य्-आदि, व्रजति तेन वयं [भा।पु। १०.३५.१७] इत्य्-आद्य्-अन्तम् । मणि-धरः [भा।पु। १०.३५.१८] इत्य्-आदि, क्वणित-वेणु-रव-[भा।पु। १०.३५.१९] इत्य्-आद्य्-अन्तम् । कुन्द-दाम- [भा।पु। १०.३५.२०] इत्य्-आदि, मन्द-वायुः [भा।पु। १०.३५.२१] इत्य्-आद्य्-अन्तं च तत्-तद्-युगलं स्मर्तव्यम् ।</p>
<p>अत्र <strong>सह-सिद्धैर्</strong> [३] इति तेषाम् अपि तादृश-वेणु-वाद्य-महिम्ना वनिता-भावापत्तिः सूचिता । <strong>अनुचरैर्</strong> [८] इति । अत्र <strong>आदि-पुरुष इवाचल-भूतिर्</strong> इत्य् अनेनैव बोध्यते । एवम् एव सर्वत्र तासां प्रेम-कृत-सर्वोत्तमता-स्फूर्त्या क्वचित् तद्-ऐश्वर्य-वर्णनम् उत्प्रेक्षैव यत्-पत्य्-अपत्य- [भा।पु। १०.२९.३२] इत्य्-आदिवद् इति ।</p>
<p><strong>वनलता</strong> [९] इति । अत्र <strong>विष्णुं</strong> सर्वत्रैव स्फुरन्तं श्री-कृष्णम् इत्य् अर्थः । <strong>निज-पदाब्ज-</strong> [१६] इति । अत्र <strong>व्रज-भू</strong>-शब्देन तत्-स्थानि तृणादीनि लक्ष्यन्ते । तेषां च <strong>खुर-तोद</strong>-शमनं स्पर्श-माहात्म्येन नित्यम् अङ्कुर-शालित्व-करणात् । अत एवापरिमित-चतुष्पद-विगाहेऽपि तच्-चारस्य समावेशः सिध्यतीति ज्ञेयम् ।</p>
<p>एतद्-अनन्तरं दर्शानात्मक-सम्भोगो यथा—</p>
<blockquote>
<p><strong>वत्सलो व्रज-गवां यद् अग-ध्रो</strong><br>
<strong>वन्द्यमान-चरणः पथि वृद्धैः ।</strong><br>
<strong>कृत्स्न-गो-धनम् उपोह्य दिनान्ते</strong><br>
<strong>गीत-वेणुर् अनुगेडित-कीर्तिः ॥</strong><br>
<strong>उत्सवं श्रम-रुचापि दृशीनाम्</strong><br>
<strong>उन्नयन् खुर-रजश्-छुरित-स्रक् ।</strong><br>
<strong>दित्सयैति सुहृद्-आशिष एष</strong><br>
<strong>देवकी-जठर-भूर् उडु-राजः ॥</strong> [भा।पु। १०.३५.२२-२३]</p></blockquote>
<p>अत्र देवकी-जठर-भूर् इति सङ्केत-नाम-ग्रहणम् । सङ्केत-मूलं तु प्राग् अयं वसुदेवस्य क्वचिज् जातस् तवात्मजः [भा।पु। १०.८.१४] इति ज्ञेयम् । अथवा, अनेनैवाप्रसिद्धोऽपि देवकी-शब्दोऽत्र श्री-यशोदायाम् एव ज्ञेयः । तत्र तस्या एव तन्-मातृत्वेन प्रसिद्धत्वात्—नाभेर् असाव् ऋषभ आस सुदेवी-सूनुः [भा।पु। २.७.१०] इत्य् अत्र मेरु-देव्या एव सुदेवीति संज्ञावत् । द्वे नाम्नी नन्द-भार्याया यशोदा देवकीति च इति पुराणान्तर-वचनं च तथा ।</p>
<p>एवं <strong>मद-विघूर्णित-लोचन ईषत्</strong> [भा।पु। १०.३५.२४] इति <strong>यदु-पतिर् द्विरद-राज-विहारः</strong> [भा।पु। १०.३५.२५] इति स्मर्तव्यम् । व्रज-गवाम् इति तत्र स्थिता बाल-वृद्धा गावस् तेषाम् अप्य् उपलक्षणत्वेनोक्ताः । तथैतद्-अग्रे—</p>
<blockquote>
<p><strong>एवं व्रज-स्त्रियो राजन् कृष्ण-लीलानुगायतीः ।</strong><br>
<strong>रेमिरेऽहःसु तच्-चित्तास् तन्-मनस्का महोदयाः ॥</strong> [भा।पु। १०.३५.२६]</p></blockquote>
<p>एवम् अपराह्णेषु तदीयागमनानन्देन नित्यम् <strong>अहःस्व्</strong> अपि <strong>रेमिरे</strong> ।</p>
<p>॥ १०.३५ ॥ श्री-शुकः ॥ ३९४-३९७ ॥</p>
<p>[३९८]</p>
<p>अथ दूर-प्रवासः । स च भावी भवन् भूतश् चेति त्रिविधः । तत्र भावी यथा—</p>
<blockquote>
<p><strong>गोप्यस् तास् तद् उपश्रुत्य बभूवुर् व्यथिता भृशम्</strong><br>
<strong>राम-कृष्णौ पुरीं नेतुम् अक्रूरं व्रजम् आगतम् ॥</strong> [भा।पु। १०.३९.१३]</p></blockquote>
<p>तासां विलापश् च—</p>
<blockquote>
<p><strong>अहो विधातस् तव न क्वचिद् दया</strong><br>
<strong>संयोज्य मैत्र्या प्रणयेन देहिनः ।</strong><br>
<strong>तांश् चाकृतार्थान् वियुनङ्क्ष्य् अपार्थकं</strong><br>
<strong>विक्रीडितं तेऽर्भक-चेष्टितं यथा ॥</strong> [भा।पु। १०.३९.१९]****</p></blockquote>
<p>तथा—यस् त्वं प्रदर्श्यासित-कुन्तलावृतं [भा।पु। १०.३९.२०] इत्य्-आदि, क्रूरस् त्वम् अक्रूर- [भा।पु। १०.३९.२१] इत्य्-आदि, न नन्द-सूनुः क्षण-भङ्ग-सौहृदः [भा।पु। १०.३९.२२] इत्य्-आदि,</p>
<p>सुखं प्रभाता रजनीयम् [भा।पु। १०.३९.२३] इत्य्-आदि, तासां मुकुन्दः [भा।पु। १०.३९.२४] इत्य्-आदि,  अद्य ध्रुवं तत्र दृशो भविष्यते [भा।पु। १०.३९.२५] इत्य्-आदि,  मैतद्-विधस्याकरुणस्य [भा।पु। १०.३९.२६] इत्य्-आदि,  अनार्द्र-धीर् एष [भा।पु। १०.३९.२७] इत्य्-आदि,  निवारयामः [भा।पु। १०.३९.२८] इत्य्-आदि,  यस्यानुराग- [भा।पु। १०.३९.२९] इत्य्-आदि,  योऽह्नः क्षये व्रजम् अनन्त-सखः [भा।पु। १०.३९.३०] इत्य्-आदिकं च स्मर्तव्यम् ।</p>
<p>भवन् च, यथा—</p>
<blockquote>
<p><strong>गोप्यश् च दयितं कृष्णम् अनुव्रज्यानुरञ्जिताः ।</strong><br>
<strong>प्रत्यादेशं भगवतः काङ्क्षन्त्यश् चावतस्थिरे ॥</strong> [भा।पु। १०.३९.३४] इत्य्-आदि ।<br>
<strong>ता निराशा निववृतुर् गोविन्द-विनिवर्तने ।</strong><br>
<strong>विशोका अहनी निन्युर् गायन्त्यः प्रिय-चेष्टितम् ॥</strong> [भा।पु। १०.३९.३७] इत्य् अन्तम् ।</p></blockquote>
<p>विशोका विविध-शोक-वृत्तयः सत्यः । तत्-तद्-गाने तत्-तल्-लालसायाः साक्षाद् इव स्फूर्तेर् वा विशोक-प्राया अहनी अहो-रात्रं निन्युर् यापयामासुः ।</p>
<p>॥ १०.३९ ॥ श्री-शुकः ॥ ४०० ॥</p>
<p>[४०१]</p>
<p><strong>भूतो</strong>, यथा—ता मन्-मनस्का मत्-प्राणा मद्-अर्थे त्यक्त-दैहिकाः [भा।पु। १०.४६.४] इत्य्-आदिना दर्शितः । अत्र दूत-मुखेन परस्पर-सन्देश् च दृश्यते । दूताः स्फुरित-सङ्ख्यांशा उद्ध्व-बलदेवादयः । तत्र तं प्रश्रयेणावनताः सु-सत्-कृतं अ-व्रीड-हासेक्षण-सूनृतादिभिः [भा।पु। १०.४७.३] इत्य्-आदि-दिशा पूर्वं रचिताकार-गुप्तीनाम् अपि तासां महार्त्या महा-सङ्कोच-परित्यागम् अप्य् आह—</p>
<blockquote>
<p><strong>इति गोप्यो हि गोविन्दे गत-वाक्-काय-मानसाः ।</strong><br>
<strong>कृष्ण-दूते समायाते उद्धवे त्यक्त-लौकिकाः ॥</strong> [भा।पु। १०.४७.९]****</p></blockquote>
<p>अपृच्छन्न् [भा।पु। १०.४७.३] इति प्राक्तन-क्रिययान्वयः ।</p>
<p>॥ १०.४७ ॥ श्री-शुकः ॥ ४०१ ॥</p>
<p>[४०२]</p>
<p>अत एव—</p>
<blockquote>
<p><strong>गोप्यो हसन्त्यः पप्रच्छू</strong><br>
<strong>राम-सन्दर्शनादृताः ।</strong><br>
<strong>कच्चिद् आस्ते सुखं कृष्णः</strong><br>
<strong>पुर-स्त्री-जन-वल्लभः ॥</strong> [भा।पु। १०.६५.९] इत्य्-आदि ।</p></blockquote>
<p>हसन्त्यः प्रेमेर्ष्यया कृष्णम् उपहसन्त्य इत्य् अर्थः ।</p>
<p>॥१०.६५ ॥ श्री-शुकः ॥ ४०२ ॥</p>
<p>[४०३]</p>
<p>यथैव श्रीमद्-उद्धव-सन्निधाव् उन्माद-वचनम् अपि दर्शितम् ।</p>
<blockquote>
<p><strong>काचिन् मधुकरं दृष्ट्वा</strong><br>
<strong>ध्यायन्ती कृष्ण-सङ्गमम् ।</strong><br>
<strong>प्रिय-प्रस्थापितं दूतं</strong><br>
<strong>कल्पयित्वेदम् अब्रवीत् ॥</strong> [भा।पु। १०.४७.११]</p></blockquote>
<p><strong>काचिच्</strong> छ्री-राधा । तथैव आख्यातं वासना-भाष्ये । एतद्-विवरणं च श्री-दशम-टिप्पन्यां दृश्यम् इति ।</p>
<p>[४०४]</p>
<p>तत्र उन्मादेनैव मानिनी-भङ्ग्याह अष्टभिः—<strong>मधुप कितव-बन्धो</strong> [भा।पु। १०.४७.१२] इत्य्-आदि ।</p>
<p>[४०५]</p>
<p>माने कारणम् आह—<strong>सकृद् अधर-सुधां</strong> [भा।पु। १०.४७.१३] इत्य्-आदि । अत्र किंवदन्तीम् आश्रित्य पद्मायाः प्रतिनायिकात्वेनोपन्यासः क्रियते ।</p>
<p>[४०६]</p>
<p>दूत-प्रस्तुति-प्रत्याख्यानम् <strong>किम् इह</strong> [भा।पु। १०.४७.१४] इति । विजयते सर्वं वशीकरोति इति विजयः श्री-कृष्णः स एव सखा त्वद्-बन्धुः । तस्य सखीनां सम्प्रति माथुरीणाम् एवाग्रतः तस्य विजयस्य तद्-वशीकार-पर्यन्तस्य प्रसङ्गः ।</p>
<p>[४०७]</p>
<p>तथापि तद्-आसक्तौ तद्-दोष एव कारणम् इति स्व-दोषं परिहरन्ती दैन्यम् आलम्ब्य तस्य निर्दयत्वं प्रतिपादयति&ndash;<strong>दिवि भुवि च</strong> [भा।पु। १०.४७.१५] इत्य्-आदि । <strong>अपि च</strong> एवम् अपि अस्मद्-विध-कृपण-पक्ष-पाते सत्य् एव तत्र उत्तम-श्लोक-शब्दो भवितुम् अर्हति । सम्प्रति तु तस्य तद्-अभाव-दर्शनान् न सदयत्वं, तद्-अभावान्यतराम् उत्तमश्लोकत्वम् अपि इति भावः ।</p>
<p>[४०८]</p>
<p>स्व-कौमल्य-मुद्रया जनितं तच्-चाटुकारोद्यमातिशयं मत्वाह—<strong>विसृज शिरसि</strong> [भा।पु। १०.४७.१६] इत्य्-आदि ।</p>
<p>[४०९]</p>
<p>ततः प्रणयेर्ष्यया तस्मिन् दोषम् आरोप्यापि स्वस्यास् तदीयासक्ति-परित्यागासामार्थ्यं वर्णयन्ती तत्-तद्-दोषं परिहरति&ndash;<strong>मृगयुर्</strong> [भा।पु। १०.४७.१७] इत्य्-आदि । यतस् तेऽप्य् <strong>असिता</strong> एवं-विधास् तस्माद् असितस्य श्याम-जाति-मात्रस्य <strong>सख्यैः</strong> प्रणय-बन्धैः ।</p>
<p>[४१०]</p>
<p>पुनः तत्-कथाया यद् दुस्त्यजत्वं तत् खलु तस्यापि दोषत्वेनैव स्थापयति&ndash;<strong>यद् अनुचरित</strong> [भा।पु। १०.४७.१८] इत्य्-आदि ।</p>
<p>[४११]</p>
<p>कर्णस्यैव पीयूषं न तु मनस इत्य् आपात-मात्र-स्वाद्यत्वं बोधितम् । विधूत-द्वन्द्व-धर्मत्वाद् एव विनष्टा अचेतन-प्राया जाताः । इह वृन्दावने व्हङ्गाः शुकादयोऽपि भिक्षोः सन्न्यासिनश् चर्यां देहादिनैरपेक्ष्यं चरन्ति आचरन्तो दृश्यन्त इत्य् अर्थः । ततः सानुतापम् आह—<strong>वयम् ऋतम्</strong> [भा।पु। १०.४७.१९] इति ।</p>
<p>[४१२]</p>
<p>तद् एवम् अष्टकेन मान-भङ्गीं व्यज्य स्वकाठिन्यातिशयेन दूतं निवर्तमानम् आशङ्क्य कलहान्तरिता-भङ्ग्या द्वयेनाह&ndash;<strong>प्रिय-सखा</strong> [भा।पु। १०.४७.२०] इति । तत्रापि स-कौटिल्यम् अर्धेनाह&ndash;नयसीति । द्वन्द्वं मिथुनी-भावः । दुस्त्यज-द्वन्द्वत्वे हेतुः सततम् इति । अत्र तद्-वक्षसि स्थिता लक्ष्मी रेखैव प्रेमेर्ष्यया साक्षात् तद्-रूपत्वेनोत्प्रेक्षिता ।</p>
<p>[४१३]</p>
<p>अन्ते स-दैन्यम् आह <strong>अपि बत</strong> [भा।पु। १०.४७.२१] इति ।</p>
<p>श्री-कृष्ण-सन्देशो यथोदाहृतः श्री-कृष्ण-सन्दर्भे [१५५-१५६] <strong>भवतीनां वियोगो मे</strong> [भा।पु। १०.४७.२९] इत्य्-आदिकः । अत्र प्रकाशान्तरेण सर्व-व्रज-सहितस्य तस्य नित्य-वृन्दावन-विहार-रूपोऽर्थस् तत्रैव प्रतिपादितः । यस् तु व्यक्तो ज्ञान-योग-प्रतिपादकः स च दुःखादौ शमयितव्ये लोक-रीत्या सम्भवतीत्य् एके ।</p>
<p>तत्र ज्ञान-योगोपदेशेन तासां न शान्तिर् इति द्वितीय-सन्देशो यत् त्व् अहं भवतीनां वै [भा।पु। १०.४७.३४] इत्य्-आदिकः । या मया क्रीडता रात्र्याम् [भा।पु। १०.४७.३७] इत्य् अन्तः ।</p>
<p>अत्र यत् त्व् अहम् इत्य्-आदौ, अपि स्मरथ नः सख्यः स्वानाम् अर्थ-चिकीर्षया गतान् [भा।पु। १०.८२.४२] इत्य्-आदि वक्ष्यमाणानुसारेण कार्यान्तरस्यापि भवत्-प्रेम-सुख-वृद्धि-फलत्वम् एवेत्य् अभिप्रायः ।</p>
<blockquote>
<p><strong>ततस् ताः कृष्ण-सन्देशैर्</strong><br>
<strong>व्यपेत-विरह-ज्वराः ।</strong><br>
<strong>उद्धवं पूजयाञ्चक्रुर्</strong><br>
<strong>ज्ञात्वात्मानम् अधोक्षजम् ॥</strong> [भा।पु। १०.४७.५३]****</p></blockquote>
<p>इत्य् अत्रापि व्यपेत-विरह-ज्वरत्वं तद्-आगमनादि-श्रवणेनापात-शान्ति-रूपम् एव क्वचिद् गदाग्रजः सौम्य [भा।पु। १०.४७.४०] इत्य्-आद्य्-उक्तेः । आत्मानं तस्य तद्-दूततया तत्-प्रेर्यत्वेनान्तः-करणाधिष्ठातारम् अधोक्षजं श्री-कृष्णम् एव मत्वा तद्-आत्मकत्वेनोद्धवं <strong>पूजयाञ्चक्रुर्</strong> इत्य् अर्थः । यथा चोक्तम्—</p>
<blockquote>
<p>तम् आगतं समागम्य कृष्णस्यानुचरं प्रियम् ।<br>
नन्दः प्रीतः परिष्वज्य वासुदेव-धियार्चयत् ॥ [भा।पु। १०.४६.१४] इति ।</p></blockquote>
<p>॥ १०.४७ ॥ श्री-शुकः ॥ ४०३-४१३ ॥</p>
<p>[४१४]</p>
<p>एवं श्री-बलदेव-द्वारक-सन्देशोऽप्य् अनुमेयः—</p>
<blockquote>
<p>सङ्कर्षणस् ताः कृष्णस्य सन्देशैर् हृदयं-गमैः ।<br>
सान्त्वयामास भगवान् नानानुनय-कोविदः ॥ [भा।पु। १०.६५.१६] इत्य् अनुसारेण ।</p></blockquote>
<p>अथ तद्-अनन्तरजः सन्दर्शनादि-मयः सम्भोगः कुरुक्षेत्र प्रसिद्धः । यथा—</p>
<blockquote>
<p><strong>गोप्यश् च कृष्णम् उपलभ्य चिराद् अभीष्टं</strong><br>
<strong>यत्-प्रेक्षणे दृशिषु पक्ष्म-कृतं शपन्ति ।</strong><br>
<strong>दृग्भिर् हृदी-कृतम् अलं परिरभ्य सर्वास्</strong><br>
<strong>तद्-भावम् आपुर् अपि नित्य-युजां दुरापम् ॥</strong> [भा।पु। १०.८२.३९]****</p></blockquote>
<p>[४१५]</p>
<p>तद् एवं तासाम् अवस्थाम् उक्त्वा श्री-भगवतोऽपि तद्-विषयक-स्नेह-मयीम् ईहाम् आह—</p>
<blockquote>
<p><strong>भगवांस् तास् तथा-भूता विविक्त उपसङ्गतः ।</strong><br>
<strong>आश्लिष्यानामयं पृष्ट्वा प्रहसन्न् इदम् अब्रवीत् ॥</strong> [भा।पु। १०.८२.४०]</p></blockquote>
<p>[४१६]</p>
<p>अन्तः-स-क्षोभेणापि रुक्ष एव प्रहासोऽयं स्वापराधं क्षमयता प्रपञ्चितः । तत्र स्व-व्यवहारोपपत्त्या सान्त्वयति—</p>
<blockquote>
<p><strong>अपि स्मरथ नः सख्यः स्वानाम् अर्थ-चिकीर्षया ।</strong><br>
<strong>गतांश् चिरायिताञ् छत्रु- पक्ष-क्षपण-चेतसः ॥</strong> [भा।पु। १०.८२.४१]</p></blockquote>
<p>किं वा, &ldquo;रोषेण स्मरणम् अपि न कुरुथ&rdquo; इति भावः । तत्र स्व-दोष-निवारणं स्वानाम् इति । स्वानां स्वेषाम् अस्मत्-पितुः श्री-व्रज-राजस्य बन्धु-वर्गाणां यादवानाम् । उभयेषाम् अपि यादवत्वेन ज्ञान्तीनाम् इति वा । तत्रातिविलम्बे कारणं शत्रु-पक्षेति । ततश् च भवतीनां निर्विघ्नः संयोगोऽप्य् अनेन भविष्यतीति भावः ।</p>
<p>[४१७]</p>
<p>आत्मनो वामान्तर-सङ्गम् आशङ्क्य परमेश्वर-पारतन्त्र्योपपादानेन सान्त्वयति—</p>
<blockquote>
<p><strong>अप्य् अवध्यायथास्मान् स्विद् अकृत-ज्ञाविशङ्कया ।</strong><br>
<strong>नूनं भूतानि भगवान् युनक्ति वियुनक्ति च ॥</strong> [भा।पु। १०.८२.४२] इत्य्-आदि द्वयम् ।<sup id="fnref:98"><a href="#fn:98" class="footnote-ref" role="doc-noteref">98</a></sup></p></blockquote>
<p>[४१८]</p>
<p>स्वस्य परमेश्वरत्व-प्रसिद्धिम् आशङ्क्य सङ्कुचन् तथापि विरह-जात-प्रेमातिशयोऽयं युष्मद्-अभीष्टाव्याघातायैव जात इत्य् आह—</p>
<blockquote>
<p><strong>मयि भक्तिर् हि भूतानाम्</strong><br>
<strong>अमृतत्वाय कल्पते ।</strong><br>
<strong>दिष्ट्या यद् आसीन् मत्-स्नेहो</strong></p></blockquote>
<p><strong>भवतीनां मद्-आपनः ॥</strong> [भा।पु। १०.८२.४४]</p>
<p>टीका च—मयि भक्ति-मात्रम् एव तावद् अमृतत्वाय कल्पते । यत् तु भवतीनां मत्-स्नेह आसीत् तद्-दिष्ट्या अतिभद्रम् । कुतः मद्-आपनः मत्-प्रापणः इत्य् एषा ।</p>
<p>[४१९]</p>
<p>तत्र स्व-प्राप्तौ विश्वासार्थं देशान्तर-स्थितस्यापि स्वस्य श्री-कृष्णाख्य-नराकृति-पर-ब्रह्मणः सर्वाश्रयत्वम् अनुभावयति—<strong>अहं हि सर्व-भूतानाम्</strong> [भा।पु। १०.८२.४५-४६]<sup id="fnref:99"><a href="#fn:99" class="footnote-ref" role="doc-noteref">99</a></sup> इत्य्-आदि-द्वये ।</p>
<p>[४२०]</p>
<p>उक्तं च दामोदर-लीलायां न चान्तर् न बहिर् यस्य [भा।पु। १०.९.१३] इत्य्-आदि । अत्र च पद्य-द्वये प्रकाशान्तरेण वृन्दावन एव सर्व-व्रज-सहित-तदीय-नित्य-विहारः श्री-कृष्ण-सन्दर्भे दर्शितः । स एवात्रानुसन्धेयः । तत्र च तासां तथैवानुभवोदेयो जात इत्य् आह <strong>अध्यात्म-शिक्षये</strong> [भा।पु। १०.८२.४७] इति ।</p>
<p>आत्मानं स्वं श्री-कृष्णम् अधिकृत्य या शिक्षा तया । विरहोद्भुत-तद्-अनुस्मरण-जीर्ण-देहास् तं श्री-कृष्णं तथैवान्वभवन्न् इति । एके त्व् आहुः—अहं हीत्यादिकं लोक-रीत्या दुःख-निवारणार्थम् एव ब्रह्म-ज्ञानम् उक्तम् । न तु तत्र तात्पर्यम् । यथा रुक्मि-वैरूप्य-कृतौ श्री-बलदेवेन वहति न तु तत्र तात्पर्यं, तद्वत् । तद् एवम् एव तादृशाध्यात्म-शिक्षयापि तास् तम् एवाध्यगान् न तु ब्रह्मेति ।</p>
<p>[४२१]</p>
<p>तथापि तासां साक्षात्-प्राप्त्य्-उत्कण्ठाम् आह—<strong>आहुश् च ते नलिन-नाभ पदारविन्दम्</strong> [भा।पु। १०.८२.४८] इत्य्-आदि ।</p>
<p>तत्र हे <strong>नलिननाभ</strong> ! <strong>नो</strong>ऽस्माकं दुःखोद्रेकेण त्वच्-चिन्तनारम्भ-जायमान-मूर्छानां <strong>ते</strong> तव <strong>पदारविन्दं मनस्य् अप्य् उदियात्</strong> । यत् खलु यथा भवतोपदिस्टं, तद्-अनुसारेण अक्षुभित-<strong>बोधैर्</strong> <strong>योगेश्वरैर् हृदि विचिन्त्यम्</strong> इत्य्-आदि श्री-कृष्ण-सन्दर्भ-व्याख्या द्रष्टव्या [१७०] ॥</p>
<p>॥ १०.८२ ॥ श्री-शुकः ॥ ४१४-४२१ ॥</p>
<p>[४२२]</p>
<p>तद् एवं सन्दर्शन-संस्पर्शन-संजल्पात्मक-सम्भोगोऽत्र दर्शितः । तस्मिन् मास-त्रय-संवासात्मके च वैशेष्ट्यान्तरम् अप्य् ऊह्यम् । अथ पुनस् तद्-अनन्तर-जात-विप्रलम्भानन्तरम् अपि भावी योऽपुनर्-विच्छेदः सम्भोगः स च तत्रैव सूचितोऽस्ति । यथा,</p>
<blockquote>
<p><strong>तथानुगृह्य भगवान् गोपीनां स गुरुर् गतिः</strong> [भा।पु। १०.८३.१] इति ।</p></blockquote>
<p>आहुश् चेत्य् आदिना यथा तासां साक्षात्-तत्-प्राप्ति-पर्यन्तम् अभीष्टं तथानुगृह्य गतिर् नित्यतया प्राप्तव्यः ।</p>
<p>॥ १०.८३ ॥ श्री-शुकः ॥ ४२२ ॥</p>
<p>[४२३]</p>
<p>एवम् एव श्री-कृष्ण-सन्दर्भे पाद्मोत्तर-खण्डाद्य्-अनुसारेण दर्शितम् अस्ति । तत्र हि श्री-कृष्णस्य द्वारकातो वृन्दावने पुनर् आगमनम् । तदा प्रापञ्चिक-लोक-प्रकटतया मास-द्वयं ताभिः क्रीडा । तद्-अनन्तरं च तद्-अप्रकटतया ताभ्यो नित्य-संयोग-दानम् इति । एकादशेऽपि स्वयम् एवोद्धवं प्रति तद् एव स्पष्टम् उक्तम् । तत्र रामेण सार्धं मथुरां प्रणीत [भा।पु। ११.१२.१०] इत्य्-आदि-द्वये वियोग-तीव्राधयस् ता मत्तोऽन्यं सुखाय न ददृशुर् इति । तास् ताः क्षपा मया हीनाः कल्प-समा बभूवुः [भा।पु। ११.१२.११] इति चातीत-प्रयोगेण तदानीं विरहस्य नास्तित्वं बोधितम् ।</p>
<p>तद्-अनन्तरं स्व-प्राप्ति-सुखोल्लासश् च वर्णितः । ता नाविदन् मय्य् अनुषङ्ग-बद्ध-धियः [भा।पु। ११.१२.१२] इत्य्-आदि-द्वयेन । अनु महा-विरहस्य पश्चाद् यः सङ्गस् तेन बद्ध-धियः सत्यः परमानन्दावेशेन तदानीं किम् अपि नाविदन् । हर्ष-मोहं प्रापुर् इत्य् अर्थः।</p>
<p>तत्र तज्-ज्ञानस्य कृष्णैकतानतायां दृष्टान्तः यथेति । अस्यार्थान्तरम् अपि श्री-कृष्ण-सन्दर्भे कृतम् अस्ति मत्-कामा रमणं जारम् [भा।पु। ११.१२.१३] इत्य्-आदौ तद्-अनन्तर-पद्ये तं च यादृशं प्रापुस् तथा विशिनष्टि । विवृतं च तत्रैव सङ्क्षेपतश् च । मां श्री-कृष्णाख्यं परमं ब्रह्म प्रापुः । तं च मन्-नित्य-प्रेयसी-लक्षणं स्व-स्वरूपम् अजानन्त्यो जार-रूपं पूर्वं प्रापुः । तथापि मयि कामः रमणत्वेनाभिलाषो यासां तादृश्यः सत्यो रमण-रूपं तु पश्चाद् इति ।</p>
<p>ततः परकीयाभासत्वं च तासां काल-कतिपयमयत्वेनैव व्याख्यातम् । एवम् एवाभिप्रेतम् अस्मद् उपजीव्य-श्रीमच्-चरणानाम् उज्ज्वल-नीलमणौ तत्रोपक्रमे—</p>
<blockquote>
<p>नेष्टा यद् अङ्गिनि रसे कविभिर् परोढा<br>
तद् गोकुलाम्बुजदृशां कुलम् अन्तरेन ।<br>
आशांसया रसविधेर् अवतारितानां<br>
कंसारिणा रसिकमण्डलशेखरेण ॥ [उ।नी। ५.३]</p></blockquote>
<p>इत्य् अत्रावतार-समय एव तथा व्यवहार-निगमनात् । उपसंहारे च ललित-माधवस्य दग्धं हन्त दधानया वपुः [ल।मा।  ७.१८] इत्य्-आदाव् औपपत्य-भ्रम-हानान्तर-लीलायां सर्व-फलस्य समृद्धिमद्-आख्यस्य सम्भोगस्य दर्शितत्वात् ।</p>
<p>तद् एवम् अस्य विप्रलम्भ-चतुष्टय-पुष्टस्य सम्भोग-चतुष्टयस्य सन्दर्शनादि-त्रयात्मकस्यावान्तर-भेदा अन्येऽपि ज्ञेयाः । यथा लीला-चौर्यं सङ्गानं रासः जल-क्रीडा वृन्दावन-विहार इत्य्-आदयः । तत्र लीला-चौर्यं यथा, <strong>तासां वासांस्य् उपादाय नीपम् आरुह्य सत्वरः</strong> [भा।पु। १०.२२.९] इत्य्-आदि । स्पष्टम् ।</p>
<p>॥ १०.२२ ॥ श्री-शुकः ॥ ४२३ ॥</p>
<p>[४२४]</p>
<p>सङ्गानम् काचित् समं मुकुन्देन [भा।पु। १०.३३.९] इत्य्-आदौ । एवं</p>
<blockquote>
<p><strong>कदाचिद् अथ गोविन्दो रामश् चाद्भुत-विक्रमः ।</strong><br>
<strong>विजह्रतुर् वने रात्र्यां मध्य-गौ व्रज-योषिताम् ॥</strong><br>
<strong>उपगीयमानौ ललितं स्त्री-जनैर् बद्ध-सौहृदैः ।</strong></p></blockquote>
<p><strong>स्वलङ्कृतानुलिप्ताङ्गौ स्रग्विनौ विरजो-ऽम्बरौ ॥</strong></p>
<p>[भा।पु। १०.३४.२०-२१] इत्य्-आदि ।</p>
<p>प्रायो होरिकावसरोऽयम् । व्रज एव गानेन स-भ्रातृकस्यापि तस्य स्त्री-जनैर् विहारात् । तथा भविष्योत्तर-विधानात् । तथैवाद्याप्य् आर्यावर्तीय-प्रजानाम् आचारोऽपि दृश्यते । अत्र च निशा-मुखं मानयन्ताव् उदितोडुप-तारकम् [भा।पु। १०.३४.१३] इति तन्-मोहात् सवशालिन्यां फाल्गुन-पौर्णमास्यां हेमन्त-शिशिर-हिम-कुज्झटिकान्ते चन्द्राद्य्-उल्लासे तद्-उल्लासो वर्णितः । तस्मात् तदानीं सख्योल्लास-धारिणा श्री-रामेणापि युतिः सङ्गतैव । वने रात्र्याम् इति पाठस् तु क्वाचित्क एव । तत्र च व्रजान्तस्थम् एव वनं ज्ञेयम् ।</p>
<p>॥ १०.३४ ॥ श्री-शुकः ॥ ४२४ ॥</p>
<p>[४२५-४२७]</p>
<p>रासः । <strong>तत्रारभत गोविन्दो रास-क्रीडाम् अनुव्रतैः</strong> [भा।पु। १०.३३.२] इत्य्-आदि । जल-क्रीडा—<strong>सोऽम्भस्य् अलं युवतिभिः परिषिच्यमानः</strong> [भा।पु। १०.३३.२३] इत्य्-आदि । वृन्दावन-विहारः—<strong>ततश् च कृष्णोपवने जल-स्थल-प्रसून-गन्धानिल-जुष्ट-दिक्-तटे</strong> [भा।पु। १०.३३.२४] इत्य्-आदि । स्पष्टम् ।</p>
<p>॥ १०.३३ ॥ सः ॥ ४२५-४२७॥</p>
<p>[४२८]</p>
<p>अथ सम्प्रयोगो यथा—<strong>बाहु-प्रसार-परिरम्भ-करालकोरु-नीवी</strong> [भा।पु। १०.२९.४६] इत्य्-आदि । स्पष्टम् ।</p>
<p>॥ १०.२९ ॥ सः ॥ ४२८ ॥</p>
<p>[४२९]</p>
<p>इयं च श्री-कृष्ण-चन्द्रस्योज्ज्वल-लीला रास-सम्बन्धिन्य् अप्य् अनन्तत्वेन सम्मता—<strong>एवं शशाङ्कांशु-विराजिता निशाः</strong> [भा।पु। १०.३३.२५] इत्य्-आदौ ।</p>
<p>अथ सर्व-सौभाग्यवतीम् ऊर्ध्व-मणेः श्री-राधिकायाः सम्बन्धिनीं लीलां वर्णयन्ति—</p>
<blockquote>
<p><strong>कस्याः पदानि चैतानि याताया नन्द-सूनुना ।</strong><br>
<strong>अंस-न्यस्त-प्रकोष्ठायाः करेणोः करिणा यथा ॥</strong><br>
<strong>अनयाराधितो नूनं भगवान् हरिर् ईश्वरः ।</strong><br>
<strong>यन् नो विहाय गोविन्दः प्रीतोऽयम् अनयद् रहः ॥</strong><br>
<strong>धन्या अहो अमी आल्यो गोविन्दाङ्घ्र्य्-अब्ज-रेणवः ।</strong><br>
<strong>यान् ब्रह्मेशो रमा देवी दधुर् मूर्ध्न्य् अघ-नुत्तये ॥</strong><br>
<strong>तस्या अमूनि नः क्षोभं कुर्वन्त्य् उच्चैः पदानि यत् ।</strong><br>
<strong>यैकापहृत्य गोपीनां रहो भुङ्क्तेऽच्युताधरम् ॥</strong><br>
<strong>न लक्ष्यन्ते पदान्य् अत्र तस्या नूनं तृणाङ्कुरैः ।</strong><br>
<strong>खिद्यत्-सुजाताङ्घ्रि-तलाम् उन्निन्ये प्रेयसीं प्रियः ॥</strong><br>
<strong>इमान्य् अधिक-मग्नानि पदानि वहतो वधूम् ।</strong><br>
<strong>गोप्यः पश्यत कृष्णस्य भाराक्रान्तस्य कामिनः ॥</strong><br>
<strong>अत्रावरोपिता कान्ता पुष्प-हेतोर् महात्मना ।</strong><br>
<strong>अत्र प्रसूनावचयः प्रियार्थे प्रेयसा कृतः ॥</strong><br>
<strong>प्रपदाक्रमणे एते पश्यतासकले पदे ।</strong><br>
<strong>केश-प्रसाधनं त्व् अत्र कामिन्याः कामिना कृतम् ।</strong></p></blockquote>
<p><strong>तानि चूडतया कान्ताम् उपविष्टम् इह ध्रुवम् ॥</strong> [भा।पु। १०.३०.२७-३४]</p>
<p>अत्र <strong>कस्या</strong> (२७) इति सर्वासां वाक्यम् । <strong>अनया</strong> (२८) इति सुहृदाम् । <strong>धन्या</strong> (२९) इति तटस्थानाम् । <strong>तस्या</strong> (३०) इति प्रतिपक्षाणाम् । <strong>न लक्ष्यन्ते</strong> (३१) इति ताः खेदयन्तीनां सखीनाम् । <strong>इमानि</strong> (३२) इति तद्-असहमानानां प्रतिपक्षाणाम् । <strong>अत्रावरोपिता</strong> (३३) इति सार्धं पुनः सखीनाम् । <strong>केश</strong>- (३४) इति पुनः प्रतिपक्षाणाम् अर्धम् । <strong>तानि</strong> (३४) इति पुनः सखीनाम् इति ज्ञेयम् । तन्-मिथुन-विषयक-तत्-तच्-छब्द-प्रयोगेण सौहृदादि-व्यञ्जनात् । या तु विलोक्यार्ताः समब्रुवन् [भा।पु। १०.३०.२६] इति सर्वासाम् एवार्तिर् उक्ता सापि स्वस्योत्कण्ठा-विशेषेण सर्वत्र सङ्गच्छत एव ॥</p>
<p>॥ १०.३० ॥ श्री-व्रज-देव्यः ॥ ४२९ ॥</p>
<p>तत्र तस्याः श्री-वृन्दावनेश्वर्या लीलायां प्राक्-प्रदर्शितम् अप्य् एणपत्नी [भा।पु। १०.३०.११] इत्य्-आदि-द्वयं चानुसन्धेयम् ॥</p>
<p>तत्र विस्तर-शङ्कातो या या व्याख्या न विस्तृता ।</p>
<p>सा श्री-दशम-टिप्पन्यां दृश्या रसम् अभीप्सुभिः ॥</p>
<p>तद् एवम् अनेन सन्दर्भेण शास्त्र-प्रयोजनं व्याख्यातम् । तथा चैवम् अस्तु ।</p>
<p>आलीभिः परिपालितः प्रवलितः सानन्दम् आलोकितः</p>
<p>प्रत्याशं सुमनः-फलोदय-विधौ सामोदम् आमोदितः ।</p>
<p>वृन्दारण्य-भुवि प्रकाश-मधुरः सर्वातिशायि-श्रिया</p>
<p>राधा-माधवयोः प्रमोदयतु माम् उल्लास-कल्प-द्रुमः ॥</p>
<p>तादृश-भावं भावं प्रथयितुम् इह योऽवतारम् आयातः ।</p>
<p>आ-दुर्जन-गण-शरणं स जयति चैतन्य-विग्रहः कृष्णः ॥</p>
<p>इति श्री-कलि-युग-पावन-स्व-भजन-विभाजन-प्रयोजनावतार-श्री-श्री-भगवत्-कृष्ण-चैतन्य-देव-चरणानुचर-विश्व-वैष्णव-राज-सभाजन-भाजन-श्री-रूप-सनातनानुशासन-भारती-गर्भे श्री-भागवत-सन्दर्भे प्रीति-सन्दर्भो नाम षष्ठः सन्दर्भः ॥</p>
<p>श्री-भागवत-सन्दर्भे सर्व-सन्दर्भ-गर्भगे ।</p>
<p>प्रीत्याख्यः षष्ठः सन्दर्भः समाप्तिम् इह सङ्गतः ॥</p>
<p>समाप्तोऽयं षष्ठः सन्दर्भः । सम्पूर्णोऽयं ग्रन्थः ।</p>
<div class="footnotes" role="doc-endnotes">
<hr>
<ol>
<li id="fn:1">
<p>तस्मात् प्रियतमः स्वात्मा सर्वेषाम् एव देहिनाम्
तद् अर्थम् एव सकलं जगच् चैतच् चराचरम्&#160;<a href="#fnref:1" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:2">
<p>सर्व-वेदान्त-सारं यद् ब्रह्मात्मैकत्व-लक्षणम् ।
वस्त्व् अद्वितीयं तन्-निष्ठं कैवल्यैक-प्रयोजनम् ॥&#160;<a href="#fnref:2" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:3">
<p>भयं द्वितीयाभिनिवेशतः स्याद्
ईशाद् अपेतस्य विपर्ययोऽस्मृतिः
तन्-माययातो बुध आभजेत् तं
भक्त्यैकयेशं गुरु-देवतात्मा&#160;<a href="#fnref:3" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:4">
<p>स्थिरं सुखं चासनम् आस्थितो यतिर् यदा जिहासुर् इमम् अङ्ग लोकम्
काले च देशे च मनो न सज्जयेत् प्राणान् नियच्छेन् मनसा जितासुः
मनः स्व-बुद्ध्यामलया नियम्य क्षेत्र-ज्ञ एतां निलयेत् तम् आत्मनि
आत्मानम् आत्मन्य् अवरुध्य धीरो लब्धोपशान्तिर् विरमेत कृत्यात्
न यत्र कालोऽनिमिषां परः प्रभुः कुतो नु देवा जगतां य ईशिरे
न यत्र सत्त्वं न रजस् तमश् च न वै विकारो न महान् प्रधानम्
परं पदं वैष्णवम् आमनन्ति तद् यन् नेति नेतीत्य् अतद्-उत्सिसृक्षवः
विसृज्य दौरात्म्यम् अनन्य-सौहृदा हृदोपगुह्यार्ह-पदं पदे पदे
इत्थं मुनिस् तूपरमेद् व्यवस्थितो विज्ञान-दृग्-वीर्य-सुरन्धिताशयः
स्व-पार्ष्णिनापीड्य गुदं ततोऽनिलं स्थानेषु षट्सून्नमयेज् जित-क्लमः
नाभ्यां स्थितं हृद्य् अधिरोप्य तस्माद् उदान-गत्योरसि तं नयेन् मुनिः
ततोऽनुसन्धाय धिया मनस्वी स्व-तालु-मूलं शनकैर् नयेत
तस्माद् भ्रुवोर् अन्तरम् उन्नयेत निरुद्ध-सप्तायतनोऽनपेक्षः
स्थित्वा मुहूर्तार्धम् अकुण्ठ-दृष्टिर् निर्भिद्य मूर्धन् विसृजेत् परं गतः&#160;<a href="#fnref:4" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:5">
<p>यदि प्रयास्यन् नृप पारमेष्ठ्यं वैहायसानाम् उत यद् विहारम्
अष्टाधिपत्यं गुण-सन्निवाये सहैव गच्छेन् मनसेन्द्रियैश् च
योगेश्वराणां गतिम् आहुर् अन्तर्-बहिस्-त्रि-लोक्याः पवनान्तर्-आत्मनाम्
न कर्मभिस् तां गतिम् आप्नुवन्ति विद्या-तपो-योग-समाधि-भाजाम्
वैश्वानरं याति विहायसा गतः सुषुम्णया ब्रह्म-पथेन शोचिषा
विधूत-कल्कोऽथ हरेर् उदस्तात् प्रयाति चक्रं नृप शैशुमारम्
तद् विश्व-नाभिं त्व् अतिवर्त्य विष्णोर् अणीयसा विरजेनात्मनैकः
नमस्कृतं ब्रह्म-विदाम् उपैति कल्पायुषो यद् विबुधा रमन्ते
अथो अनन्तस्य मुखानलेन दन्दह्यमानं स निरीक्ष्य विश्वम्
निर्याति सिद्धेश्वर-जुष्ट-धिष्ण्यं यद् द्वै-परार्ध्यं तद् उ पारमेष्ठ्यम्
न यत्र शोको न जरा न मृत्युर् नार्तिर् न चोद्वेग ऋते कुतश्चित्
यच् चित्ततोऽदः कृपयानिदं-विदां दुरन्त-दुःख-प्रभवानुदर्शनात्
ततो विशेषं प्रतिपद्य निर्भयस् तेनात्मनापोऽनल-मूर्तिर् अत्वरन्
ज्योतिर्मयो वायुम् उपेत्य काले वाय्व्-आत्मना खं बृहद् आत्म-लिङ्गम्
घ्राणेन गन्धं रसनेन वै रसं रूपं च दृष्ट्या श्वसनं त्वचैव
श्रोत्रेण चोपेत्य नभो-गुणत्वं प्राणेन चाकूतिम् उपैति योगी
स भूत-सूक्ष्मेन्द्रिय-सन्निकर्षं मनोमयं देवमयं विकार्यम्
संसाद्य गत्या सह तेन याति विज्ञान-तत्त्वं गुण-सन्निरोधम्
तेनात्मनात्मानम् उपैति शान्तम् आनन्दम् आनन्दमयोऽवसाने
एतां गतिं भागवतीं गतो यः स वै पुनर् नेह विषज्जतेऽङ्ग&#160;<a href="#fnref:5" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:6">
<p>मुक्ताश्रयं यर्हि निर्विषयं विरक्तं निर्वाणम् ऋच्छति मनः सहसा यथार्चिः
आत्मानम् अत्र पुरुषोऽव्यवधानम् एकम् अन्वीक्षते प्रतिनिवृत्त-गुण-प्रवाहः
सोऽप्य् एतया चरमया मनसो निवृत्त्या तस्मिन् महिम्न्य् अवसितः सुख-दुःख-बाह्ये
हेतुत्वम् अप्य् असति कर्तरि दुःखयोर् यत् स्वात्मन् विधत्त उपलब्ध-परात्म-काष्ठः
देहं च तं न चरमः स्थितम् उत्थितं वा सिद्धो विपश्यति यतोऽध्यगमत् स्वरूपम्
दैवाद् उपेतम् अथ दैव-वशाद् अपेतं वासो यथा परिकृतं मदिरा-मदान्धः
देहोऽपि दैव-वशगः खलु कर्म यावत् स्वारम्भकं प्रतिसमीक्षत एव सासुः
तं स-प्रपञ्चम् अधिरूढ-समाधि-योगः स्वाप्नं पुनर् न भजते प्रतिबुद्ध-वस्तुः&#160;<a href="#fnref:6" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:7">
<p>एक-देश-स्थितस्याग्नेर् ज्योत्स्ना विस्तारिणी यथा ।
परस्य ब्रह्मणः शक्तिस् तथेदम् अखिलं जगद् ॥&#160;<a href="#fnref:7" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:8">
<p>[१०.२८.१५] देहादि-पिहितानां दर्शनम् अशक्यम् इति प्रथमं देहादि-व्यतिरिक्तं ब्रह्म-स्वरूपं दर्शयामास।&#160;<a href="#fnref:8" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:9">
<p>कैवल्यं सात्त्विकं ज्ञानं रजो वैकल्पिकं च यत्
प्राकृतं तामसं ज्ञानं मन्-निष्ठं निर्गुणं स्मृतम्
वनं तु सात्त्विको वासो ग्रामो राजस उच्यते
तामसं द्यूत-सदनं मन्-निकेतं तु निर्गुणम्
सात्त्विकः कारकोऽसङ्गी रागान्धो राजसः स्मृतः
तामसः स्मृति-विभ्रष्टो निर्गुणो मद्-अपाश्रयः
सात्त्विक्य् आध्यात्मिकी श्रद्धा कर्म-श्रद्धा तु राजसी
तामस्य् अधर्मे या श्रद्धा मत्-सेवायां तु निर्गुणा
सात्त्विकं सुखम् आत्मोत्थं विषयोत्थं तु राजसम्
तामसं मोह-दैन्योत्थं निर्गुणं मद्-अपाश्रयम्&#160;<a href="#fnref:9" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:10">
<p><em>न</em> दोएस् नोत् अप्पेअर् इन् पुरिदस्ऽस् एदितिओन्, बुत् इन् प्ग्ग् अन्द् य्। प् दोएस् नोत् एवेन् नोते थे वरिअन्त्।&#160;<a href="#fnref:10" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:11">
<p>तच् च रूपम् उत्फुल्ल-पद्म-दलामलाक्षमत्य्-उज्ज्वल-पीत-वस्त्र-धार्य् अमल-किरीट-केयूर-हार-कटकादि-शोभितम् उदार-चतुर्-बाहु-शङ्ख-चक्र-गदाधरम् अतिप्ररूढ-वैरानुभावाद् अटन-भोजन-स्नानासन-शयनादिष्व् अशेषावस्थान्तरेषु नान्यत्रोपययाव् अस्य चेतसः। [श्री-कृष्ण-सन्दर्भ १०६]&#160;<a href="#fnref:11" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:12">
<p>ततस् तम् एवाक्रोशेषूच्चारयंस् तम् एव हृदयेन धारयन्न् आत्म-वधाय  यावद्-भगवद्-धस्त-चक्रांशु-मालोज्ज्वलम् अक्षय-तेजः-स्वरूपं ब्रह्म-भूतम् अपगत-द्वेषादि-दोषं भगवन्तम् अद्राक्षीत्।&#160;<a href="#fnref:12" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:13">
<p>मरणम् (छ, ज)।&#160;<a href="#fnref:13" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:14">
<p>थे लस्त् त्wओ वेर्सेस् ओफ़् थेसे फ़ोउर् चन् बे फ़ोउन्द् इन् अ सोमेwहत् अल्तेरेद् फ़ोर्म् अत् सृष्टि-खण्ड, छप्तेर् १९.२१७-२१८, इ।ए। प्प् १.१९.२१७-२१८। थे चोन्तेxत् थेरे इस् थे ग्लोरिएस् ओफ़् पुष्कर। थे फ़ुल्ल् फ़ोउर् वेर्सेस् अरे फ़ोउन्द् wइथ् लित्त्ले छन्गे इन् थे भूमि-खण्द (प्प् २.९५.१४-१८)। थे चोन्तेxत् थेरे इस् थे पोसितिवे अन्द् नेगतिवे सिदेस् ओफ़् स्वर्ग। सो wए तके सृष्टि-खण्ड अस् अन् एर्रोनेओउस् अत्त्रिबुतिओन्।&#160;<a href="#fnref:14" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:15">
<p>यं धर्म-कामार्थ-विमुक्ति-कामा
भजन्त इष्टां गतिम् आप्नुवन्ति
किं चाशिषो रात्य् अपि देहम् अव्ययं
करोतु मेऽदभ्र-दयो विमोक्षणम्&#160;<a href="#fnref:15" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:16">
<p>अदृष्ट्वान्यतमं लोके शीलौदार्य-गुणैः समम्
अहं सुतो वाम् अभवं पृश्निगर्भ इति श्रुतः&#160;<a href="#fnref:16" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:17">
<p>-युक्तेन प्राप्ता भगवती गतिः (ग्प्)&#160;<a href="#fnref:17" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:18">
<p>मनो ब्रह्मणि युञ्जानो यत् तत् सद्-असतः परम्
गुणावभासे विगुण एक-भक्त्यानुभाविते
निरहङ्कृतिर् निर्ममश् च निर्द्वन्द्वः सम-दृक् स्व-दृक्
प्रत्यक्-प्रशान्त-धीर् धीरः प्रशान्तोर्मिर् इवोदधिः
वासुदेवे भगवति सर्व-ज्ञे प्रत्यग्-आत्मनि
परेण भक्ति-भावेन लब्धात्मा मुक्त-बन्धनः
आत्मानं सर्व-भूतेषु भगवन्तम् अवस्थितम्
अपश्यत् सर्व-भूतानि भगवत्य् अपि चात्मनि
इच्छा-द्वेष-विहीनेन सर्वत्र सम-चेतसा
भगवद्-भक्ति-युक्तेन प्राप्ता भागवती गतिः&#160;<a href="#fnref:18" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:19">
<p>थे पोर्तिओन् बेत्wएएन् स्क़ुअरे ब्रच्केत्स् इस् एलिदेद् इन् अल्ल् एदितिओन्स्।&#160;<a href="#fnref:19" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:20">
<p>&ldquo;तुर्यातीता निगद्यते&rdquo; इति क्वापि दृश्यते।&#160;<a href="#fnref:20" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:21">
<p>थे रेमैन्देर् ओफ़् थिस् परग्रफ् नोत् इन् (य)&#160;<a href="#fnref:21" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:22">
<p>अन्यत् तु फलम् अतत्त्व-विदां मतं, तत्राह (य)&#160;<a href="#fnref:22" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:23">
<p>भक्ति-सन्दर्भे वासना-भाष्ये धृत भगवत्-परिशिष्टम्। द्वितीयश्लोकस् तत्र रथयात्रा-प्रसङ्गे विष्णुचन्द्रोदय-नामक-ग्रन्थत उद्धृतः।&#160;<a href="#fnref:23" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:24">
<p>प्ग्ऽस् एदितिओन् ब्रच्केत्स् थिस् फ्रसे। इत् चोउल्द् बे सेएन् अस् सुपेर्फ़्लुओउस्।&#160;<a href="#fnref:24" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:25">
<p>व्यापार- (ज)&#160;<a href="#fnref:25" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:26">
<p>मायाविनस् ताम्&#160;<a href="#fnref:26" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:27">
<p>श्री-कृष्ण-सन्दर्भ १७७।&#160;<a href="#fnref:27" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:28">
<p>अनन्त-धाम- (च, छ)&#160;<a href="#fnref:28" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:29">
<p>णिज् इत्य्-अर्थः।&#160;<a href="#fnref:29" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:30">
<p>इच्छा द्वेषः सुखं दुःखं संघातश् चेतना धृतिः ।&#160;<a href="#fnref:30" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:31">
<p>नाथ योनि-सहस्रेषु येषु येषु व्रजाम्य् अहम् ।
तेषु तेष्व् अच्युता भक्तिर् अच्युतास्तु  सदा त्वयि ॥&#160;<a href="#fnref:31" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:32">
<p>मयि  भक्तिस् तवास्त्य् एव भूयोऽप्य् एवं भविष्यति ।
वरस् तु मत्तः प्रह्लाद व्रियतां यस् तवेप्सितः ॥२०॥&#160;<a href="#fnref:32" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:33">
<p>दृष्ट्वा इस् इन्सेर्तेद् हेरे इन् सोमे रेअदिन्ग्स्। (गिवेन् अस् अ वरिअन्त् इन् प्राण गोपाल गोस्वामीऽस् एदितिओन्।)&#160;<a href="#fnref:33" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:34">
<p>उदितत्वं (छ, ज)&#160;<a href="#fnref:34" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:35">
<p>स्वरूपानन्द-विशेषीभवति (छ, ज)&#160;<a href="#fnref:35" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:36">
<p>वसना (क)&#160;<a href="#fnref:36" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:37">
<p>अत्र स्वरूपम् इति पाठः क्वचिद् दृश्यते । जीवगोस्वामिनः पाथस् तु सरूपम् इति ।
विजय-रथ-कुटुम्ब आत्त-तोत्रे
धृत-हय-रश्मिनि तच्-छ्रियेक्षणीये
भगवति रतिर् अस्तु मे मुमूर्षोर्
यम् इह निरीक्ष्य हता गताः सरूपम्&#160;<a href="#fnref:37" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:38">
<p>विहीनाः (अल्ल् बुत् क, ख)&#160;<a href="#fnref:38" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:39">
<p>सोऽयं इत्य्-आद्य्-अतिरिक्त-पाठः ख-घ-च-करलिपिषु लभ्यते ॥&#160;<a href="#fnref:39" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:40">
<p>स्वयम् एव तत् तया इति कः।&#160;<a href="#fnref:40" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:41">
<p>-तात्पर्यान्त-&#160;<a href="#fnref:41" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:42">
<p>फ़्रोम् हेरे तो थे एन्द् ओफ़् थिस् अनुच्छेद, <em>क</em> हस् थे फ़ोल्लोwइन्ग्- आनन्त्यं मोक्षम् । हरेः पदं पर-व्योमादि-वैकुण्ठेषु सालोक्यम् । यद् वा, बह्व्-ऋच-ब्राह्मणोक्त-क्रमेण प्राग्-आदि-चतुष्टयाधिपत्यानि साम्राज्य-भोज्य-स्वाराज्य-वैराज्यानि व्याख्येयानि । तत्रापि भोज्यम् इति चतुर्थ-सन्ध्य्-अक्षर-मध्यं श्रूयते ।
तर्हि किं कामयध्वे ? तत्राहुः—एतस्य गदा-भृतः श्री-द्वारका-नाथस्य श्रीमत्-पाद-रज एव । कथं-भूतम् ? श्रियो रुक्मिण्याः श्री-राधाया वा कुच-कुङ्कुम-गन्धाढ्यं यत्, तद् एव । प्रादुर्भावस्य चरण-रजः, अन्य-सालोक्यादि-परित्यागाद् इति भावः ।
किं कर्तुं कामयध्वे ? मूर्ध्ना वोढुं । अत्यन्त-तिरस्कृत-वाच्य-ध्वनिना परम-पतिव्रताभिस् ताभिः श्री-रुक्मिणी-वल्लभस्य सापत्न्य-दोष-परित्यागेनैव चरण-सेवां कामयामहे इति व्यञ्जितम् । तं चरण-सेवा-लक्षणं पाद-स्पर्शं यद् येन, यत् ते सुजात-चरणाम्बु-रुहं स्तनेषु” [भा।पु। १०.३१.१९] इत्य्-आदि-श्रुति-नवनीत-सुकुमार-प्रेम-विशेषेण व्रज-स्त्रियो वाञ्छन्ति, तम् एव प्रेम-विशेषं कामयामहे, पाद-स्पर्शस् तु श्री-रुक्मिण्य्-आदीनां चास्माकं च नित्यम् एव विद्यत इति भावः । अहो आस्तां तावत् तासां दूरतो वार्तेत्य्-आदि-दैन्येनाहुः—पूर्णाः पुलिन्द्य उरुगाय [भा।पु। १०.२१.१७] इत्य्-आदिना ताभिर् एव स्वयं श्री-मुखेन श्लाघयानुगृहीतास् तत्-सम्बन्धि-कृष्ण-पद-कुङ्कुम-स्पृष्टाश् च पुलिन्द्यो यास् तादृश-भाववत्यश् च तथाप्य् आस्तां, याश् च पूर्णा इत्य्-आदिनैव ताभिर् एव पूर्ववत् प्रशस्तास् तादृश-कुङ्कुमेनापि स्पृष्टाः, केवलेन हि भावेन गोप्यो गावो नगा मृगाः [भा।पु। ११.१२.८] इत्य्-आद्य्-उक्तानुसारेण तादृश-भाववत्यः स्त्री-जातीयास् तृण-वीरुधो यवस-रूपा वल्ल्यो दूर्वाद्यास् ताश् च तथाप्य् आसताम् ये च पुरुषत्वात् तज्-जातीय-भाव-लाभाक्षमाः, वाञ्छन्ति यद् भव-भियो मुनयो वयं च [भा।पु। १०.४७.५८] इतिवत् कथञ्चिल् लब्ध-तद्-वासना गोप्यः केऽपि प्रिय-नर्म-सखाभिधाः, तेऽपि, येन तथाविध-भाव-विशेषेण तं पाद-स्पर्शं वाञ्छन्ति, तम् अपि तदीय-भाव-विशेषांशं कामयामह इति । गावो गास् चारयतश् चारयन्त इति तेषां गौरवाद्य्-अभावेन शुद्ध-सख्यं दर्शितम् ॥ इति क-करलिपेः पाठान्तरम् ॥&#160;<a href="#fnref:42" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:43">
<p>फ़्रोम् <em>स्नेह</em>… थिस् सेन्तेन्चे नोत् इन् मन्य् एदितिओन्स्।&#160;<a href="#fnref:43" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:44">
<p>इति मुष्टिं सकृज् जग्ध्वा द्वितीयां जग्धुम् आददे ।
तावच् छ्रीर् जगृहे हस्तं तत्-परा परमेष्ठिनः ॥&#160;<a href="#fnref:44" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:45">
<p>थिस् सेन्तेन्चे फ़ोउन्द् ओन्ल्य् इन् क।&#160;<a href="#fnref:45" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:46">
<p>यद् वा, एवं विमृष्य वव्रे विमर्शनम् एवानुवदति—अव्यभिचारीति । निरपेक्षोऽप्य् अप्राकृताव्यभिचार-सद्गुणत्वाद् भक्त-वत्सलतया मामङ्गीकरिष्यत्य् एवेति भावः । न तु योग्य एवायं तस्य महतो महा-गुणः भवत्यास् त्व् अयोग्यायास् तद्-वरणं न योग्यं तत्राह—सर्वैर् गुणैः प्राकृतैर् अप्य् अपेक्षितं मायांश-भूताभिस् तत्-तद्-अधिष्ठातृ-देवीभिः स्व-समृद्धये समाश्रयतेऽसौ किम् उत मयेत्य् अर्थः ॥ (क्रम-सन्दर्भः)&#160;<a href="#fnref:46" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:47">
<p>दुःखाभावात् (अल्ल् बुत् क, च, बुत् प्रेफ़ेरेद् ब्य् प्)।&#160;<a href="#fnref:47" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:48">
<p>मृतकं द्विपम् उत्सृज्य दन्त-पाणिः समाविशत् ।
अंस-न्यस्त-विषाणोऽसृङ्- मद-बिन्दुभिर् अङ्कितः ।
विरूढ-स्वेद-कणिका- वदनाम्बुरुहो बभौ ॥&#160;<a href="#fnref:48" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:49">
<p>श्लोकस्य शेषांशः, यथा—
ऐकात्म्यं मां गतं विद्धि पाण्डवैर् धर्म-चारिभिः ॥&#160;<a href="#fnref:49" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:50">
<p>निःसारयत दुर्वृत्तौ वसुदेवात्मजौ पुरात् ।
धनं हरत गोपानां नन्दं बध्नीत दुर्मतिम् ॥
वसुदेवस् तु दुर्मेधा हन्यताम् आश्व् असत्तमः ।
उग्रसेनः पिता चापि सानुगः पर-पक्ष-गः ॥
एवं विकत्थमाने वै कंसे प्रकुपितो ऽव्ययः ।
लघिम्नोत्पत्य तरसा मञ्चम् उत्तुङ्गम् आरुहत् ॥&#160;<a href="#fnref:50" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:51">
<p>ये ये हताः चक्र-धरेण दैत्याः त्रैलोक्य-नाथेन जनार्दनेन ।
ते ते गताः विष्णु-पुरीं प्रयाताः क्रोधो अपि देवस्य वरेण तुल्यः ॥ (पाण्डव-गीता २३)&#160;<a href="#fnref:51" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:52">
<p>रमणावेश इति क्रम-सन्दर्भः ।&#160;<a href="#fnref:52" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:53">
<p>ओन्ल्य् थे फ़िर्स्त् लिने इस् गिवेन् इन् <em>प्रीति-सन्दर्भ</em>। इत् हस् बेएन् चोर्रेच्तेद् अगैन्स्त् थे ओरिगिनल् अन्द् गिवेन् इन् फ़ुल्ल्।&#160;<a href="#fnref:53" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:54">
<p>विकारित्वात् ।&#160;<a href="#fnref:54" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:55">
<p>एष प्रपन्न-वरदो रमयात्म-शक्त्या यद् यत् करिष्यति गृहीत-गुणावतारः ।
तस्मिन् स्व-विक्रमम् इदं सृजतोऽपि चेतो युञ्जीत कर्म-शमलं च यथा विजह्याम् ॥&#160;<a href="#fnref:55" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:56">
<p>निरीक्ष्य तद्-वपुर् अलम् अम्बरे चरत् प्रदीप्त-दृग् भ्रु-कुटि-तटोग्र-दंष्ट्रकम्
ज्वलच्-छिखं कटक-किरीट-कुण्डल-त्विषाद्भुतं हलधर ईषद् अत्रसत्&#160;<a href="#fnref:56" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:57">
<p>साधवो हृदयं मह्यं साधूनां हृदयं त्व् अहम्
मद्-अन्यत् ते न जानन्ति नाहं तेभ्यो मनाग् अपि&#160;<a href="#fnref:57" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:58">
<p>सञ्जात-कोपः स्फुरितारुणाधरं सन्दश्य दद्भिर् दधि-मन्थ-भाजनम्
भित्त्वा मृषाश्रुर् दृषद्-अश्मना रहो जघास हैयङ्गवम् अन्तरं गतः&#160;<a href="#fnref:58" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:59">
<p>तान् वीक्ष्य कृष्णः सकलाभय-प्रदो ह्य् अनन्य-नाथान् स्व-कराद् अवच्युतान्
दीनांश् च मृत्योर् जठराग्नि-घासान् घृणार्दितो दिष्ट-कृतेन विस्मितः&#160;<a href="#fnref:59" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:60">
<p>सा तत्र ददृशे विश्वं जगत् स्थास्नु च खं दिशः
साद्रि-द्वीपाब्धि-भूगोलं स-वाय्व्-अग्नीन्दु-तारकम्&#160;<a href="#fnref:60" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:61">
<p>नाहं भक्षितवान् अम्ब सर्वे मिथ्याभिशंसिनः
यदि सत्य-गिरस् तर्हि समक्षं पश्य मे मुखम्&#160;<a href="#fnref:61" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:62">
<p>तद् दाम बध्यमानस्य स्वार्भकस्य कृतागसः
द्व्य्-अङ्गुलोनम् अभूत् तेन सन्दधेऽन्यच् च गोपिका&#160;<a href="#fnref:62" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:63">
<p>स्व-मातुः स्विन्न-गात्राया विस्रस्त-कबर-स्रजः
दृष्ट्वा परिश्रमं कृष्णः कृपयासीत् स्व-बन्धने&#160;<a href="#fnref:63" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:64">
<p>स-कलत्र-सुहृत्-पुत्रो द्वीपम् अब्धेर् जगाम ह
तदैव सामृत-जला यमुना निर्विषाभवत्
अनुग्रहाद् भगवतः क्रीडा-मानुष-रूपिणः&#160;<a href="#fnref:64" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:65">
<p>इत्य् आकर्ण्य वचः प्राह भगवान् कार्य-मानुषः
नात्र स्थेयं त्वया सर्प समुद्रं याहि मा चिरम्&#160;<a href="#fnref:65" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:66">
<p>थिस् सेन्तेन्चे इस् नोत् इन् क, च।&#160;<a href="#fnref:66" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:67">
<p>अथ&#160;<a href="#fnref:67" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:68">
<p>प्रतिलक्षणत (ञ)&#160;<a href="#fnref:68" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:69">
<p>अल्ल् तेxत्स् हवे -आदीन्यां&#160;<a href="#fnref:69" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:70">
<p>चैतान्य् एव लौकिकत्वेऽपि अलौकिकायमानतयैव (प्ग्ग्)&#160;<a href="#fnref:70" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:71">
<p>गाश् चारयन्तौ सखिभिः समं पदैर्
वृन्दावनं पुण्यम् अतीव चक्रतुः ॥&#160;<a href="#fnref:71" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:72">
<p>जीवेति&#160;<a href="#fnref:72" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:73">
<p>सम्यङ्-निर्णीत एव (प्ग्ग्)&#160;<a href="#fnref:73" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:74">
<p>मनसो वृत्तयो नः स्युः कृष्ण-पादाम्बुजाश्रयाः ।
वाचोऽभिधायिनीर् नाम्नां कायस् तत्-प्रह्वणादिषु ॥
कर्मभिर् भ्राम्यमाणानां यत्र क्वापीश्वरेच्छया ।
मङ्गलाचरितैर् दानै रतिर् नः कृष्ण ईश्वरे ॥&#160;<a href="#fnref:74" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:75">
<p>एव-कारेण तदासत्ति-रूपोऽनुभावो दर्शितः ।&#160;<a href="#fnref:75" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:76">
<p>&ldquo;कूर्म-पुराणोक्ताः…पूर्वोक्ता&rdquo; इत्य् अनुच्छेदांशः क-करलिपितः प्राप्तः ।&#160;<a href="#fnref:76" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:77">
<p>या दोहनेऽवहनने मथनोपलेप-
प्रेङ्खेङ्खनार्भ-रुदितोक्षण-मार्जनादौ ।
गायन्ति चैनम् अनुरक्त-धियोऽश्रु-कण्ठ्यो
धन्या व्रज-स्त्रिय उरुक्रम-चित्त-यानाः ॥
प्रातर् व्रजाद् व्रजत आविशतश् च सायं
गोभिः समं क्वणयतोऽस्य निशम्य वेणुम् ।
निर्गम्य तूर्णम् अबलाः पथि भूरि-पुण्याः
पश्यन्ति स-स्मित-मुखं स-दयावलोकम् ॥&#160;<a href="#fnref:77" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:78">
<p>चितिश् चिन्ता&#160;<a href="#fnref:78" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:79">
<p>&ldquo;यत् तु… तत्-प्रत्याख्यानात्&rdquo; इत्य् अत्र &ldquo;यत् तु नेष्टा यद् अङ्गिनि रसे कविभिर् परोढा [उ।नी। ५.३] इत्य् अनेन लौकिक-रसविद्भिः परकीया न मता, तत् तु प्राकृत-नायकम् अवलम्बमानासु वस्तुत एव परकीयासु युक्तं । तत्रैव जुगुप्सितत्वेन तेषाम् असम्मतिर् युक्ता, अस्वर्ग्यम् अयशस्यं च [भा।पु। १०.२९.२६] इत्य्-आदिना श्री-भगवतापि तत्रैव निन्दा दर्शिता । अत्र तु गोपीनां तत्-पतीनां च [भा।पु। १०.३३.३५] इत्य्-आदिना प्रत्याख्यानं स्वयम् एव श्री-शुकदेवेन कृतम् । यत् पत्य्-अपत्य-सुहृदाम् [भा।पु। १०.२९.३२] इत्य्-आदिना ताभिर् अपि ॥&rdquo; इति पाठान्तरं क-ग-घ-च-करलिपिषु उपलभ्यते ।&#160;<a href="#fnref:79" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:80">
<p>रेमे तया चात्मरत आत्मारामोऽप्य् अखण्डितः
कामिनां दर्शयन् दैन्यं स्त्रीणां चैव दुरात्मताम् ॥ [भा।पु। १०.३०.३५]
तया कथितम् आकर्ण्य मान-प्राप्तिं च माधवात् ।
अवमानं च दौरात्म्याद् विस्मयं परमं ययुः ॥ [भा।पु। १०.३०.४२]&#160;<a href="#fnref:80" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:81">
<p>थे पोर्तिओन् बेगिन्निन्ग् फ़्रोम् स्त्रीणां च इस् फ़्रोम् प् (क-ख-घ-ङ)।&#160;<a href="#fnref:81" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:82">
<p>किं वा, अरे आचरितं तपस् तपस्विन्यानया यद् इयम् अवनिः स-विनय-कृष्णसार-तनय-तनुतर-सुभग-शिवतमाखर-खुर-पद-पङ्क्तिभिर् द्रविण-विधुरातुरस्य कृपणस्य मम द्रविण-पदवीं सूचयन्त्य् आत्मानं च सर्वतः कृत-कौतुकं द्विजानां स्वर्गापवर्ग-कामानां देव-यजनं करोति ॥&#160;<a href="#fnref:82" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:83">
<p>स्वागतं वो महा-भागाः प्रियं किं करवाणि वः ।
व्रजस्यानामयं कच्चिद् ब्रूतागमन-कारणम् ॥&#160;<a href="#fnref:83" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:84">
<p>रजन्य् एषा घोर-रूपा घोर-सत्त्व-निषेविता ।
प्रतियात व्रजं नेह स्थेयं स्त्रीभिः सुमध्यमाः ॥&#160;<a href="#fnref:84" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:85">
<p>मातरः पितरः पुत्राः भ्रातरः पतयश् च वः ।
विचिन्वन्ति ह्य् अपश्यन्तो मा कृढ्वं बन्धु-साध्वसम् ॥&#160;<a href="#fnref:85" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:86">
<p>दृष्टं वनं कुसुमितं राकेश-कर-रञ्जितम् ।
यमुनानिल-लीलैजत्-तरु-पल्लव-शोभितम् ॥&#160;<a href="#fnref:86" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:87">
<p>तद् यात मा चिरं गोष्ठं  शुश्रूषध्वं पतीन् सतीः ।
क्रन्दन्ति वत्सा बालाश् च तान् पाययत दुह्यत ॥&#160;<a href="#fnref:87" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:88">
<p>अथवा मद्-अभिस्नेहाद् भवत्यो यन्त्रिताशयाः ।
आगता ह्य् उपपन्नं वः प्रीयन्ते मयि जन्तवः ॥&#160;<a href="#fnref:88" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:89">
<p>भर्तुः शुश्रूषणं स्त्रीणां परो धर्मो ह्य् अमायया ।
तद्-बन्धूनां च कल्याण्यः प्रजानां चानुपोषणम् ॥&#160;<a href="#fnref:89" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:90">
<p>दुःशीलो दुर्भगो वृद्धो जडो रोग्य् अधनोऽपि वा ।
पतिः स्त्रीभिर् न हातव्यो लोकेप्सुभिर् अपातकी ॥&#160;<a href="#fnref:90" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:91">
<p>अस्वर्ग्यम् अयशस्यं च फल्गु कृच्छ्रं भयावहम् ।
जुगुप्सितं च सर्वत्र औपपत्यं कुल-स्त्रियाः ॥&#160;<a href="#fnref:91" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:92">
<p>श्रवणाद् दर्शनाद् ध्यानान् मयि भावोऽनुकीर्तनात् ।
न तथा सन्निकर्षेण प्रतियात ततो गृहम् ॥&#160;<a href="#fnref:92" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:93">
<p>इति विप्रियम् आकर्ण्य गोप्यो गोविन्द-भाषितम् ।
विषण्णा भग्न-सङ्कल्पाश् चिन्ताम् आपुर् दुरत्ययाम् ॥
कृत्वा मुखान्य् अव शुचः श्वसनेन शुष्यद्
बिम्बाधराणि चरणेन लिखन्त्यः ।
अस्रैर् उपात्त-मसिभिः कुच-कुङ्कुमानि
तस्थुर् मृजन्त्य उरु-दुःख-भराः स्म तूष्णीम् ॥
प्रेष्ठं प्रियेतरम् इव प्रतिभाषमाणं
कृष्णं तद्-अर्थ-विनिवर्तित-सर्व-कामाः ।
नेत्रे विमृज्य रुदितोपहते स्म किञ्चित्
संरम्भ-गद्गद-गिरोऽब्रुवतानुरक्ताः ॥&#160;<a href="#fnref:93" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:94">
<p>मैवं विभोऽर्हति भवान् गदितुं नृशंसम्
सन्त्यज्य सर्व-विषयांस् तव पाद-मूलम् ।
भक्ता भजस्व दुरवग्रह मा त्यजास्मान्
देवो यथादि-पुरुषो भजते मुमुक्षून् ॥&#160;<a href="#fnref:94" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:95">
<p>यत् पत्य्-अपत्य-सुहृदाम् अनुवृत्तिर् अङ्ग
स्त्रीणां स्व-धर्म इति धर्म-विदा त्वयोक्तम् ।
अस्त्व् एवम् एतद् उपदेश-पदे त्वयीशे
प्रेष्ठो भवांस् तनु-भृतां किल बन्धुर् आत्मा ॥&#160;<a href="#fnref:95" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:96">
<p>कुर्वन्ति हि त्वयि रतिं कुशलाः स्व आत्मन्
नित्य-प्रिये पति-सुतादिभिर् आर्तिदैः किम्? ।
तन् नः प्रसीद वरदेश्वर मा स्म छिन्द्या
आशां भृतां त्वयि चिराद् अरविन्द-नेत्र ॥&#160;<a href="#fnref:96" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:97">
<p>एवं लीला-नर-वपुर् नृ-लोकम् अनुशीलयन् ।
रेमे गो-गोप-गोपीनां रमयन् रूप-वाक्-कृतैः ॥&#160;<a href="#fnref:97" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:98">
<p>वायुर् यथा घनानीकं तृणं तूलं रजांसि च
संयोज्याक्षिपते भूयस् तथा भूतानि भूत-कृत्&#160;<a href="#fnref:98" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:99">
<p>अहं हि सर्व-भूतानाम् आदिर् अन्तोऽन्तरं बहिः
भौतिकानां यथा खं वार् भूर् वायुर् ज्योतिर् अङ्गनाः
एवं ह्य् एतानि भूतानि भूतेष्व् आत्मात्मना ततः
उभयं मय्य् अथ परे पश्यताभातम् अक्षरे&#160;<a href="#fnref:99" class="footnote-backref" role="doc-backlink">&#x21a9;&#xfe0e;</a></p>
</li>
</ol>
</div>

  </div>
</article>


        

        



    <aside class="card border noPrint" id="section-tree-item-gauDIyaH_tattvam_jIva-gosvAmI_ShaT-sandarbhaH_sarva-prastutiH_6_prItiH_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/AgamaH_vaiShNavaH/gauDIyaH/tattvam/jIva-gosvAmI/ShaT-sandarbhaH/sarva-prastutiH/6_prItiH/">६ प्रीतिः </a>
            <a data-toggle="collapse" href="#section-tree-item-body-gauDIyaH_tattvam_jIva-gosvAmI_ShaT-sandarbhaH_sarva-prastutiH_6_prItiH_md" role="button" aria-expanded="false" aria-controls="section-tree-item-body-gauDIyaH_tattvam_jIva-gosvAmI_ShaT-sandarbhaH_sarva-prastutiH_6_prItiH_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-gauDIyaH_tattvam_jIva-gosvAmI_ShaT-sandarbhaH_sarva-prastutiH_6_prItiH_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: ६ प्रीतिः</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="/full_search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/AgamaH_vaiShNavaH/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/AgamaH_vaiShNavaH/actions/workflows/build.yml"><img src="https://github.com/vishvAsa/AgamaH_vaiShNavaH/actions/workflows/build.yml/badge.svg"> Built </a> on 2025 Sep 3 04:51:09 UTC. (<a href="http://google.com/search?q=04%3a51%3a09%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
