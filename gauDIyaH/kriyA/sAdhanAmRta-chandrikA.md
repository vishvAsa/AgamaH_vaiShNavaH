+++
title = "साधनामृत-चन्द्रिका"

+++



श्री-साधनामृत-चन्द्रिका


### प्रथमः प्रकाशः—

[१] अथ नित्य-कृत्यानि लिख्यन्ते । 
> कृष्ण कृष्ण कृष्ण कृष्ण कृष्ण कृष्ण हे
> कृष्ण कृष्ण कृष्ण कृष्ण कृष्ण कृष्ण हे ।
> कृष्ण कृष्ण कृष्ण कृष्ण कृष्ण पाहि मां
> कृष्ण कृष्ण कृष्ण कृष्ण कृष्ण रक्ष माम् ॥

ततः श्री-गुरुं प्रणम्य पृथिवीं प्रार्थयेत्—
> समुद्र-मेखले देवि पर्वत-स्तन-मण्डले ।
> विष्णु-पत्नि नमस् तुभ्यं पाद-स्पर्शं क्षमस्व मे ॥

[२] ततो बहिर् यातः पादौ पाणी च प्रक्षाल्य दन्त-धावनं कुर्यात् । ततो रात्रि-वस्त्रं परित्यज्यान्य-वस्त्रं परिधायाचमनं कृत्वा गृह-मध्ये शुद्धासने पूर्वाभिमुख्य् उपविश्य पुनर् आचम्य निजाभीष्ट-मन्त्रं स्मरेत् । ततो निश्चल-मनाः श्री-गुरु-देवं स्मरेत् । यथा यामले—
> कृपा-मरन्दान्वित-पाद-पङ्कजं
> श्वेताम्बरं गौर-रुचिं सनातनम् ।
> शन्दं सुमाल्याभरणं गुणालयं
> स्मरामि सद्-भक्ति-मयं गुरुं हरिम् ॥

ततश् च—
> अज्ञान-तिमिरान्धस्य ज्ञानाञ्जन-शलाकया ।
> चक्षुर् उन्मीलितं येन तस्मै श्री-गुरवे नमः ॥

इत्य् उक्त्वा गुरुं प्रणमेत् ।

[३] ततश् च प्रणाम-वाक्यानि पठित्वा श्री-परम-गुर्व्-आदीन् प्रणमेत् । प्रणाम-वाक्यानि यथा—
> पदाब्ज-महसा महा-कुमतिता-तमो-नाशकं
> व्रज-प्रणय-सुश्रियं प्रणत-ताप-संहारकम् ।
> व्रजेन्द्र-तनय-प्रियं मधुर-मूर्तिम् आह्लादकं
> नमामि परमं गुरुं भव-समुद्र-सन्तारकम् ॥

इति परम-गुरुभ्यो नमः ।

[४] राधा-व्रजेन्द्रात्मज-भाव-मूर्तये
> वृन्दावन-प्रेम-सुखामर-द्रवे ।
> कारुण्य-वारां निधये महात्मने
> परात्परसमै गुरवे नमो नमः ॥

इति परात्-पर-गुरुभ्यो नमः ।

[५] महा-महिम-वन्दितं सकल-सत्त्व-भद्राकरं
> व्रजेन्द्र-सुत-सेवन-प्रणय-सीधु-विश्वम्भरम् ।
> कृपामय-कलेवरं रस-विलास-भूषाधरं
> नमामि परमेष्ठिनं गुरुम् अहं सदा शङ्करम् ॥

इति परमेष्ठि-गुरुभ्यो नमः ।

[६] त्रायस्व भो जगन्नाथ 
> गुरो संसार-वह्निना ।
> दग्धं मां काल-दष्टं च 
> त्वाम् अहं शरणं गतः ॥ इति ॥
> हे श्री-गुरो ज्ञानद दीनबन्धो
> स्वानन्द-दातः करुणैकसिन्धो ।
> वृन्दावनासीन-हितावतार
> प्रसीद राधा-प्रणय-प्रचार ॥ इति ॥

[७] ततः श्री-कृष्ण-चैतन्य-महाप्रभोः प्रणामः—
> आनन्द-लीला-मय-विग्रहाय 
> हेमाभ-दिव्य-छवि-सुन्दराय ।
> तस्मै महा-प्रेम-रस-प्रदाय
> चैतन्य-चन्द्राय नमो नमस् ते ॥ इति । [CCA ६८]
> यस्यैव पादाम्बुज-भक्ति-लभ्यः
> प्रमाभिधानः परमः पुमर्थः ।
> तस्मै जगन्-मङ्गल-मङ्गलाय
> चैतन्य-चन्द्राय नमो नमस् ते ॥ [CCA १४] 

[८] ततो विज्ञापनम् ।
> संसार-दुःख-जलधौ पतितस्य काम-
> क्रोधादि-नक्र-मकरैः कवलीकृतस्य ।
> दुर्वासना-निगडितस्य निराश्रयस्य
> चैतन्य-चन्द्र मम देहि पदावलम्बम् ॥ [CCA ९१]

[९] ततः श्री-नित्यानन्द-प्रभोः प्रणामः—
> औदार्येण सुकाम-धेनु-दिविषद्-वृक्षेन्दु-चिन्तामणि-
> वृन्दं ब्रह्म-सुखं च सुन्दरतया कदर्प-वृन्दं प्रभुम् ।
> वात्सल्येन सुमातृ-धेनु-निचयं विस्पर्धिनं नन्दिनं
> नित्यानन्दम् अहं नमामि मधुर-प्रेमाब्धि-संवर्धिनम् ॥९॥ इति ॥

विज्ञापनं, यथा—
> हाडाइ-पण्डित-तनूज कृपा-समुद्र
> पद्मावती-तनय तीर्थ-पदारविन्द ।
> त्वं प्रेम-कल्प-तरुर् आर्ति-हरावतार
> मां पाहि पामरम् अनाथम् अनन्य-बन्धुम् ॥

[१०] ततः श्री-अद्वैत-प्रभोः प्रणतिः—
> येन श्री-हरिर् ईश्वरः प्रकटयाञ्चक्रे कलौ राधया
> प्रेम्णा येन महेश्वरेण सकलं प्रेमाम्बुधौ प्लावितम् ।
> विश्वं विश्व-प्रकाशि-कीर्तिम् अतुलं तं दीन-बन्धुं प्रभुम्
> अद्वैतं सततं नमामि हरिणाद्वैतं हि सर्वार्थदम् ॥ इति ।

विज्ञप्तिः—
> अद्वैतं ते करुणया प्रणयावलोकैः
> के वाभवन् न हि शची-तनयस्य दासाः ।
> प्रेमाम्बुधौ च सहसा बत के न मग्ना
> आशापि नो भवति मे बत किं ब्रवीमि ॥ इति ।

[११] श्री-गदाधर-पण्डितस्य प्रणामः—
> यत्-पादाब्ज-नखाग्र-कान्ति-लवतो ह्य् अज्ञान-मोह-क्षयं
> यत्-कारुण्य-कटाक्षतः स्वयम् असौ श्री-गौर-कृष्णो वशम् ।
> यातीषद्-भजनाच् च यस्य जगतां प्रेमेन्दुर् अन्तर्नभो
> नौमि श्रील-गदाधरं तम् अतुलानन्दैक-कल्प-द्रुमम् ॥ इति ।

विज्ञापनं—
> हे हे गदाधर दया-सरितां पतिस् तं
> प्रेम्णा वशीकृत-शची-तनयो विभुश् च ।
> पद्मावती-तनय एव तथा वशी ते
> किं ते ब्रवीमि मयि पामरके कृपायै ॥ इति ।

[१२] श्री-श्रीवासादीनां प्रणामः—
> ये तीर्थ-प्रमिताः पुनन्ति जगतः सद्-वैद्य-कल्पाः प्रति
> कुर्वन्तीन्दु-निभाः कृपामृत-रुचो’प्य् आप्याययन्ति स्वयम् ।
> सुस्निग्धया हरिचन्दनानि कलन्त्याभूष्यन्त्य् अद्भुता
> रत्नानीव हि तान् नमामि सततं श्रीवास-मुख्यान् मुहुः ॥

विज्ञापनम्—
> हे श्रीवासादय इह कृपा-मूर्तयो गौर-कृष्ण-
> प्रेमाम्बुधेः सुर-विटपिनः शान्त-सौम्य-स्वभावाः ।
> दीनोद्धारे प्रबल-नियमाः प्रेमदा यूयम् एव
> तस्माद् अज्ञं प्रपद-रजसा पापिनं मां पुनीत॥ इति । 

[१३] श्री-नवद्वीपस्य प्रणामः—
> नवीन-श्री-भक्तिं नव-कनक-गौराकृति-पतिं
> नवारण्य-श्रेणीं नव-सुर-सरिद्-वात-वलितम् ।
> नवीन-श्री-राधा-हरि-रसमय-कीर्तन-विधिं
> नवद्वीपं वन्दे नव-करुणम् आद्यं नव-रुचिम् ॥

[१४] श्री-गङ्गायाः प्रणामः—
> नवद्वीपाराम-प्रकर-कुसुमामोद-वलितां
> स्फुरद्-रत्न-श्रेणी-चित-तट-सुतीर्थावलि-युताम् ।
> हरेर् गौराङ्गस्यातुल-चरण-रेणूक्षित-तनुं
> समुद्यत्-प्रेमोर्मि-तुमुल-हरि-सङ्कीर्तन-रसैः ॥
> प्रभु-क्रीडा-पात्रीम् अमृत-रस-गात्रीम् ऋषि-घटा-
> शिव-ब्रह्मेन्द्रादीडित-माहात्म्य-मुखराम् ।
> लसत्-किञ्जल्काम्भोजनि-मधुप-गर्भोरु-करुणाम्
> अहं वन्दे गङ्गाम् अघ-निकर-भङ्गाजल-कणाम् ॥ इति ।

[१५] ततः श्री-गुरु-रूपां सखीं प्रणमेत्, यथा—
> राधा-सम्मुख-संसक्तां
> सखी-सङ्ग-निवासिनीम् ।
> ताम् अहं सततं वन्दे
> परां गुरु-रूपां सखीम् ॥

[१६] एवं क्रमेण यूथेश्वरीं प्रणम्य श्री-राधिकां प्रणमेत्—
> रातोत्सव-विलासिन्यै नमस् ते परमेश्वरि ।
> कृष्ण-प्राणाधिके राधे परमानन्द-विग्रहे ॥
> प्रणमामि महा-नृत्य-मयीं त्वाम् अतिसुन्दरीम् ।
> रत्नालङ्कृत-शोभाढ्यां कुसुमार्चित-विग्रहाम् ॥ इति ।

विज्ञप्तिः [उत्कलिका-वल्लर्यां, १९]—
> भवतीम् अभिवाद्य चाटुभिर् 
> वरम् ऊर्जेश्वरि वर्यम् अर्थये ।
> भवदीयतया कृपां यथा
> मयि कुर्याद् अध्कां बकान्तकः ॥

[१७] श्री-कृष्णस्य प्रणामः—
> नमो ब्रह्मण्य-देवाय गो-ब्राह्मण-हिताय च । \
जगद्-धिताय कृष्णाय गोविन्दाय नमो नमः ॥
> नमो नलिन-नेत्राय वेणु-वाद्य-विनोदिने ।
> राधाधर-सुधा-पान-शालिने वनमालिने ॥ इति ॥

विज्ञप्तिः [उत्कलिका-वल्लर्यां, १८]—
> प्रणिपत्य भवन्तम् अर्थये 
> पशुपालेन्द्र-कुमार काकुभिः ।
> व्रज-यौवतमौलि-मालिका-
> करुणापात्रम् इमं जनं कुरु ॥

[१८] श्री-ललितादीनां प्रणामः—
> कारुण्य-कल्प-लतिके ललिते नमस् ते
> राधा-समान-गुण-चातुरिके विशाखे ।
> त्वां नौमि चम्पक-लते’च्युत-चित्त-चञ्च-
> रीके विचित्र-चरिते च सुचित्र-रेखे ॥
> श्री-रङ्ग-देवि दयित-प्रणयाङ्ग-रङ्गे
> तुभ्यं नमो’स्तु सुख-लास्य-सरित् सुदेवि ।
> विद्या-विनोद-सदने’पि च तुङ्ग-विद्ये
> पूर्णेन्दु-खण्डन-खरे सुमुखीन्दु-लेखे ॥
> राधानुजे मम नमो’स्तु अनङ्ग-देवि
> तुभ्यं सदा मधुमति प्रियता-मरन्दे ।
> सौहार्द्य-सख्य-विमले नमो’स्तु
> श्री-श्यामले परम-सौहृद-पात्र-राधे ॥
> हे पालिके प्रणय-पालिनि ते नमो’स्तु 
> श्री-मङ्गले परम-मङ्गल-सीम-रूपे ।
> धन्ये व्रजेन्द्र-तनय-प्रियता-सुसम्पन्-
> नौमीश-चन्द्र-रुचिरे ननु तारके त्वाम् ॥ इति ।

विज्ञप्तिः—
> श्री-राधिका-प्रणय-निर्झर-सिक्त-चित्त-
> वृत्ति-प्रसून-परिमोदित-माधवास्ते ।
> प्रेमानुराग-गुरवो ललितादयो मां
> स्वाङ्घ्र्यब्ज-रेणु-सदृशीम् अपि भावयन्तु ॥ इति ।

[१९] श्री-कृष्ण-किङ्करादीनां प्रणामः—
> रक्तकः पत्रकः पत्री मधुकण्ठो मधुव्रतः ।
> रसालः सुविलासश् च प्रेमकन्दो मरन्दकः ॥
> आनन्दश् चन्द्रहासश् च पयोदो बकुलस् तथा ।
> रसदः शारदाद्याश् च व्रजस्था अनुगा मताः ॥
> मणि-मय-वर-मण्डनोज्जलाङ्गात्
> पुरट-जवा-मधुलिट्-पटीराभासः ।
> निज-वपुर्-अनुरूप-दिव्य-वस्त्रान्
> व्रज-पति-तनय-किङ्करान् नमामि ॥

[२०] तद्-वयस्यानां प्रणामः—
> क्षणादर्शनतो दीनाः सदा सह-विहारिणः ।
> तद्-एक-जीविताः प्रोक्ता वयस्या व्रज-वासिनः ॥
> बलानुज-सदृग्-वयो-गुण-विलास-वेष-श्रियः 
> प्रियङ्करण-वल्लकी-दल-विषाण-वेण्व्-अङ्किताः ।
> महेन्द्र-मणि-हाटक-स्फटिक-पद्म-राग-त्विषः 
> सदा प्रणय-शालिनः सहचरा हरेः पान्तु नः ॥

[२१] श्री-बलदेवस्य प्रणामः—
> गण्डान्तः-स्फुरद्-एक-कुण्डलम् अलिच्छन्नावतंसोत्पलं
> कस्तुरीकृत-चित्रकं पृथु-हृदि भ्राजिष्णु-गुञ्जा-स्रजम् ।
> तं वीरं शरद्-अम्बुद-द्युति-भरं संवीत-नीलाम्बरं
> गम्भीर-स्वनितं प्रलम्ब-भुजम् आलम्बे प्रलम्ब-त्विषम् ॥

[२२] श्री-यशोदायाः प्रणामः—
> क्षौमं वासः पृथु-कटि-तटे बिभ्रती सूत्र-नद्धं
> पुत्र-स्नेह-स्नुत-कुच-युगं जात-कम्पं च सुभ्रूः ।
> रज्ज्व्-आकर्ष-श्रम-भुज-चलत्-कङ्कणौ कुण्डले च
> स्विन्नं वक्त्रं कबर-विगलन्-मालती निर्ममन्थ ॥ [Bह्P १०.९.३]
> डोरी-जुटित-वक्र-केश-पटला सिन्दुर-बिन्दूल्लसत्-
> सीमन्त-द्युति-रङ्ग-भूषण-विधिं नाति-प्रभूतं श्रिता ।
> गोविन्दास्य-निसृष्ट-साश्रु-नयन-द्वन्द्वा नवेन्दीवर-
> श्याम-श्याम-रुचिर् विचित्र-सिचया गोष्ठेश्वरी पातु वः ॥

[२३] श्री-व्रजाधीशस्य प्रणामः—
> तिल-तण्डुलितैः कचैः स्फुरन्तं
> नव-भाण्डीर-पलाश-चारु-चेलम् ।
> अति-तुन्दिलम् इन्दु-कान्ति-भाजं
> व्रज-राजं वर-कूर्चम् अर्चयामि ॥

[२४] श्री-रोहिणी-देव्याः प्रण्âमः—
> पुत्राद् उच्चैर् अपि हल-धरात् सिञ्चति स्नेह-पुरैर्
> गोविन्दं याद्भुत-रसवती-प्रक्रियासु प्रवीणा ।
> सख्य-श्रीभिर् व्रजपुर-महाराज-राज्ञीं नयैस्तद्
> गोपेन्द्रं या सुखयति भजे रोहिणीम् ईश्वरीं ताम् ॥ [VVS ११]

[२५] श्री-वृषभानोः—
> खर्व-श्मश्रुम् उदारम् उज्ज्वल-कुलं गौरं समानं स्फुरत्-
> पञ्चाशत्तम-वर्ष-वन्दित-वयः-क्रान्तिं प्रवीणं व्रजे ।
> गोष्ठेशस्य सखायम् उन्नततर-श्रीदामतो’पि प्रिअय्-
> श्री-राधां वृषभानुम् उद्भट-यशो-व्रातं सदा तं भजे ॥ [VVS २६]

[२६] श्री-कीर्तिदायाः प्रणामः—
> अनुदिनम् इह मात्रा राधा-भव्य-वार्ताः
> कलयितुम् अतियत्नात् प्रेष्यते धात्रिकायाः ।
> दुहितृ-युगलम् उच्चैः प्रेम-पूर-प्रपञ्चैर्
> विकल-मति ययासौ कीर्तिदा सावतान् नः ॥ [VVS २७]

[२७] श्री-रूप-मञ्जर्य्-आदीनां प्रणामः—
> ताम्बूलार्पण-पाद-मर्दन-पयो-दानादिभिसारादिभिर् 
> वृन्दारण्य-महेश्वरीं प्रियतया यास् तोषयन्ति प्रियाः ।
> प्राण-प्रेष्ठ-सखी-कुलाद् अपि किलासङ्कोचिता भूमिकाः 
> केली-भूमिषु रूप-मञ्जरी-मुखास् ता दासिकाः संश्रये ॥ [VVS ३८]

विज्ञप्तिः—
> श्री-राधा-प्राण-तुल्या मधुर-रस-कथा-चातुरी-चित्र-दक्षा-
> सेवा-सन्तर्पितेशाः स्वसुरत-विमुखा राधिकानन्द-चेष्टाः ।
> सर्वाः सर्वार्थ-सिद्धा निज-गुण-करुणा-पूर्ण-माध्वीक-सारा
> नर्माल्यो राधिकाया मयि कुरुत कृपां प्रेम-सेवोत्तरा याः ॥

[२८] सर्वाः प्रति विज्ञप्तिः—
> हे प्रेम-सम्पद्-अतुला व्रज-नव्य-यूनोः
> प्राणाधिकाः प्रिय-सखी-प्रिय-नर्म-सख्यः ।
> युष्माकम् एव चरणाब्ज-रजो’भिषेकं
> साक्षाद् अवाप्य सफलो’स्तु ममैव मूर्धा ॥

[२९] श्री-पौर्णमास्याः प्रणामः—
> श्री-पौर्णमास्याश् चरणारविन्दं
> वन्दे सदा भक्ति-वितान-हेतुम् ।
> श्री-कृष्ण-लीलाब्धितरङ्ग-मग्नं
> यस्या मनः सर्व-निषेवितायाः ॥

[३०] श्री-वृन्दायाः प्रणामः 
> तवारण्ये देवि ध्रुवम् इह मुरारिर् विहरते
> सदा प्रेयस्येति श्रुतिर् अपि विरौति स्मृतिर् अपि ।
> इति ज्ञात्वा वृन्दे चरणम् अभिवन्दे तव कृपां
> कुरुष्व क्षिप्रं मे फलौत् नितरां तर्ष-विटपी ॥

[३१] श्री-तुलस्याः प्रणामः—
> या दृष्ट्वा निखिलाघ-सङ्घ-शमनी-स्पृष्टा वपुः-पावनी
> रोगानाम् अभिवन्दिता निरसनी सिक्तान्तक-त्रासिनी ।
> प्रत्यासत्ति-विधायिनी भगवतः कृष्णस्य संरोपिता
> न्यस्ता तच्-चरणे विमुक्ति-फलदा तस्य तुलस्यै नमः ॥

[३२] श्री-वृन्दावनस्य प्रणामः—
> आनन्द-वृन्द-परितुन्दिलम् इन्दिराया 
> आनन्द-वृन्द-परिनिन्दित-नन्द-पुत्रम् ।
> गोविन्द-सुन्दर-वधू-परिनन्दितं तद्
> वृन्दावनं मधुर-मूर्तम् अहं नमामि ॥ इति ॥

[३३] श्री-यमुनायाः प्रणामः—
> गङ्गादि-तीर्थ-परिसेवित-पाद-पद्मां
> गोलोक-सख्य-रस-पूर-महिं महिम्ना ।
> आप्लाविताखिल-सुसाधु-जनां सुखाब्धौ
> राधा-मुकुन्द-मुदितां यमुनां नमामि ॥

[३४] श्री-गोवर्धनस्य प्रणामः—
> सप्ताहम् एवाच्युत-हस्त-पद्मके
> भृङ्गायमानं फल-मूल-कन्दरैः ।
> संसेव्यमानं हरिम् आत्म-वृन्दकं
> गोवर्धनं तं शिरसा नमामि ॥

[३५] श्री-श्याम-कुण्डस्य प्रणामः—
> दुष्टारिष्ट-वधे स्वयं समुदभूत् कृष्णाङ्घ्रि-पद्माद् इदं
> स्फीतं यन्-मकरन्द-विस्तृतिर् इवारिष्टाख्यम् इष्टं सरः ।
> सोपानैः परिरञ्जितं प्रियतया श्री-राधया कारितैः 
> प्रेम्णालिङ्गद् इव प्रियासर इदं तन् नित्य-नित्यं भजे ॥

[३६] श्री-राधा-कुण्डस्य प्रणामः—
> श्री-वृन्दा-विपिनं सुरम्यम् अपि तच् छ्रीमान् स गोवर्धनः
> सा रास-स्थलिकाप्य् अलं रसमयैः किं तावद् अन्य-स्थलैः ।
> यस्याप्य् अंश-लवेन नार्हति मनाक् साम्यं मुकुन्दस्य तत्
> प्राणेभ्यो’प्य् अधिकं प्रियेव दयितं तत् कुण्डम् एवाश्रये ॥ इति ।

[३७] श्री-व्रजवासिनां प्रणामः—
> मुदा यत्र ब्रह्मा तृण-निकर-गुल्मादिषु परं
> सदा काङ्क्षन् जन्मार्पित-विविध-कर्माप्य् अनुदिनम् ।
> क्रमाद् ये तत्रैव व्रज-भुवि वसन्ति प्रिय-जना
> मया ते ते वन्द्याः परम-विनयाः पुण्य-खचिताः ॥ इति ।

[३८] श्री-वैष्णवानां प्रणामः—
> चैतन्य-चन्द्र-चरितामृत-शुद्ध-सिन्धु-
> वृन्दावनीय-सुरसोर्मि-समुन्निमग्नाः ।
> ये वै जगन् निज-गुणैः स्वयम् आपुनन्ति
> तान् वैष्णवांश् च हरि-नाम-परान् नमामि ॥
> वाञ्छा-कल्प-तरुभ्यश् च कृपा-सिन्धुभ्य एव च ।
> पतितानां पावनेभ्यो वैष्णवेभ्यो नमो नमः ॥

एवं गुर्वाद्-क्रमेण प्रणाम-विज्ञप्ति-पाठस् त्रिसन्ध्यं कर्तव्यम् ।

[३९] अथ प्रातः-स्मरण-कीर्तने—
> स जयति विशुद्ध-विक्रमः
> कनकाभः कमलायतेक्षणः ।
> वरजानु-विलम्बि-सद्-भुजो
> बहुधाभक्तिरसाभिनर्तकः ॥
> जयति जन-निवासो देवकी-जन्म-वादो
> यदु-वर-परिषत् स्वैर् दोर्भिर् अस्यन्न् अधर्मम् ।
> स्थिर-चर-वृजिन-घ्नः सु-स्मित- श्री-मुखेन
> व्रज-पुर-वनितानां वर्धयन् काम-देवम् ॥ [Bह्P १०.९०.४८]
> स्मृते सकल-कल्याण-भाजनं यत्र जायते ।
> पुरुषं तम् अजं नित्यं व्रजामि शरणं हरिम् ॥
> विदग्ध-गोपाल-विलासिनीनां
> सम्भोग-चिह्नाङ्कित-सर्व-गात्रम् ।
> पवित्रम् आम्नाय-गिराम् अगम्यं
> ब्रह्म प्रपद्ये नवनीत-चोरम् ॥
> उद्गायतीनाम् अरविन्द-लोचनं
> व्रजाङ्गनानां दिवम् अस्पृशद् ध्वनिः ।
> दध्नं च निर्मन्थन-शब्द-मिश्रितो
> निरस्यते येन दिशाम् अमङ्गलम् ॥

[४०-४१] अथ तत्र काल-नियमः । यथा श्रील-ध्यान-चन्द्र-गोस्वामि-पादैर् विरचित-पद्धत्यां[^१] । तत्र निशान्ते ध्यानम् [शारद-तिलके]—
> स्मरेद् वृन्दावने रम्ये मोहयन्तम् अनारतम् ।
> गोविन्दं पुण्डरीकाक्षं गोप-कन्या-सहस्रशः ॥
> आत्मनो वदनाम्भोजे प्रेरिताक्षि-मधु-व्रताः ।
> काम-बाणेन विवशाश् चिरम् आश्लेषणोत्सुकाः ॥
> मुक्ता-हार-लसत्-पीन-तुङ्ग-स्तन-भरानताः ।
> स्रस्त-धम्मिल्ल-वसना मद-स्खलित-भाषणाः ॥
> दन्त-पङ्क्ति-प्रमोद्भासि-स्पन्दमानाधराञ्चिताः ।
> विलोभयन्तीर् विविधैर् विभ्रमैर् भाव-गर्भितैः ॥ इति ।

[४२] अथ निशान्त-लीलां स्मरेत् । तत्रादौ गौरचन्द्रस्य [भावना-सार-सङ्ग्रहे]—
> प्रगे श्रीवासस्य द्विज-कुल-रवैर् निष्कुट-वरे
> श्रुति-ध्यान-प्रख्यैः सपदि गत-निद्रं पुलकितम् ।
> हरेः पार्श्वे राधा-स्थितिम् अनुभवन्तं नयनजैर्
> जलैः संसिक्ताङ्गं वर-कनक-गौरं भज मनः ॥ इति ॥

स्मरण-मङ्गले (३)—
> रात्र्य्-अन्ते त्रस्त-वृन्देरित-बहु-विरवैर् बोधितौ कीर-शारी- 
> पद्यैर् हृद्यैर् अहृद्यैर् अपि सुख-शयनाद् उत्थितौ तौ सखीभिः । 
> दृष्टौ हृष्टौ तदात्वोदित-रति-ललितौ कक्खटीगीः-सशङ्कौ 
> राधा-कृष्णौ सतृष्णाव् अपि निज-निज-धाम्न्य् आप्त-तल्पौ स्मरामि ॥ 

[४३] सनत्-कुमार-संहितायां च ।

[४४] ततो हरिनाम-महा-मत्रं यथा-शक्ति जपेत् । ततः पुनश् च गुर्व्-आदीन् प्रणमेत् यथा—
> वन्दे’हं श्री-गुरोः श्री-युत-पद-कमलं श्री-गुरून् वैष्णवांश् च
> श्री-रूपं साग्रजातं सह-गण-रघुनाथान्वितं तं स-जीवम् ।
> साद्वैतं सावधूतं परिजन-सहितं कृष्ण-चैतन्य-देवं
> श्री-राधा-कृष्ण-पादान् सह-गण-ललिता-श्री-विशाखान्वितांश् च ॥

ततो मन्त्रादि-विधिं कुर्यात् । ततो वैष्णवाचमनम् । यथा— आदौ पादौ हस्तौ च प्रक्षालयेत् । ततः केशवाय नमः, श्री-नारायणाय नमः, श्री-माधवाय नमः, इति मन्त्र-त्रयं जपन् मुक्ताङ्गुष्ठ-कनिष्ठ-संहताङ्गुलिना दक्षिण-करेण वार-त्रयं जलम् आचमेत् । ततः श्री-गोविन्दाय नमः श्री-विष्णवे नमः इति मन्त्र-द्वयेन पाणि-द्वयं प्रक्षालयेत् । श्री-मधुसूदनाय नमः, श्री-त्रिविक्रमाय नमः इति मन्त्र-द्वयं जपन् संवृताङ्गुष्ठ-मूलेन मुखं वाम-दक्षिण-क्रमाभ्यां वार-द्वयं मार्जयेत् । श्री-वामनाय नमः श्री-श्रीधराय नमः इति मन्त्र-द्वयं जपन् तथा स्ंवृताङ्गुष्ठ-मूलेन ओष्ठाधरौ ऊर्ध्वाधः क्रमेण वार-द्वयं मार्जयेत् । श्री-हृषीकेशाय नमः इत्य् एकं मन्त्रं जपन् पाद-द्वयं प्रक्षालयेत् । श्री-पद्मनाभाय नमः इत्य् एकं मन्त्रं जपन् पुनः पाद-द्वयं प्रक्षालयेत् । श्री-दामोदराय नमः इत्य् एकं मन्त्रं जपन् जलं त्रि-वारम् अभिसिञ्चेत् । श्री-वासुदेवाय नमः इत्य् एकं मन्त्रं जपन् अङ्गुष्ठ-तर्जनीभ्यां नासिके स्पृशेत् । श्री-अनिरुद्धाय नमः श्री-पुरुषोत्तमाय नमः इति मन्त्र-द्वयं जपन् संयुक्ताङ्गुष्ठानामिकाभ्यां नेत्र-युगलं पुनः पुनः । श्री-अधोक्षजाय नमः श्री-नृसिंहाय नमः इति मन्त्र-द्वयं जपन् संयुक्ताङ्गुष्ठानामिकाभ्यां नाभिं स्पृशेत् । श्री-जनार्दनाय नमः इति मन्त्रं जपन् कर-तलेन हृदयं स्पृशेत् । श्री-उपेन्द्राय नमः इति मन्त्रं जपन् सर्वाङ्गुलिभिर् मस्तकं स्पृशेत् । श्री-हरये नमः श्री-कृष्णाय नमः इति मन्त्र-द्वयं जपन् कराग्रेण दक्षिण-वाम-बाहु-मूले स्पृशेत्।
> अशक्तः केवलं दक्षं 
> स्पृशेत् कर्णं तथा च वाक् ।
> कुर्वितालभनं वापि 
> दक्षिण-श्रवणस्य वै ॥ [HBV ३.१०८] इति ।

[४५] ततः स्नानार्थं गङ्गादौ गत्वा धौत-वस्त्रं मृत्तिकां च तटे न्यस्य तीर्थं प्रणम्य श्री-कृष्णं च प्रणम्य तं प्रार्थयेत् । प्रार्थना यथा पाद्मे—
> देव-देव जगन्नाथ शङ्क-चक्र-गदाधर ।
> देहि विष्णो ममानिज्ञां तव तीर्थ-निषेवणे ॥
> पापो’हं पाप-कर्माहं पापात्मा पाप-सम्भवः ।
> त्राहि मां पुण्डरीकाक्ष सर्व-पाप-हरो हरिः ॥ इति ॥

ततो जले प्रविश्य मृत्तिकां गृह्णीयात् । तन्-मन्त्रो यथा पाद्मे—
> अश्व-क्रान्ते रथ-क्रान्ते विष्णु-क्रान्ते वसुन्धरे ।
> मृत्तिके हर मे पापं यन् मया दुष्कृतं कृतम् ॥
> उद्धृतासि वराहेण कृष्णेन शत-बाहुना ।
> नमस् ते सर्व-भूतानां प्रभवावनि सुव्रते ॥ इति ॥

[४६] ततो नाभि-दध्न-जले नद्यादौ प्रवाहाभिमुखी पुष्करण्य्-आदौ पूर्वाभिमुखी सन्, आदौ सामान्यतः स्नात्वाचम्य चतुर्दिक्षु चतुर्-हस्त प्रमाणं जलं कृत्वा तत्र तीर्थानि आह्वयेत्, यथा—
> गङ्गे च यमुने चैव गोदावरि सरस्वति ।
> नर्मदे सिन्धो कावेरि जले ऽस्मिन् सन्निधिं कुरु ॥ 

इति पठित्वा कृताञ्जलिर् भूत्वा तीर्थानि सम्प्रार्थयेत् ।
> विष्णु-पाद-प्रऋतासि वैष्णवी विष्णु-देवता ।
> त्राहि नस् त्व् एनसस् तस्माद् आजन्म-मरणान्तिकात् ॥
> कलिन्द-तनये देवि परमानन्द-वर्धिनि ।
> स्नामि ते सलिले सर्वापराधान् मां विमोचय ॥
> पावनं पावनं साक्षाद् दुरितानां महासुरः ।
> प्रसीद कृपणे मय्य् एवार्ते त्वं कृष्ण-वल्लभः ॥
> उद्भूतं कृष्ण-पादाब्जाद् अरिष्ट-वधतश् छलात् ।
> पाहि मां पामरं स्नामि श्याम-कुण्डे जले तव ॥
> श्री-राधा-सम-सौभाग्यं सर्व-तीर्थ-प्रवन्दितम् ‘
> प्रसीद राधिका-कुण्ड स्नामि ते सलिले शुभे ॥ इति ।

[४७] तीर्थ-प्रार्थना-श्लोक-पञ्चकं पठित्वा श्री-कृष्ण-चरणाम्भोजं ध्यात्वा चावगुण्ठन-मुद्रया सप्तधा मूल-मन्त्रं जप्त्वा तीर्थ-जलं पुनः स-पुटाञ्जलिना स्व-मूर्ध्नि वार-त्रयम् अभिषिञ्च्य स्व-मन्त्रं जपन् सम्मज्ज्य स्नायात् । ततः उत्थाय पुनश् च स्व-मन्त्रं जपन् कुम्भ-मुद्रया वार-त्रयं जलं स्व-मूर्ध्नि अभिसिच्य मार्जनी वस्त्रेण अङ्गानि सम्मार्ज्य तीर्थं महिमा-पद्यानि पठेत् । तानि पद्यानि, यथा—
> महा-पाप-भङ्गे दयालो न गङ्गे 
> महेशोत्तमाङ्गे लसच्-चित्त-रङ्गे ।
> द्रव-ब्रह्म-धामाच्युताङ्घ्र्य्-अब्जे
> मा पुनीहीन-कन्ये प्रवाहोर्मि-धन्ये ॥
> चिद्-आनन्द-भानोः सदानन्द-सूनोः 
> पर-प्रेम-पात्री द्रव-ब्रह्म-गात्री ।
> अधानां लवित्री जगत्-क्षेम-धात्री
> पवित्री-क्रियान् नो व्पुर् मित्र-पुत्री ॥
> अये श्री-सरः पावनं नाम सार्थं 
> भवत्व् आनतं स्नानतो मा कृतार्थम् ।
> कुरुष्व् आशु गोपी-रहः-केलि-कीर्ति
> वदन्तं वसन्तं त्वया तुल्य-वृत्तिम् ॥
> अरिष्टामृतान् नन्दसूनोः प्रकाशं
> महानन्द-वारीन्दिरा-चिद्-विलासम् ।
> अरिष्टं ममाग प्रकृष्टं लुनीहि 
> सदा श्याम-कुण्डं वपुर् नः पुनीहि ॥
> नमस् ते समस्तेश्वर-प्रेम-वन्यं
> महा-तीर्थं निर्मञ्छनीयात्म-धन्यम् ।
> अये राधिका-कुण्ड-गो-षण्ड-नन्दं
> वपुर् नः पुनीहि प्रमोदीश-शन्दम् ॥ इति ।

[४८] ततस् तीर्थ-तटे आर्द्र-वस्त्रं परित्यज्य शुष्क-वस्त्रं परिधाय तत्रोपविश्य विधिवत् तिलकं कृत्वा पूर्वाभिमुखीभूयाचम्यादौ गुरुदेवं प्रार्थयेत् । यथा—
> यो’न्धीकृत्य कुतर्क-घूक-पटलीम् अज्ञान-मोहान्ध-हृत्
> सन्नुदञ्च कुकर्म-जाड्यम् अभितो हृत्-पद्मम् उल्लासयन् ।
> राधा-माधव-गूढ-रूप-सरणीम् उद्भाषयन् भास्करः
> स त्वं श्री-गुरुदेव पाहि पतितं मां दीनम् अन्धं जनम् ॥

[४९] ततः श्री-कृष्णं ध्यायेत्, यथा यामले—
> ध्यायेत् सौरी-तटे दिव्यैश्वर्य-माधुर्य-भूषिते ।
> वैकुण्ठोत्तम-सौभाग्ये श्री-कृष्णाभ्य्-अधिदैवते ॥
> पृथिव्यां विद्यमाने’प्य् अप्राकृते सच्चिदात्मके ।
> माथुरे मधुरैश्वर्य-माधुर्य-निकराकरे ॥
> नाना-रत्न-चिते सौरी-वारि-मारुत-सेविते ।
> निष्कामैः पर-माधुर्य-प्रेमैक-पुरुषर्थिभिः ॥
> महर्षि-प्रमुखैर् ध्यान-गम्ये’नन्तांश-सम्भवे ।
> नाना-वृक्ष-लता-कुञ्ज-पुष्प-पुञ्ज-सुसौरभे ॥
> वृन्दारण्ये कल्प-वृक्ष-तले कोटि-रवि-प्रभे ।
> लोचनानन्द-माधुर्य-दिव्ये श्री-रत्न-मन्दिरे ॥
> सहस्र-दल-माणिक्ये केशराम्बुज-मध्यगे ।
> रत्न-सिंहासन-वामे स्थितया राधया सह ॥
> राजमानं दलालिस्थ-गोपी-मण्डल-मण्डितम् ।
> कन्दर्प-बीज-गायत्री-पुरणाक्षर-विग्रहम् ॥
> द्वात्रिंशल्-लक्षणैर् युतं चतुः-षष्ठि-गुणान्वितम् ।
> कन्दर्प-कोटि-लावण्यं स्फुरच्-चिन्-मय-भूषणम् ॥
> नव-यौवन-सम्पन्नं नील-नीरद-सुन्दरम् ।
> रास-विलासिनं नित्यं गोविन्दं सुख-वारिधिम् ॥ इति ।

[५०] ध्यात्वा ततो मूल-मन्त्रं दशधा प्रजपेत् सुधीः ।
> ततः कन्दर्प-गायत्र्या पञ्चधार्घ्यं समर्प्य च ॥
> दत्त्वा पञ्चोपचारात् सुधेनु-मुद्रां प्रदर्शयेत् ।
> स्व-मन्त्रं दशधा काम-गायत्रीं च जपेत् ततश् च ॥
> श्री-कृष्ण-चरणाम्भोजे पञ्चाञ्जलि-जलानि वै ।
> समर्प्य मूल-मन्त्रेण पीत्वा श्री-चरणामृतम् ॥
> नत्वा कृष्णं तथा तीर्थं तीर्थानां स्तुतिम् आपठन् ।
> व्रजेद् गृहं ततः प्रीतः श्री-मूर्ति-सेवनोत्सुकः ॥

तत्रार्थ-क्रमेणैव तत्रत्य-विधिः । तत्रादौ श्री-वृन्दावन-यमुना-तटे श्री-योग-पीठे कल्प-वृक्ष-तले श्री-मणि-मन्दिर-मध्ये श्री-रत्न-सिंहासने गोपी-गण-सेवितं श्री-राधया सह श्री-गोविन्दं ध्यायेत् । ततः काम-बीजं दशधा जपेत् । ततः काम-गायत्रीं दशधा जपेत् । ततो’ष्टादशाक्षर-गोपाल-मन्त्रं दशधा जपेत् । ततः श्री-राधिका-गायत्रीं दशधा जपेत् । ततः स्व-स्व-गायत्रीभ्यां पञ्चार्घ्यं समर्प्य जलेनैव पञ्चोपचार-पूजां तयोश् च कुर्यात् । यथा—एतत् पाद्यं, एष गन्धः, एतत् पुष्पम्, एष धूपः, एष दीपः, एतन् नैवेद्यं, इदम् आचमनीयम् इति धेनु-मुद्रां प्रदर्श्य सर्वं तन्-मन्त्रेण समर्पयेत् । तम् अपि दशधा जपेत् । ततो मानसोपचारान् नाना-विध-मिष्टान्न-सुवासित-जल-ताम्बूलादीन् समर्प्य आरात्रिकं कृत्वा श्री-राधा-कृष्ण-चरणाम्भोजेषु पञ्च-पञ्चधा जलाञ्जलिं समर्प्य श्री-चरणामृतं गृहीत्वा किञ्चित् शिरसि धृत्वा प्रणमेत् । 

चरणामृत-धारण-मन्त्रो, यथा (HBV ३.२९०)—
> अकाल-मृत्यु-हरणं सर्व-व्याधि-विनाशनम् ।
> विष्णोः पादोदकं पीत्वा शिरसा धारयाम्य् अहम् ॥

अथ गुर्व्-आज्ञानुसारेण तिलक-धारण-विधिः, यथा पाद्मे (६.२२५.४६)—
> आरभ्य नासिका-मूलं ललाटान्तं लिखेन् मृदा ।
> नासिकायास् त्रयो भागा नासा-मूलं प्रचक्ष्यते ॥
> समारभ्य भ्रुवोर् मध्यम् अन्तरालं प्रकल्पयेत् ॥ इति ।

[५१] हरि-मन्दिर-लक्षणम् (HBV ४.२१६-२१७; Pअद्मP ६.२२५.२७-२८)—
> नासादि-केश-प्रयन्तम् ऊर्ध्व-पुण्ड्रं सुशोभनम् ।
> मध्ये छिद्र-समायुक्तं तद् विद्याद् हरिमन्दिरम् ॥
> वाम-पार्श्वे स्थितो ब्रह्मा दक्षिणे च सदा-शिवः ।
> मध्ये विष्णुं विजानीयात् तस्मान् मध्यं न लेपयेत् ॥ इति ।

तिलक-रचनाङ्गुलि-नियमे स्मृतिः (HBV ४.२२१)—
> अनामिका कामदोक्ता मध्यम् आयुस्करी भवेत् ।
> अङ्गुष्ठः पुष्टिदः प्रोक्तस् तर्जनी मोक्ष-दायिनी ॥ इति ।

द्वादशाङ्गेषु तिलक-निर्माण-विधिः, यथा (Pअद्मP ६.२२५.४५-४७)
> ललाटे केशवं ध्यायेन् नारायणम् अथोदरे ।
> वक्षः-स्थले माधवं तु गोविन्दं कण्ठ-कूपके ॥
> विष्णुं च दक्षिणे कुक्षौ बाहौ च मधुसूदनम् ।
> त्रिविक्रमं कन्धरे तु वामनं वाम-पार्श्वके ॥
> श्रीधरं वाम-बाहौ तु हृषीकेशं च कन्धरे ।
> पृष्ठे तु पद्म-नाभं च कट्यां दामोदरं न्यसेत् ।
> तत् प्रक्षालन-तोयं तु वासुदेवेति मूर्धनि ॥
> ऊर्ध्व-पुण्ड्रं ललाटे तु सर्वेषां प्रथमं स्मृतम् ।
> ललाटादि-क्रमेणैव धारणं तु विधीयते ॥

अथ भगवत्-प्रबोधनम्, यथा यामले—

नमस् ते गुरु-देवाय सर्व-सिद्धि-प्रदायिने ।

सर्व-मङ्गल-रूपाय सर्वानन्द-विधायिने ॥ इति ।

ततस् तत्-प्रार्थना, यथा तत्रैव—
> श्री-गुरो परमानन्द प्रेमानन्द-फल-प्रद ।
> व्रजानन्द-प्रदानन्द-सेवायां मां नियोजय ॥ इति ।

[५२] ततः श्री-मन्दिर-द्वारं गत्वा श्री-कृष्ण-प्रबोधन-वाक्यं पठेत्, यथा पाद्मे—
> ईश्वर श्री-हरे कृष्ण देवकीनन्दन प्रभो ।
> निद्रां मुञ्च जगन्नाथ प्रभात-समयो भवेत् ॥

यामले च—
> गो-गोप-गोकुलानन्द यशोदानन्द-नन्दन ।
> उत्तिष्ठ राधया सार्धं प्रातर् आसीज् जगत्पते ॥

इति पद्य-द्वयं पठित्वा तालि-वादन-घण्टा-वादन-पूर्वकं द्वारम् उद्घाटयेत् । ततो दीपं प्रज्वाल्य श्री-सिंहासन-निकटे गत्वा श्री-चरणावादौ स्पृष्ट्वा प्रयत्नतः तौ पुनर् उत्थाप्य श्री-सिंहासनोपरि संस्थाप्य पुनः प्रार्थयेत् । यथा तद्-वचनम् [Bह्P ३.९.२५]—
> सो’साव् अदभ्र-करुणो भगवान् विवृद्ध-
> प्रेम-स्मितेन नयनाम्बुरुहं विजृम्भन् ।
> उत्थाय विश्व-विजयाय च नो विषादं
> माध्व्या गिरापनयतात् पुरुषः पुराणः ॥ 

देव-प्रपन्नार्तिहर प्रसादं कुरु केशव ।
> अवलोकन-दानेन भूयो मां पारयाच्युत ॥ (HBV ३.१३२) इति ।

[५३] ततः आचमनार्थं प्रोक्षण-पात्रे जल-गण्डूषाणि दत्त्वा श्री-मुख-कर-चरणादिकं सूक्ष्मार्द्र-वस्त्रेण सम्मार्ज्य निर्माल्योत्तारणं कृत्वा स्वकरौ प्रक्षाल्य श्री-चरणेषु तुलसी-पत्र-मञ्जरीः तत्-तन्-मन्त्राभ्यां समप्यं सर्पिकान्न् अलड्डूकादि निवेद्य सुवासितं जलं दत्त्वाचमनं दद्यात् । ततः ताम्बूलं समर्प्य पुनर् आचमनं दत्त्वा मङ्गल-निराजनं घण्टा-शङ्खादि-वादन-पूर्वकं सजलं शङ्खं भ्रामयित्वा जलं श्री-गरुडोपरि भक्त-जन-मस्तकेषु च प्रक्षिपेद् इति । 

तत्र नीराजन-विधि-क्रमो, यथा यामले—
> नवभिः सप्तभिर् मानैर् अङ्गुल्या तल-वर्तिभिः ।
> शशि-गो-घृत-सिक्ताभिः पञ्चभिर् ईषिकान्तरैः ॥
> प्रज्वाल्य यत्नतो दीपं काम-बीजं जपन् सुधीः ।
> करयोर् व्युत्क्रमेनैवं तर्जन्य्-अङ्गुष्ठ-योगतः ॥
> क्षेपणं भ्रामयंस् तस्योपरि मुद्रां प्रदर्श्य च ।
> शङ्खोदकेन सहितं मूल-मन्त्रेण चार्पयेत् ॥
> गायत्रीं च जपन् पुष्पाञ्जलिम् अग्रे समर्प्य च ।
> मूल-मन्त्रेण वादित्वा स्तुत्वा घण्टां च वादयन् ॥
> नीराजनं ततः कुर्यात् भ्रामयित्वा पुनः पुनः ।
> चतुष्कं पादयोर् नाभौ द्विरास्ये त्रिविधं ततः ॥
> सप्तधा निखिलाङ्गेषु हरेर् नीराजनं जलम् ।
> तुलसी-गरुड-पृथ्वी वैष्णवानां क्रमात् ततः ॥
> भ्रामयेत् सजलं शङ्खम् अष्टधा मनुम् आजपन् ।
> तज् जलं गरुडे दत्त्वा वैष्णवेषु च प्रक्षिपेत् ॥ इति ।

प्रणमेत् ततः । ततः श्रीमन्दिरादि-लेपन-मार्जनादिकं कृत्वा स्नान-पूजा-भोजन-पात्र-मार्जन-धौतादिकं विधाय नैवेद्य-जलादिकं संस्कृत्य गन्ध-धूपादिमात्य-पुष्पाणि चिनुयात् ।

इति सूर्योदय-काल-पर्यन्तं कृत्यम् । 

इति श्री-साधनामृत-चन्द्रिकायां प्रथमः प्रकाशः ।

II।


### द्वितीयः प्रकाशः

[१] अथ प्रातः षड्-दण्ड-कृत्यम् । तत्रादौ तुलसी-पत्र-मञ्जरी-चयनं कुर्यात् । मन्त्रौ यथा स्कान्दे—
> तुलस्यामृत-जन्मासि सदा त्वं केशव-प्रिये ।
> केशवार्थं विचिनोमि वरदा भव शोभने ॥
> त्वद्-अङ्ग-सम्भवैः पत्रैः पूजयामि यथा हरिम् ।
> तथा कुरु पवित्राङ्गि कलौ मल-विनाशिनि ॥ (HBV ७.३४७-८) 

[२] अथ पूजा-विधि-क्रमः, यथा यामले—
> वैष्णवो देव-पूजार्थं पूर्वाभिमुखी आसने ।
> दर्भ-विनिर्मिते शुद्धे उपविश्य निजं गुरुम् ॥
> नत्वा स्तुत्वा च सम्प्रार्थ्य निजेष्ट-मनुम् आस्मरन् ।
> वाग्-यतैक-मनास् तत्र सम्प्रदायानुसारतः ॥
> शङ्खादि-पूजासम्भारान् न्यस्येत् तत्-तत्-पदेषु तान् ।
> देवस्य दक्षिणाग्रे वै स्नान-तोयं हि संस्कृतम् ॥
> स्नानाचमन-पात्रस् तु समीपे विन्यस्येत् ततः ।
> स्वस्य वामाग्रतः शङ्खं साधारं स्थापयेद् बुधः ॥
> तत्रैव घण्टां साधारं वामे नैवेद्य-धूपकम् ।
> तुलसी-गन्ध-पुष्पादि-भाजनानि तु दक्षिणे ॥
> तत्रैव घृत-दीपं च तैल-दीपं तु वामतः ।
> सम्भारानपरान् न्यस्येत् स्व-दृष्टि-विषये पदे ॥
> कर-प्रक्षालनार्थं च पात्रम् एकं स्व-पृष्ठतः ॥ इति ।

[३] तत्र शङ्ख-स्थापनं, यथा—आदौ स्व-वामाग्रे भूमौ जलेन त्रिकोण-मण्डलं लिखित्वा तद्-उपरि ओं नमः सुदर्शनायास्त्राय फट् इति मन्त्रेण स्थापयेत् । ओं हृदयाय नमः इति मन्त्रेण शङ्ख-मध्ये गन्धादीन् न्यसेत् । ओं सोम-मण्डलाय षोडश-कलात्मने नमः इति मन्त्रेण जलं पूरयेत् । तद् उपरि गङ्गे च यमुने चैव इत्यादि तीर्थ-मन्त्रं पठित्वा अङ्कुश-मुद्रया तीर्थान्य् आवाहयेत् । काम-बीजेन तुलसी-पत्रं तत्र विन्यस्य काम-गायत्र्या साधार-शङ्खं पूजयेत् । ततो धेनु-मुद्रां प्रदर्श्य तत्रावगुण्ठन-मुद्रया मूल-मन्त्रम् अष्टधा जपेत् । ततश् च तुलसी-पत्रेण किञ्चिज् जलं स्नानादि-पात्र-पूजा-सम्भारेषु सिञ्चेत् । इति ।

[४] अथ घण्टा-स्थापनम् (HBV ६.१५७)—
> सर्व-वाद्य-मयी घण्टा केशवस्य सदा प्रिया ।
> वादनाल् लभते पुण्यं यज्ञ-कोटि-समुद्भवम् ॥

नारद-पञ्चरात्रे (HBV ६.१५२)—
> आवाहनार्घ्ये धूपे च पुष्प-नैवेद्य-योजने ।
> नित्यम् एतां प्रयुञ्जीत तन्-मन्त्रेणाभिमन्त्रिताम् ॥ इति ।

ततश् च वामे आधारोपरि काम-बीजेन घण्टां संस्थाप्य ओं जय-ध्वनि-मन्त्रमातः स्वाहा इति मन्त्रम् उच्चार्य गन्ध-पुष्पेणाभ्यर्च्य वादयेद् इति ।

[५] किं च एकादशे [Bह्P ११.२७.१२]—
> शैली दारुमयी लौही लेप्या लेख्या च सैकती ।
> मनोमयी मणिमयी प्रतिमाष्ट-विधा मता ॥ इति ।

तत्र प्रतिमानुसारेणैव स्नानादिकं यथा-योग्यं कार्यम् इति ।
> सेवा-निष्ठा हरेः श्रीमद्-वैष्णवाः पाञ्चरात्रिकाः ।
> प्राकट्याद् अखिलाङ्गानां श्री-मूर्तिं बहु मन्यते ॥
> सेव्या निज-निजैर् एव मन्त्रैः स्व-स्वेष्ट-मूर्तयः ।
> शालग्रामात्मके रूपे नियमो नैव विद्यते ॥ (HBV ५.२९१-२)

यत्र निजाभीष्ट-मन्त्रेणैव सेवनम् इति ।

ततश् चादौ श्री-गुरुदेवं पूर्ववत् प्रणम्य प्रार्थ्य निजाभीष्ट-मन्त्रं दशधा स्मरेत् । ततः स्नानार्थं देवं प्रार्थयेत्, यथा—
> यत्-पाद-शौच-तोयेन यद्-दास-पाद-वारिणा ।
> पवित्रम् अखिलं विश्वं स त्वं श्री-राधया सह ॥
> निमग्नो’पि महानन्द-वारिधौ करुणार्णव ।
> स्नानाय भव गोविन्द भक्त-वाञ्छाभिपूरक ॥ इति ।

[६] ततश् च देवं स्नाना-पात्रोपरि तुलसी-पत्रासने संस्थाप्य तच्-चरण-पङ्कजे तुलसी-दलानि समर्प्य किञ्चित् शङ्खोदकं दत्त्वा घण्टा-वादन-पूर्वकं तन्-मूल-मन्त्रं जपन् शङ्खोदकेनैव स्नापयेत् । तत्रादौ गन्ध-तैलोद्वर्तनादिकं च यथासम्भव-विधिः । ततश् चाङ्गानि मार्जयित्वा पुनः संस्थाप्य ततो’ङ्ग-जल-मोचनं कारयित्वा शुष्क-वस्त्रं परिधाप्यासनान्तरे संस्थाप्य सम्प्रदायानुसारेण तिलकं दत्त्वा तौलसी-पत्राणि समर्प्य तेन भूषयित्वा गन्ध-माल्यादिकं समर्प्य गुग्गुल-धूपं दत्त्वा मिष्टान्नादि सुवासित-जलादिकं मूल-मन्त्रेणैव समर्प्य बहिर् गत्वासनान्तरे पूर्वाभिमुखी उपविश्य मानसोपचारैश् च तं सेवेत । ततश् च ताल-वादन-पूर्वकं द्वारम् उद्घाट्याचमनं दत्त्वा ताम्बूलं समर्प्य पुनः धूपं दत्त्वा पूर्ववत् शृङ्गारारात्रिकं कुर्यात् ।

[७] अथ प्रातर्-लीला-स्मरणम् । तत्रादौ गौरचन्द्रस्य, यथा भावना-सार-सङ्ग्रहे—
> प्रातः स्वः-सरिति स्व-पार्षद-वृतः स्नात्वा प्रसूनादिभिस्
> तां सम्पूज्य गृहीत-चारु-वसनः स्रक्-चन्दनालङ्कृतः ।
> कृत्वा विष्णु-समर्चनादि स-गणो भुक्त्वान्नम् आचम्य सद्
> वीटीं चान्य-गृहे क्षणं स्वपिति यस् तं गौरम् अध्येम्य् अहम् ॥ इति ।

स्मरण-मङ्गले—
> राधां स्नात-विभूषितां व्रजपयाहूतां सखीभिः प्रगे 
> तद्गेहे विहितान्नपाकरचनां कृष्णावशेषाशनां । 
> कृष्णं बुद्धमवाप्तधेनुसदनं निर्व्यूढगोदोहनं 
> सुस्नातं कृतभोजनं सहचरैस्ताञ्चाथ तञ्चाश्रये ॥ ४ ॥ 
> 

[८] अथ प्रातः पूजा-विधिः—तत्रादौ श्री-नवद्वीप-मध्ये श्री-रत्न-मन्दिरे श्री-रत्न-सिंहासनोपरि भक्त-वृन्द-परिसेवितं श्री-कृष्ण-चैतन्य-देवं श्री-गुर्व्-आदि-क्रमेण ध्यात्वा पूजयेत् । तत्र ध्यानादि श्री-चैतन्यार्चन-चन्द्रिकायाम्—
> सिंहासनस्य मध्ये श्री-गौर-कृष्णं स्मरेत् ततः ।
> दक्षिणे बलदेवं श्री-नित्यानन्द-सुविग्रहम् ॥
> वामे गदाधरं देवम् आनन्द-शक्ति-विग्रहम् ।
> देवस्याग्रे कर्णिकायाम् अद्वैतं विश्व-पावनम् ॥
> तद्-दक्षिणे भक्त-वर्यं श्रीवासं छत्र-हस्तकम् ।
> चतुर्दिक्षु महानन्द-मयं भक्त-गणं तथा ॥ इति ।

[९] श्रीमद्-गौर-भक्त-वृन्दे स्वीय-स्वीय-गणान्विते ।
> रूप-स्वरूप-प्रमुखे स्व-गणस्थान् गुरून् स्मरेत् ॥

ततः सिंहासनाधो वाम-पार्श्वे श्री-गुरुदेवं ध्यायेत् । यथा यामले—
> शुद्ध-स्वर्ण-रुचिं शुद्ध-भाव-भूषा-कलेवरम् ।
> सच्-चिद्-आनन्द-सान्द्राङ्गं करुणामृत-वर्षिणम् ॥
> शशाङ्कायुत-सङ्काशं वराभय-लसत्-करम् ।
> शुक्लाम्बर-धरं देवं शुक्ल-माल्यानुलेपनम् ॥
> शिष्यानुग्रह-सन्धानंअ स्मित-नित्य-युताननम् ।
> श्री-कृष्ण-प्रेम-सेवादि-दातारं दीन-पालकम् ॥
> समस्त-मङ्गलाधारं सर्वानन्द-मयं विभुम् ।
> ध्यायन् श्री-गुरुदेवं तं परमानन्दम् अश्नुते ॥ इति ।

तत्-पाद-पद्म-सविधे सेवोत्सुकम् आत्मानं च भावयेत्—
> दिव्य-श्री-हरि-मन्दिराढ्यम् अलिकं कण्ठं सुमालान्वितं
> वक्षः श्री-हरि-नाम-वर्ण-सुभगं श्री-खण्ड-लिप्तं पुनः ।
> शुभ्रं सूक्ष्म-नवाम्बरं विमलतां नित्यं वहन्तीं तनुं
> ध्यायेत् श्री-गुरु-पाद-पद्म-निकटे सेवोत्सुकं चात्मनः ॥ इति ।

[१०] अथ श्री-गुरु-पूजा-विधिः । तन्-मन्त्रेणैव सर्वं कुर्यात् । तद्, यथा— एतत् पाद्यं, एष प्रसादी गन्धः, एतत् प्रसादि-पुष्पम्, एष प्रसादी धूपः, एष प्रसादी दीपः, एतन् प्रसादि-नैवेद्यं, एतत् प्रसादि-पानीय-जलम्, इदम् आचमनीयम्, एतत् प्रसादि-ताम्बूलम्, एतत् प्रसादि-गन्ध-माल्यम्, एष प्रसादि- पुष्पाञ्जलिः इति । ततः प्रार्थना, यथा—
> हे श्री-गुरो भुवन-मङ्गल-नाम-धेय 
> ध्येयाङ्घ्रि-पद्मम् ऋषिभिः शरणं निजस्वम् । 
> दीनाय मे दय दया-सरितां पते श्री-
> कृष्णाङ्घ्रि-पद्म-भजनं सुलभं यद् अस्तु ॥ इति ।

ततस् तन्-मन्त्रं जप्त्वा तद्-गायत्रीं स्मरेत् । 

[११] ततः श्री-कृष्ण-चैतन्यं ध्यायेत्, यथा—
> श्रीमन्-मौक्तिक-दाम-बद्ध-चिकुरं सुस्मेर-चन्द्राननं
> श्री-खण्डागुरु-चारु-चित्र-वसनं स्रग्-दिव्य-भूषाञ्चितम् ।
> नृत्यावेश-रसानुमोद-मधुरं कन्दर्प-वेशोज्ज्वलं
> चैतन्यं कनक-द्युतिं निज-जनैः संसेव्यमानं भजे ॥

ततस् तं पूजयेत् एतत् पाद्यम् इत्य् आदि प्रत्येकम् उक्त्वा श्री-कृष्ण-चैतन्य-चन्द्राय नमः इति मन्त्रेण ।

[१२] श्री-नित्यानन्द-प्रभोर् ध्यानम्—
> कञ्जारेन्द्र-विनिन्दि-सुन्दर-गति-श्री-पादम् इन्दीवर-
> श्रेणी-श्याम-सद्-अम्बरं तनु-रुचा सान्ध्येन्दु-सम्मर्दकम् ।
> प्रेम्णा घूर्न-सुकञ्ज-खञ्जन-मदाजिन्-नेत्र-हास्याननं
> नित्यानन्दम् अहं स्मरामि सततं भूषोज्ज्वलाङ्ग-श्रियम् ॥

ततस् तं पूजयेत् । एतत् पाद्यम् इत्य् आदि प्रत्येकम् उक्त्वा श्री-नित्यानन्द-चन्द्राय नमः इति मन्त्रेण ।

[१३] श्रीमद्-अद्वैत-प्रभोर् ध्यानं, यथा—
> सद्-भक्तालि-निषेविताङ्घ्रि-कमलं कुन्देन्दु-शुक्लाम्बरं
> शुद्ध-स्वर्ण-रुचिं सुबाहु-युगलं स्मेराननं सुन्दरम् ।
> श्री-चैतन्य-दृशं वराभय-करं प्रेमाङ्ग-भूषाञ्चितम्
> अद्वैतं सततं स्मरामि परमानन्दैक-कन्दं प्रभुम् ॥ इति ।

ततस् तं पूजयेत् । एतत् पाद्यम् इत्य् आदि प्रत्येकम् उक्त्वा श्री-अद्वैत-चन्द्राय नमः इति मन्त्रेण । ततस् तुलसी-पत्राणि च श्री-प्रभुभ्यः समर्पयेत् ।

[१४] ततः श्री-गदाधरस्य ध्यानं, यथा—
> कारुण्यैक-मरन्द-पद्म-चरणं चैतन्य-चन्द्र-द्युतिं
> ताम्बूलार्पण-भङ्गि-दक्षिण-करं श्वेताम्बरं सद्-वरम् ।
> प्रेमानन्द-तनुं सुधा-स्मित-मुखं श्री-गौरचन्द्रेक्षणं
> ध्यायेच् छ्रील-गदाधरं द्विज-वरं माधुर्य-भूषोज्ज्वलम् ॥

ततः श्री-महाप्रभोः प्रसाद-निर्माल्यादिना श्री-गदाधरस्य श्री-श्रीवासादीनां च पूजा कर्तव्या । ततः श्री-गदाधरस्य पूजा, यथा -- एतत् पाद्यम् एष प्रसादी गन्ध इत्य् आदि प्रत्येकम् उक्त्वा श्री-गदाधराय नमः इति मन्त्रेण ।

[१५] ततः श्रीवासादीनां ध्यानं, यथा—
> ये चैतन्य-पदारविन्द-मधुपाः सत्-प्रेम-भूषोज्ज्वलाः
> शुद्ध-स्वर्ण-रुचो दृग्-अम्भु-पुलक-स्वेदैः सद्-अङ्ग-श्रियः ।
> सेवोपायन-पाणयः स्मित-मुखाः शुक्लाम्बराः सद्-वराः
> श्रीवासादि-महाशयान् सुख-मयान् ध्यायेत् तान् पार्षदान् ॥

ततः प्रसादैस् तेषां पूजा, यथा—एष प्रसादी गन्ध इत्य् आदि प्रत्येकम् उक्त्वा श्री-श्रीवासादिभ्यो नमः इति मन्त्रेण । ततः आरात्रिकं पूर्ववत् कुर्यात् ।

[१६] ततः मस्तकाञ्जलिर् भूत्वा सङ्क्षेपेण श्री-गुर्व्-आदीन् प्रणमेत् , यथा—
> गुरूणां पादाब्जान्य् अखिल-सुख-सद्मानि नितरां
> प्रभुं नित्यानन्दं कनक-रुचि-कृष्णं सुरनदीम् ।
> नमान्य् अद्वैतं माधव-तनयम् आह्लाद-वपुषं
> नवद्वीपं श्रीवास-मुख-रस-भक्तान् स्व-शिरसा ॥ इति ।

तथा प्रार्थना—
> प्रसीद श्री-नवद्वीप श्री-गङ्गे श्री-गुरो हरे ।
> श्री-चैतन्य-प्रभो नित्यानन्दाद्वैत कृपार्णव ॥
> हे श्री-गदाधर शची-सुत-हार्द-पात्र
> गान्धर्विका-सुख-तनो रस-सार-गात्र ।
> मां ते पदाब्ज-रजसा सदृशं विभाव्य 
> कीर्तिं प्रचारय निजां कुशलैर् विभाव्य ॥
> कल्पागा अमृताम्बुधेर् झष-वराः प्रेमाम्बुधेश् चातका
> मेघस्यामृत-पायिनो वर-विधोः पद्मानि चण्ड-त्विषः ।
> भृङ्गाः पद्म-वनस्य नाक-सदना विष्णोर् महान्तो हि ते
> भक्ता गौर-हरेः परं मयि कृपां कुर्वन्त्व् अनन्य-गतौ ॥ इति ।

[१७] ततश् च श्री-गुरोर् आज्ञां गृहीत्वा श्री-वृन्दावन-मध्ये श्री-राधा-कृष्ण-परिजन-मध्ये विराजमानां श्री-गुरु-देवीं ध्यात्वात्मानं तद्-दासी-रूपां भावयेत् । तत्रादौ श्री-गुरोः प्रार्थना, यथा यामले—
> त्वं गोपिका वृष-रवेस् तनयान्तिके’सि
> सेवाधिकारिणि गुरो निज-पाद-पद्मे ।
> दास्यं प्रदाय कुरु मां व्रज-कानने हि
> राधाङ्घ्रि-सेवन-रसे सुखिनीं सुखाब्धे ॥ इति ।

[१८] ततस् तद्-ध्यानम् । यथा, 
> कृपामरन्द-सम्पूर्णां शुद्ध-स्वर्ण-लसद्-रुचिम् ।
> क्षीण-मध्यां पृथु-श्रोणीं कस्तुरी-तिलकान्विताम् ॥
> तुङ्ग-स्तनीं विधु-मुखीं रत्नाभरण-भूषिताम् ।
> शोणान्तरीय-चित्रेन्दु-ज्योत्स्नाम्बर-विधारिणीम् ॥
> हरिन्मणि-चित्र-स्वर्ण-चूडिकां मधुर-स्मिताम् ।
> सीमन्तोपरि सद्-रत्नामलकालिल-सन्-मुखीम् ॥
> किशोरीं गोपिकां रम्यां राधिका-प्रीति-भूषणाम् ।
> सुन्दरीं सुकुमाराङ्गीं गुरुं ध्यायेत् प्रयत्नतः ॥ इति ।

[१९] ततस् तन्-मन्त्रं गायत्रीं च दशधा जपेत् । ततः आत्मनो ध्यानं यथा—
> श्री-गुरोश् चरणाम्भोज-कृपा-सिक्त-कलेवराम् ।
> किशोरीं गोप-वनितां नानालङ्कार-भूषिताम् ॥
> पृथु-तुङ्ग-कुच-द्वन्द्वां चतुः-षष्ठि-कलान्विताम् ।
> रक्त-चित्रान्तरीयाम् आवृत-शुक्लोत्तरीयकाम् ।
> स्वर्ण-चित्रारुण-प्रान्त-मुक्ता-दाम-सुकञ्चुलीम् ।
> चन्दनागुरु-काश्मीर-चर्चिताङ्गीं मधु-स्मिताम् ॥
> सेवोपायन-निर्माण-कुशलां सेवनोत्सुकाम् ।
> विनयादि-गुणोपेतां श्री-राधा-करुणार्थिनीम् ॥
> राधा-कृष्ण-सुखामोद-मात्र-चेष्टां सुपद्मिनीम् ।
> निगूढ-भावां गोविन्दे मदनानन्द-मोहिनीम् ॥
> नाना-रस-कलालाप-शालिनीं दिव्य-रूपिणीम् ।
> सङ्गीत-रस-सञ्जात-भावोल्लास-भरान्विताम् ॥
> तप्त-काञ्चन-शुद्धाभां स्व-सौख्य-गन्ध-वर्जिताम् ।
> दिवानिशं मनो-मध्ये द्वयोः प्रेम-भराकुलाम् ।
> एवम् आत्मानम् अनिशं भावयेत् भक्तिम् आश्रितः ॥ इति ।

[२०] अथ वृन्दावन-ध्यानं, यथा गौतमीय-तन्त्रे—
> ततो वृन्दावनं ध्यायेत् परमानन्द-वर्धनम् ।
> सर्वर्तु-कुसुमोपेतं पतत्रि-गुण-नादितम् ॥
> भ्रमद्-भ्रमर-झङ्कार-मुखरी-कृत-दिङ्-मुखम् ।
> कालिन्दी-जल-कल्लोल-सङ्गि-मारुत-सेवितम् ॥
> नाना-पुष्प-लता-बद्ध-वृक्ष-षण्डैश् च मण्डितम् ।
> कमलोत्पल-कह्लार-धूलि-धूसरितान्तरम् ॥
> तन्-मध्ये रत्न-भूमिं च सूर्यायुत-सम-प्रभाम् ।
> तत्र कल्प-तरूद्यानं नियतं प्रेम-वर्षिणम् ॥
> माणिक्य-शिखरालम्बि तन्-मध्ये मणि-मण्डपम् ।
> नाना-रत्न-गणैश् चित्रं सर्वर्तु-सुविराजितम् ॥
> नाना-रत्न-लसच्-चित्र-वितानैर् उपशोभितम् ।
> रत्न-तोरण-गोपुर-माणिक्याच्छादनान्वितम् ॥
> दिव्य-स्वर्ण-मुक्ता-भार-तार-हार-विराजितम् ।
> कोटि-सूर्य-समाभासं निमुक्तं षट्-तरङ्गकैः ।
> तन्-मध्ये रत्न-रचितं स्वर्ण-सिंहासनं महत् ॥ इति ।

[२१] तन्-मध्ये श्री-राधा-कृष्णं ध्यायेत् । तत्र श्री-कृष्ण-ध्यानं, पाद्मे पाताल-खण्डे (८१.३५-४२)—
> पीताम्बरं घन-श्यामं द्विभुजं वनमालिनम् ॥३५॥
> बर्हि-बर्ह-कृतोत्तंसं शशि-कोटि-निभाननम् ।
> घूर्णायमान-नयनं कर्णिकारावतंसिनम् ॥३६॥
> अभितश् चन्दनेनाथ मध्ये कुङ्कुम-बिन्दुना ।
> रचितं तिलकं भाले बिभ्रतं मण्डलाकृतिम् ॥३७॥
> तरुणादित्य-सङ्काशं कुण्डलाभ्यां विराजितम् ।
> घर्माम्बु-कणिका-राजद्-दर्पणाभ-कपोलकम् ॥३८॥
> प्रियास्य-न्यस्त-नयनं लीला-पाङ्गोन्नत-भ्रुवम् ।
> अग्र-भाग-न्यस्त-मुक्ता-विस्फुरत्-प्रोच्च-नासिकम् ॥३९॥
> दशन-ज्योत्स्नयाराजत्-पक्व-बिम्ब-फलाधरम् ।
> केयूराङ्गद-सद्-रत्न-मुद्रिकाभिर् लसत्-करम् ॥४०॥
> बिभ्रतं मुरलीं वामे पाणौ पद्मं तथैव च ।
> काञ्ची-दाम-स्फुरन्-मध्यं नूपुराभ्यां लसत्-पदम् ॥४१॥
> रति-केलि-रसावेश-चपलं चपलेक्षणम् ।
> हसन्तं प्रियया सार्धं हासयन्तं च तां मुहुः ॥४२॥
> इत्थं कल्प-तरोर् मूले रत्न-सिंहासनोपरि ।
> वृन्दारण्ये स्मरेत् कृष्णं संस्थितं प्रियया सह ॥४३॥

[२२] ततस् तद्-वामे राधिकां ध्यायेत्, यथा पाद्मे पाताल-खण्डे (८१.४३-५०)—
> वाम-पार्श्वे स्थितां तस्य राधिकां च स्मरेत् ततः ।
> नील-चोलक-संवीतां तप्त-हेम-सम-प्रभाम् ॥४४॥
> पट्टाञ्चलेनावृतार्ध-सुस्मेरानन-पङ्कजाम् ।
> कान्त-वक्त्रे न्यस्त-नेत्रां चकोरी-चञ्चलेक्षणाम् ॥४५॥
> अङ्गुष्ठ-तर्जनीभ्यां च निज-कान्त-मुखाम्बुजे ।
> अर्पयन्तीं पूग-फलं पर्ण-चूर्ण-समन्वितम् ॥४६॥
> मुक्ताहार-स्फुरच्-चारुपीनोन्नत-पयोधराम् ।
> क्षीण-मध्यां पृथु-श्रोणीं किङ्किणी-जाल-मण्डिताम् ॥४७॥
> रत्न-ताटङ्क-केयूर-मुद्रा-वलय-धारिणीम् ।
> रणत्-कटक-मञ्जीर-रत्न-पादां गुलीयकाम् ॥४८॥
> लावण्य-सार-मुग्धाङ्गीं सर्वावयव-सुन्दरीम् ।
> आनन्द-रस-सम्मग्नां प्रसन्नां नव-यौवनाम् ॥४९॥
> सख्यश् च तस्या विप्रेन्द्र तत्-समान-वयो-गुणाः ।
> तत्-सेवन-पराभाव्याश् चामर-व्यजनादिभिः ॥५०॥

[२३] यामले यथा शिव उवाच—
> प्रधानाष्ट-दलेष्व् एवम् अष्ट श्री-ललितादयः ।
> राधा-कृष्ण-सुखामोदाः सेवोपायन-पाणयः ॥
> सुवृन्दा यत्नतो ध्येयास् तत्रादौ ललितोत्तरे ।
> ऐशान्ये तु विशाखैन्द्रे चित्रेन्दु-रेखिकाग्नये ॥
> याम्ये चम्पक-वल्ली च नैरृत्ये रङ्ग-वेदिका ।
> पश्चिमे तुङ्ग-विद्याथ सुदेवी वायवे तथा ॥
> गोरोचनारुचि-मनोहर-कान्ति-देहां
> मायूर-पुच्छ-तुलित-च्छवि-चारु-चेलाम् ।
> राधे तव प्रिय-सखीं च गुरुं सखीनां
> ताम्बूल-भक्ति-ललितां ललितां नमामि ॥
> सौदामिनी-निचय-चारु-रुचि-प्रतीकां
> तारावलि-ललित-कान्ति-मनोज्ञ-चेलाम् ।
> श्री-राधिके तव विचित्र-गुणानुरूपां
> सद्-गन्ध-चन्दन-रतां कलये विशाखाम् ॥
> काश्मीर-कान्ति-कमनीय-कलेवराभां
> सुस्निग्ध-काच-निचय-प्रभा-चारु-चेलाम् ।
> श्री-राधिके तव मनोरथ-वस्त्र-दाने
> चित्रां विचित्र-हृदयां सदयां प्र्पद्ये ॥
> नृत्योत्सवां हि हरिताल-समुज्ज्वलाभां
> सद्-दाडिम-कुसुम-कान्ति-मनोज्ञ-चेलाम् ।
> वन्दे मुदा रुचि-विनिर्जित-चन्द्र-लेखां
> श्री-राधिके तव सखीम् अहम् इन्दुलेखाम् ॥
> सद्-रत्न-चामर-करां वर-चम्पकाभां
> चासाख्य-पक्ष-रुचिर-च्छवि-चारु-चेलाम् ।
> सर्वान् गुणान् तुलयितुं दधतीं विशाखां
> राधे’थ चम्पकलतां भवत्याः प्रपद्ये ॥
> सत्-पद्म-केशर-मनोहर-कान्ति-देहां
> प्रोद्यज्-जवा-कुसुम-दीधिति-चारु-चेलाम् ।
> प्रायेण चम्पक-लताधिगुणां सुशीलां
> राधे भजे प्रिय-सखीं तव रङ्ग-देवीम् ॥
> सच्-चन्द्र-मण्डल-मनोरम-कुङ्कुमाभां
> पाण्डु-च्छवि-प्रचुर-कान्ति-लसद्-दुकूलाम् ।
> सर्वत्र कोविदतया महितां समज्ञां 
> राधे भजे प्रिय-सखीं तव तुङ्गविद्याम् ॥
> प्रोत्तप्त-शुद्ध-कनक-च्छवि-चारु-देहां
> प्रोद्यत्-प्रवाल-निचय-प्रभ-चारु-चेलाम् ।
> सर्वानुजीवन-गुणोज्ज्वल-भक्ति-दक्षां
> श्री-राधिके तव सखीं कलये सुदेवीम् ॥

[२४] अथाष्टोपदलेष्व् एवम् अनङ्ग-मञ्जरी-मुखाः ।
> सयूथा यत्नतो ध्येयास् तत्रोत्तरे दल-द्वये ॥
> अनङ्ग-मञ्जरी तस्या वामे मधुमती मता ।
> पूर्वयोर् विमला वामे श्यामला दक्षिणे द्वयोः ।
> पालिका-मङ्गले वारुणयोर् धन्या च तारका ॥
> अथ किञ्जल्क-पार्श्व-स्थाः सर्वदा सेवनोत्सुकाः ।
> प्रिय-नर्म-सखीर् ध्यायेत् कृष्ण-दक्षिणतः क्रमात् ॥
> लवङ्ग-मञ्जरीं रूप-मञ्जरीं रस-मञ्जरीम् ।
> गुण-रत्य्-उत्तरे नाम मञ्जर्यौ भद्र-मञ्जरीम् ॥
> लीला-मञ्जरीकां चैव विलास-मञ्जरीं तथा ।
> विलास-मञ्जरीं चान्यां मञ्जर्यौ केलि-कुन्दयोः ॥
> मदनाशोक-मञ्जर्यौ मञ्जुलालीं सुधा-मुखीम् ।
> पद्म-मञ्जरिकाम् एताः षोडश प्रवरा मताः ॥ इति ।

श्री-वृन्दान्दीनां ध्यानं, यथा—
> गाङ्गेय-चाम्पेय-तडिद्-विनिन्दि-
> रोचिः-प्रवाह-स्नपितात्म-वृन्दे ।
> बन्धूकवद्-द्योतित-दिव्य-वासो
> वृन्दे भजे त्वच्-चरणारविन्दम् ॥
> वसन्त-कालोद्भव-केतकी-तति-प्रभा-
> विडम्ब्य्-उद्भट-कान्ति-डम्बराम् ।
> विनिन्दितेन्दीवर-भास्वराम्बराम्
> अनङ्ग-पूर्वां प्रणमामि मञ्जरीम् ॥
> गोरोचनाविनिन्दि-निजाङ्ग-कान्तिं
> मायूर-पिञ्छाभ-सुचीन-वस्त्राम् ।
> श्री-राधिका-पाद-सरोज-दासीं
> रूपाख्यकां मञ्जरिकां भजे’हम् ॥
> प्रतप्त-हेमाङ्ग-रुचिं मनोज्ञां 
> शोणाम्बरां चारु-सुभूषणाढ्याम् ।
> श्री-राधिका-पाद-सरोज-दासीं
> तां मञ्जुलालीं निरतं भजामि ॥
> तारा-निवास-युगलं वसानां
> तडित्-समान-सुतनु-च्छविं च ।
> श्री-राधिकाया निकटे वसन्तीं 
> भजे सुरूपां रति- मञ्जरीं ताम् ॥
> हंस-पक्ष-रुचिरेण वाससा
> संयुक्तां विकच-चम्पक-द्युतिम् ।
> चारु-रूप-गुण-सम्पदान्वितां
> सर्वदापि रस- मञ्जरीं भजे ॥
> जवा-निभ-दुकूलाढ्यां
> तडिद्-आलितनु-च्छविम् ।
> कृष्णामोद-कृपापेक्षां
> भजे’हं गुण- मञ्जरीम् ॥
> स्वर्ण-केतकी-विनिन्दिकायिकां
> निन्दित-भ्रमर-कान्तिकाम्बराम् ।
> कृष्ण-पाद-कमलोप-सेविनीम्
> अर्चयामि सुविलास- मञ्जरीम् ॥
> चपलाद्-द्युति-निन्दि-कायिकां
> शुभ-ताआवलि-शोभिताम्बराम् ।
> व्रज-राज-सुत-प्रमोदिनीं
> प्रभजे तां च लवङ्ग- मञ्जरीम् ॥
> विशुद्ध-हेमाब्ज-कलेवराभां
> काच-द्युति-चारु-मनोज्ञ-चेलाम् ।
> श्री-राधिकाया निकटे वसन्तीं
> भजाम्य् अहं कस्तूरी- मञ्जरीं ताम् ॥
> एतासां सङ्गिनी भूत्वा
> स्व-गुर्व्-आज्ञानुसारतः ।
> राधा-माधवयोर्ः सेवां
> कुर्यान् नित्यं प्रयत्नतः ॥ इति ।

[२५] ततः श्री-कृष्णं तन्-मन्त्रेणैव पूजयेत् । यथा— एतत् पाद्यम् इत्यादिना । तथा श्री-राधिकां तन्-मन्त्रेणैव पूजयेत् । यथा एतत् पाद्यम् इत्य् आदिना । ततः प्रत्येकं सखीं पूजयित्वा बाह्य-पूजां कुर्यात् । ततो गुरु-मन्त्रं दशधा जपेत् । तद्-गायत्रीं जपेत् । ततः श्री-कृष्ण-मन्त्रम् अष्टोत्तर-सहस्रम् अष्टोत्तरशतं वा जपेत् । ततः काम-गायत्रीं च दशधा जपेत् । ततः श्री-राधा-मन्त्रम् अष्टोत्तर-शतं जपेत् । तद्-गायत्रीं च दशधा जपेत् । ततो जप-समर्पणं कुर्यात् । 
> गुह्यातिगुह्य-गोप्ता त्वं गृहाणास्मत्-कृतं जपम् ।
> सिद्धिर् भवतु मे देव त्वत्-प्रसादात् त्वयि स्थिते ॥
> वृन्दावने सुर-महीरुह-योग-पीठे
> सिंहासने स्व-रमणेन विराजमानाम् ।
> पाद्यार्घ्य-धूप-विधु-दीप-चतुर्-विधान्
> अस्रग्-भूषणादिभिर् अहं परिपूजयानि ॥ [Sअङ्कल्प-कल्प-द्रुम, ५२]

कृष्ण-देवा-सार्वभौम-कृत-टीका—वन-भ्रमण-क्रमेण आगत्य वृन्दावने कल्प-वृक्ष-योग-पीठ-सिंहासने श्री-कृष्णेन सह विराजमानां त्वां पाद्यार्ध्य-धूप-कर्पूर-दीप-चतुर्विधान्न-माल्यालङ्कारादिभिः पूजयानि ।

[२६] ततो विज्ञप्ति-पाठः (BRS १.२.१५४-१५६)—
> मत्-तुल्यो नास्ति पापात्मा नापराधी च कश्चन ।
> परिहारे’पि लज्जा मे किं ब्रूवे पुरुषोत्तम ॥
> युवतीनां यथा यूनि यूनां च युवतौ यथा ।
> मनो’भिरमते तद्वन् मनो’भिरमतां त्वयि ॥
> भूमौ स्खलित-पादानां भूमिर् एवावलम्बनम् ।
> त्वयि जातापराधानां त्वम् एव शरणं प्रभो ॥
> कदाहं यमुना-तीरे नामानि तव कीर्तयन् ।
> उद्बाष्पः पुण्डरीकाक्ष रचयिष्यामि ताण्डवम् ॥

[२७] गोविन्द-वल्लभे राधे प्रार्थये त्वाम् अहं सदा ।

त्वदीयम् इति जानातु गोविन्द मां त्वया सह ॥

कदा गान-कला-नृत्यं शिक्षयिष्यसि राधिके ।

येन तुष्टो हरिस् ते मां किङ्करीम् इति मन्यते ॥

राधे वृन्दावनाधीशे करुणामृत-वाहिनि ।

कृपया निज-पादाब्ज-दास्यं मह्यं प्रदीयताम् ॥

तवैवास्मि तवैवास्मि न जीवामि त्वया विना ।

इति विज्ञाय राधे त्वं नय मां चरणान्तिके ॥

[२८] ततः पद्य-पञ्चकं पठेत्—
> संसार-सागरान् नाथौ पुत्र-मित्र-गृहाकुलात् ।
> गोप्तारौ मां युवाम् एव प्रपन्न-भय-भञ्जनौ ॥
> यो’हं ममास्ति यत् किञ्चिद् इह लोके परत्र च ।
> तत् सर्वं भवतोर् अद्य चरणेषु मयार्पितम् ॥
> अहम् अप्य् अपराधानाम् आलयस् त्यक्त-साधनः ।
> अगतिश् च ततो नाथौ भवन्तौ मे भवेद् गतिः ॥
> तवास्मि राधिका-नाथ कर्मणा मनसा गिरा ।
> कृष्ण-कान्ते तवैवास्मि युवाम् एव गतिर् मम ॥
> शरणं वां प्रपन्नो’स्मि कौर्णा-निकराकरौ ।
> प्रसादं कुरुतां दास्यं मयि दुष्टे’पराधिनि ॥
> इत्य् एवं जपतां नित्यं प्रस्ताव्य-पद्य-पञ्चकम् ।
> अचिराद् एव तद्-दास्यम् इच्छतां मुनि-सत्तम ॥ इति ।

[२९] ततः प्रसाद-गन्धादिभिर् वैष्णवान् पूजयेत् । एते प्रसादि-गन्ध-पुष्पे वैष्णवेभ्यो नमः इति । 
> शुकः सूतस् तथा व्यासो नारदः कपिलो मनुः ।
> प्रह्लादश् चाम्बरीषश् च हनुमांश् विभीषणः ॥
> अक्रूरश् चोद्धवः श्रीमन्-मार्कण्डेयो युधिष्ठिरः ।
> यमो निमिर् ध्रुवो भीष्मः पृथुश् चैव बलिस् तथा ॥
> सनकाद्याश् च ते सर्वे तथैवान्ये च वैष्णवाः ।
> निर्माल्यं वासुदेवस्य सर्वे गृह्णन्तु कामदम् ॥ 

इति पाद्मोक्त-मन्त्रेण प्रसाद-निर्माल्य-नैवेद्यादिकं वैष्णवेभ्यः समर्पयेद् इति ।

[३०] अथ तुलसी-पूजा । 
> प्राग् दत्त्वार्घ्यं ततो’व्यर्च्य गन्ध-पुष्पाक्षतादिना ।
> स्तुत्वा भगवतीं तां च प्रणमेत् प्रार्ह्त्य दण्डवत् ॥ (HBV ९.९९)

तत्रार्घ्य-मन्त्रः, यथा--
> श्रियः श्रिये श्रियावासे नित्यं श्रीधर-सत्कृते ।
> भक्त्या दत्तं मया देवि अर्घ्यं गृह्ण नमो’स्तु ते ॥ (HBV ९.१००)

इति पठित्वा इदम् अर्घ्यं श्री-तुलस्यै नमः ।

अथ पूजा मन्त्रः—
> निर्मिता त्वं पुरा देवैर् अर्चिता त्वं सुरासुरैः ।
> तुलसी हर मे पापं पूजां गृह्ण नमो’स्तु ते ॥ (HBV ९.१०१)

अथ स्तुति-मन्त्रः—
> महा-प्रसाद-जननी सर्व-सौभाग्य-वर्धिनी ।
> आधि-व्याधि-हरो नित्यं तुलसि त्वं नमो’स्तु ते ॥ (HBV ९.१०२)

अथ प्रार्थना-मन्त्रः—
> श्रीयं देहि यशो देहि कीर्तिम् आयुस् तथा सुखम् ।
> बलं पुष्टिं तथा धर्मं तुलसि त्वं प्रसीद मे ॥ (HBV ९.१०३)

प्रणाम-वाक्यं या दृष्टा निखिलाघ-सङ्घ-दमनी (HBV ९.१०४) इति । ततः प्रणमेत् वन्दे’हं श्री-गुरोः इति ।

इति प्रातः-कृत्यम् । 

इति श्री-साधनामृत-चन्द्रिकायां द्वितीयः प्रकाशः ।

III।


### तृतीयः प्रकाशः

[१] अथ पूर्वाह्न-कृत्यम् । तत्रादौ गौरचन्द्रस्य यथा भावन-सार-सङ्ग्रहे—
> हरि-वन-गति-लीलां व्याकुली-भूत-गोष्ठां
> स्मृति-विषय-गतां यः कारयामास साक्षात् । 
> तद्-अनुकरण-कारी भक्त-वृन्दस्य मध्ये
> तम् अहम् इह भजामि गौरचन्द्रं हि नित्यम् ॥ इति ।

[२] स्मरण-मङ्गले (५)—
> पूर्वाह्ने धेनुमित्रैर्विपिनमनुसृतं गोष्ठलोकानुयातं 
> कृष्णं राधाप्तिलोलं तदभिसृतिकृते प्राप्ततत्कुण्डतीरम् । 
> राधाञ्चालोक्य कृष्णं कृतगृहगमनार्ययार्कार्चनायै 
> दिष्टां कृष्णप्रवृत्त्यै प्रहितनिजसखीवर्त्मनेत्रां स्मरामि ॥

[३] सनत्-कुमार-संहितायां च ।
> 

इति पूर्वाह्न-कृत्यम् । 

इति श्री-साधनामृत-चन्द्रिकायां तृतीयः प्रकाशः ।

IV।


### चतुर्थः प्रकाशः 

[१] अथ मध्याह्न-कृत्यम् । तत्र मान्त्राद्य्-एकतर-स्नानं कुर्यात्, यथोक्तं हरि-भक्ति-विलासे (३.४२-४६)—
> मान्त्रं पार्थिवम् आग्नेयं वायव्यं दिव्यम् एव च ।
> वारुणं मानसं चेति स्नानं सप्त-विधं स्मृतम् ॥
> शं न आपस् तु वै मान्त्रं मृद्-आलम्भं तु पार्थिवम् ।
> भस्मना स्नानम् आग्नेयं स्नानं गोरजसानिलम् ॥
> आतपे सति या वृष्टिर् दिव्यं स्नानं तद् उच्यते ।
> बहिर् नद्यादिषु स्नानं वारुणं प्रोच्यते बुधैः ।
> ध्यानं यन् मनसा विष्णोर् मानसं तत् प्रकीर्तनम् ॥

किं च—
> असामर्थ्येन कायस्य काल-देशाद्य्-अपेक्षया ।
> तुल्य-फलानि सर्वाणि स्युर् इत्य् आह पराशरः ॥
> स्नानानां मानसं स्नानं मन्व्-आद्यैः परमं स्मृतम् ।
> कृतेन येन मुच्यन्ते गृहस्था अपि वै द्विजाः ॥

ततः पूजा-सम्भारैर् यथा-पूर्ववत् श्री-गुर्व्-आदि-क्रमेण मध्याह्न-पूजा । विज्ञप्ति-पाठादिकं कुर्यात् । अथ तत्र ध्यानं यथा क्रम-दीपिकायाम् (३.१-१६, २३-३१)
> अथ प्रकट-सौरभोद्गलित-माध्वीकोत्फुल्लसत्-
> प्रसून-नव-पल्लव-प्रकर-नम्र-शाखैर् द्रुमैः ।
> प्रफुल्ल-नव-मञ्जरी-ललित-वल्लरी-वेष्टितैः 
> स्मरेच् छिशिरितं शिवं सित-मतिस् तु वृन्दावनम् ॥१
> विकाशि-सुमनो-रमास्वादन-मञ्जुलैः सञ्चरच्-
> छिलिमुखोद्गतैर् मुखरितान्तरं झङ्कृतैः ।
> कपोत-शुक-शारिकापर-भृतादिभिः पत्रिभिर्
> विराणितम् इतस् ततो भुजग-शत्रु-नृत्याकुलम् ॥२
> कलिन्द-दुहितुश् चलल्-लहरि-विप्रुषां वाहिभिर्
> विनिद्र-सरसी-रुहोदर-रजश् चयोद्धूसरैः ।
> प्रदीपित-मनोभव-व्रज-विलासिनी-वाससां
> विलोलन-परैर् निषेवितम् अनारतं मारुतैः ॥३
> प्रवाल-नव-पल्लवं मरकत-च्छदं वज्र-मौ-
> क्तिक-प्रकर-कोरकं कमल-राग-नाना-फलम् ।
> स्थविष्ठम् अखिल-र्तुभिः सतत-सेवितं कामदं
> तद्-अन्तरम् अपि कल्पकाङ्घ्रिपम् उदञ्चितं चिन्तयेत् ॥४
> सुहेम-शिखरावलेर् उदित-भानुवद्-भास्वराम्
> अधो’स्य कनक-स्थलीम् अमृत-शीकरासारिणः ।
> प्रदीप्त-मणि-कुट्टिमां कुसुम-रेणु-पुञ्जोज्ज्वलां
> स्मरेत् पुनर् अतन्द्रितो विगत-षट्तनङ्गां बुधः ॥५
> तद्-रत्न-कुट्टिम-निविष्ट-महिष्ठ-योग-
> पीठे’ष्ट-पत्रम् अरुणं कमलं विचिन्त्य ।
> उद्यद्-विरोचन-सरोचिर् अमुष्य मध्ये
> सञ्चिन्तयेत् सुख-निविष्ठम् अथो मुकुन्दम् ॥६
> सूत्राम-रत्न-दलिताञ्जन-मेघ-पुञ्ज-
> प्रत्यग्र-नील-जलजन्म-समान-भासम् ।
> सुस्निग्ध-नील-घन-कुञ्चित-केश-जालं
> राजन्-मनोज्ञ-शिति-कण्ठ-शिखण्ड-चूडम् ॥७
> आपूर्ण-शारद-गताङ्कुश-शाङ्क-बिम्ब-
> कान्ताननं कमल-पत्र-विशाल-नेत्रम् ।
> रत्न-स्फुरन्-मकर-कुण्डल-रश्मि-दीप्त-
> गण्ड-स्थली-मुकुरम् उन्नत-चारु-नासम् ॥८
> सिद्नूर-सुन्दरतराधरम् इन्दु-कुन्द-
> मन्दार-मन्द-हसित-द्युति-दीपिताङ्गम् ।
> वन्य-प्रवाल-कुसुम-प्रचयावकॢप्त-
> ग्रैवेयकोज्ज्वल-मनोहर-कम्बु-कण्ठम् ॥९
> मत्त-भ्रमर-जुष्ट-विलम्बमान-
> सन्तान-कप्र-सव-दाम-परिष्कृतांसम् ।
> हारावली-भगण-राजित-पीवरोरो-
> व्योम-स्थली-लसित-कौस्तुभ-भानुमन्तम् ॥१०
> श्रीवत्स-लक्षण-सुलक्षितम् उन्नतांसम्
> आजानु-पीन-परिवृत्त-सुजात-बाहुम् ।
> आबन्धुरोदरम् उदार-गम्भीर-नाभिं
> भृङ्गाङ्गना-निकर-मञ्जुल-रोम-राजिम् ॥११
> नाना-मणि-प्रघटिताङ्गद-कङ्कणोर्मि-
> ग्रैवेय-सार-सन-नूपुर-तुन्द-बन्धम् ।
> द्व्याङ्ग-राग-परिपञ्जरिताङ्ग-यष्टिम्
> आपीत-वस्त्र-परिवीत-नितम्ब-बिम्बम् ॥१२
> चारूरु-जानुम् अनुवृत्त-मनोज्ञ-जङ्घ-
> कान्तोन्नत-प्रपद-निन्दित-कूर्म-कान्तिम् ।
> माणिक्य-दर्पण-लसन्-नखराजि-राजद्-
> रत्नाङ्गुलि-च्छदन्-सुन्दर-पाद-पद्मम् ॥१३
> मत्स्याङ्कुशारदर-केतु-यवाब्ज-वज्र-
> संलक्षितारुण-कराङ्घ्रि-तलाभिरामम् ।
> लावण्य-सार-समुदाय-विनिर्मिताङ्ग-
> सौन्दर्य-निर्जित-मनोभव-देह-कान्तिम् ॥१४
> आस्यारविन्द-परिपूरित-वेणु-रन्ध्र-
> लोलत्-कराङ्गुलि-समीरित-दिव्य-रागैः ।
> शश्वद्-द्रवी-जृत-विकृष्ट-समस्त-जन्तु-
> सन्तान-सन्ततिम् अनन्त-सुखाम्बु-राशिम् ॥१५॥
> अथ सुललित-गोप-सुन्दरीणां
> पृथु-निविवीष-नितम्ब-मन्थराणाम् ।
> गुरु-कुच-भर-भङ्गुरावलग्न-
> त्रिवलि-विजृम्भित-रोम-राजि-भाजाम् ॥२३॥
> तद्-अतिमधुर-चारु-वेणु-वाद्या-
> मृत-रस-पल्लविताङ्गजाङ्घ्रि-पानाम् ।
> मुकुल-विसर-रम्य-रूढ-रोमोद्-
> गम-समलङ्कृत-गात्र-वल्लरीणाम् ॥२४॥
> तद्-अतिरुचिर-मन्द-हास-चन्द्रा-
> तप-परिजृम्भित-राग-वारिणाशेः ।
> तरलतर-तरङ्ग-भङ्ग-विप्रुट्-
> प्रकर-सम-श्रम-बिन्दु-सन्ततानाम् ॥२५॥
> तद्-अतिललित-मन्द-चिल्लि-चाप
> च्युत-निशितेक्षण-मार-वाण-वृष्ट्या ।
> दलित-सकल-मर्म-विह्वलाङ्ग-
> प्रविसृत-दुःसह-वेपथु-व्यथानाम् ॥२६॥
> तद्-अतिरुचिर-कर्म-रूप-शोभा-
> मृत-रस-पान-विधान-लालसाभ्याम् ।
> प्रणय-सलिल-पूर-वाहिनीनाम्
> अलस-विलोल-विलोचनाम्बुजाभ्याम् ॥२७॥
> विश्रंसत्-कवरी-कलाप-विगलत्-फुल्ल-प्रसून-श्रवन्-
> माध्वी-लम्पट-चञ्चरीक-घटया संसेवितानां मुहुः ।
> मारोन्माद-मद-स्खलन्-मृदु-गिराम् आलोल-काञ्च्य्-उछ्वसन्-
> नीवी-विश्लथमान-चीन-सिचयान्ताविर्नितम्ब-त्विषाम् ॥२८॥
> स्खलित-ललित-पादाम्भोज-मन्दाभिघात-
> क्वणित-मणि-तुलाकोट्याकुलाशा-मुखानाम् ।
> चलद्-अधर-दलानां कुड्मलत्-पक्ष्मलाक्षि-
> द्वय-सरसि-रुहणाम् उल्लसत्-कुण्डलानाम् ॥२९॥
> द्राघिष्ठ-श्वसन-समीरणाभि-ताप-
> प्रम्लानी-भवद्-अरुणोष्ठ-पल्लवानाम् ।
> नानोपायन-विलसत्-कराम्बुजानाम्
> आलीभिः सतत-निषेवितं समन्तात् ॥३०॥
> तासाम् आयत-लोल-नील-नयन-व्याकोश-नीलाम्बुज-
> स्रग्भिः सम्परिपूजिताखिल-तनुं नाना-विलासास्पदम् ।
> तन्-मुग्धानन-पङ्कज-प्रविगलन्-माध्वी-रसास्वादनीं
> बिभ्राणं प्रणयोन्मदाक्षि-मधुकृन्-मालां मनोहारिणीम् ॥३१॥

[२] अथ मानसोपचारैः पाद्य-गन्ध-धूप-दीप-नैवेद्याचमन-ताम्बूल-गन्ध-माल्यादिभिः पूजयेत् । ततो बहिर् नाना-व्यञ्जन-घृत-शाल्यन्नादिकं मूल-मन्त्रेणार्पयित्वा द्वारे कवाटं दत्त्वा बहिर् गच्छेत् । ततो भोजन-विज्ञप्तिं पठेत् ।
> द्विज-स्त्रीणां भक्ते मृदुनि विदुरान्ने व्रज-गवां 
> दधि-क्षीरे सख्युः स्फुट-चिपिट-मुष्टो मुररिपो ।
> यशोदायाः स्तन्ये व्रज-युवती-दत्ते मधुनि ते
> यदासीद् आमोदस् तम् अयम् उपहारो’पि कुरुताम् ॥
> या प्रीतिर् विदुरार्पिते मुररिपो कुन्त्य्-अर्पिते यादृशी
> या गोवर्धन-मूर्धनि या च पृथुके स्तन्ये यशोदार्पिते ।
> भारद्वाज-समर्पिते शवरिका-दत्ते’धरे योषितां
> या वा ते मुनि-भाविनी-विनिहिते’न्ने’त्रापि ताम् अर्पय ॥
> क्षीरे श्यामलयार्पिते कमलया विश्राणिते फाणिते
> दत्ते लड्डुनि भद्रया मधु-रसे सोमाभया लम्भिते ।
> तुष्टिर् या भवतस् ततः शत-गुणाः राधा-निदेशान् मया 
> न्यस्ते’स्मिन् पुरतस् त्वम् अर्पय हरे रम्योपहारे रतिम् ॥

ततस् तालिवादनैर् द्वारम् उद्घाट्याचमनं दत्त्वा ताम्बूलम् अर्पयेत् । ततो राजोपचारारात्रिकं पूर्ववत् कृत्वा सजल-शङ्खं भ्रामयित्वा प्रयत्नतः देवं स्वापयेत् । ततो द्वारे कवाटं दत्त्वा बहिर् निर्गत्यासनोपरि पूर्वाभिमुखी उपविश्य स्व-मन्त्रं जपेत् ।

[३] ततो मध्याह्न-लीला-स्मरणं । तत्रादौ गौर्चन्द्रस्य भावन-सार-सङ्ग्रहे—
> सहालि-श्री-राधा-सहित-हरि-लीलां बहुविधां
> स्मरन् मध्याह्नीयां पुलकित-तनुर् गद्गद-वचाः ।
> ब्रुवन् व्यक्तं तां च स्वजन-गण-मध्ये’नुकुरुते 
> शची-सूनुर् यस् तं भज मम मनस् त्वं बत सदा ॥

[४] स्मरण-मङ्गले (६)
> मध्याह्ने’न्योन्य-सङ्गोदित-विविध-विकारादि-भूषा-प्रमुग्धौ 
> वाम्योत्कण्ठातिलोलौ स्मर-मख-ललिताद्य्-आलि-नर्माप्त-शातौ । 
> दोलारण्याम्बु-वंशी-हृति-रति-मधु-पानार्क-पूजादि-लीलौ 
> राधा-कृष्णौ स-तृष्णौ परिजन-घटया सेव्यमानौ स्मरामि ॥ इति ।
> 

[५] तत उत्थाय चतुर्वारं प्रदक्षिणं कृत्वा श्री-तुलसीं पूर्ववत् सम्पूज्य श्री-गुर्व्-आदीन् दण्डवत् प्रणमेत् । ततश् च—
> आसाम् अहो चरण-रेणु-जुषाम् अहं स्यां
> वृन्दावने किम् अपि गुल्म-लतौषधीनाम् ।
> या दुस्त्यजं स्व-जनम् आर्य-पथं च हित्वा
> भेजुर् मुकुन्द-पदवीं श्रुतिभिर् विमृग्याम् ॥ [१०.४७.६१]

इति पठित्वा व्रज-धूलि-सेवनं कुर्यात् । ततश् च—
> अकाल-मृत्यु-हरणं सर्व-व्याधि-विनाशनम् ।
> विष्णोः पादोदकं पीत्वा शिरसा धारयाम्य् अहम् ॥

इति पठित्वा चरणामृतं पीत्वा किञ्चित् स्व-शिरसि धारयेत् । 
> रुदन्ति पातकाः सर्वे निःश्वसन्ति मुहुर् मुहुः ।
> हा हा कृत्वा पलायन्ते जगन्नाथान्न-भक्षणात् ॥
> प्रसादम् अन्नं तुलसी-विमिश्रं
> विशेषतः पाद-जलेन सिक्तम् ।
> यो’श्नाति नित्यं पुरतो मुरारेः
> प्राप्नोति यज्ञायुत-कोटि-पुण्यम् ॥

इति मध्याह्न-कृत्यम् ।

V।


### पञ्चमः प्रकाशः

[१] अथ अपराह्न-कृत्यम् । तत्र सङ्ख्या-निबद्ध-श्री-नाम-ग्रहणं श्री-भागवतादि-भक्ति-शास्त्र-श्रवणादि कर्तव्यम् । अथापराह्न-लीला-स्मरणं, तत्रादौ श्री-गौरचन्द्रस्य, यथा भावना-सार-सङ्ग्रहे—
> परावृत्तिं गोष्ठे व्रज-नृपति-सूनोर् विपिनतो
> महानन्दाम्भोधेः सपदि जनयित्रीं स्व-हृदये ।
> स्मरन् श्री-गौराङ्गो नटति वलते निःश्वसिति च 
> क्षणं मुह्यन् सर्वान् विवशयति यस् तं भज मनः ॥

[२] स्मरण-मङ्गले (७)—
> श्री-राधां प्राप्त-गेहां निज-रमण-कृते कॢप्त-नानोपहारां 
> सुस्नातां रम्य-वेशां प्रिय-मुख-कमलालोक-पूर्ण-प्रमोदाम् । 
> कृष्णं चैवापराह्णे व्रजम् अनुचलितं धेनु-वृन्दैर् वयस्यैः 
> श्री-राधालोक-तृप्तं पितृ-मुख-मिलितं मातृ-मृष्टं स्मरामि ॥
> 

इति अपराह्न-कृत्यम् । 

इति श्री-साधनामृत-चन्द्रिकायां पञ्चमः प्रकाशः ।

VI।


### षष्ठः प्रकाशः 

[१] अथ सायाह्न-कृत्यम् । ततः पूर्ववत् सायाह्न-स्नान-तिलकादिकं कृत्वा द्वारम् उद्घाट्य श्री-देवम् उत्थाप्याचमनं दत्त्वा किञ्चिद् भोजयित्वा चारत्रिकं च कुर्यात् । ततः सायाह्न-लीला-स्मरणं, तत्रादौ श्री-गौरचन्द्रस्य, यथा भावना-सार-सङ्ग्रहे—
> सायन्तनीं कृष्ण-मनोज्ञ-लीलां
> स्नानाशनाद्यां हि मुहुर् विचिन्त्य ।
> स्व-भक्त-मध्ये’नुकरोति नित्यं
> तां यो मनस् तं भज गौरचन्द्रम् ॥ 

[२] स्मरण-मङ्गले (८)—
> सायं राधा स्वसख्या निज-रमण-कृते प्रेषितानेक-भोज्यां 
> सख्यानीतेश-शेषाशन-मुदित-हृदं तां च तं च व्रजेन्दुम् । 
> सुस्नातं रम्य-वेशं गृहम् अनुजननी-लालितं प्राप्त-गोष्ठं 
> निर्व्यूढो’स्रालि-दोहं स्व-गृहम् अनु पुनर् भुक्तवन्तं स्मरामि ॥ 
> 

इति सायाह्न-कृत्यम् । 

इति श्री-साधनामृत-चन्द्रिकायां षष्टः प्रकाशः ।

VII।


### सप्तमः प्रकाशः 

[१] अथ प्रदोष-कृत्यम् । तत्र प्रदोष-लीला-स्मरणम् । तत्रादौ गौरचन्द्रस्य भावना-सार-सङ्ग्रहे—
> समुत्कण्ठासन्ना कलित-हरि-वार्ता बत यथा-
> भिसृत्यासौ राधा हरिम् अपि निकुञ्जे गतवती ।
> तथात्मानं मत्वा कटि-निहित-पाणिर् विशति च
> स्खलन् गच्छन् गौरो नटति धृत-कम्पाश्रु-पुलकः ॥ इति ।

[२] स्मरण-मङ्गले (९)—
> राधां सालीगणान्ताम् असित-सित-निशा-योग्य-वेशां प्रदोषे 
> दूत्या वृन्दोपदेशाद् अभिसृत-यमुना-तीर-कल्पाग-कुञ्जाम् । 
> कृष्णं गोपैः सभायां विहित-गुणि-कलालोकनं स्निग्ध-मात्रा 
> यत्नाद् आनीय संशायितम् अथ निभृतं प्राप्त-कुञ्जं स्मरामि ॥

[३] ततश् च यथा-शक्ति अन्न-व्यञ्जनादिक-मिष्टान्न-दुग्ध-सुवासित-जलादिकं देवं भोजयित्वा आचमनं दत्त्वा ताम्बूलं समर्प्यारात्रिकं कुर्यात् । ततश् च—
> गोविन्द परमानन्द योग-निद्रां वितन्यताम् ।
> राधया पुष्प-शय्यायां दासी-गण-निषेवितः ॥

इति मन्त्रं पठित्वा देवं स्वापयेत् । ततश् च बहिर् निर्गत्य द्वारम् आवृत्य प्रणमेत् ।
> 

इति प्रदोष-कृत्यम् । 

इति श्री-साधनामृत-चन्द्रिकायां सप्तमः प्रकाशः ।

VIII।


### अष्टमः प्रकाशः

[१] अथ निशा-कृत्यम् । तत्र निशा-लीला-स्मरणम् । तत्रादौ गौरचन्द्रस्य भावना-सार-सङ्ग्रहे—
> श्री-श्रीवास-गृहे मुदा परिवृतो भक्तैः स्वनामावलीं
> गायद्भिर् गलद्-अश्रु-कम्प-पुलको गौरो नटित्वा प्रभुः ।
> पुष्पाराम-गते सुरत्न-शयने ज्योत्स्नायुतायां निशि
> विश्रान्तः स शची-सुतः कृत-फलाहारो निषेव्यो मम ॥

[२] स्मरण-मङ्गले (१०-११)—
> ताव् उत्कौ लब्धसङ्घौ बहुपरिचरणैर्वृन्दयाराध्यमानौ 
> गानैर्नर्मप्रहेलीसुलपननटनैः रासलास्यादिरङ्गैः । 
> प्रेष्ठालीभिर्लसन्तौ रतिगतमनसौ मृष्टमाध्वीकपानौ 
> क्रीडाचार्यौ निकुञ्जे विविधरतिरणौद्धत्यविस्तारितान्तौ ॥ 
> 
> ताम्बूलैर्गन्धमाल्यैर्व्यजनहिमपयःपादसंवाहनाद्यैः 
> प्रेम्णा संसेव्यमानौ प्रणयिसहचरीसञ्चयेनाप्तशातौ । 
> वाचा कान्तैरणाभिर्निभृतरतिरसैः कुञ्जसुप्तालिसङ्घौ 
> राधाकृष्णौ निशायां सुकुसुमशयने प्राप्तनिद्रौ स्मरामि ॥ 

सनत्-कुमार-संहितायां च ।

इति श्री-साधनामृत-चन्द्रिकायाम् अष्टमः प्रकाशः ।

IX।

अथ लालसामयानि पद्यानि पठन्ति— यथा उत्कण्ठा-मालिकायाम्—
> श्री-रूप-मञ्जरि सुमञ्जुल-कञ्ज-नेत्रे
> कारुण्य-पात्रि गुण-मञ्जरि मञ्जुलालि ।
> कस्तूरिके गुण-मञ्जरि रसमञ्जरीति
> वक्ष्ये कदा व्रज-वनस्य वसन् निकुञ्जे ॥

श्रील-विश्वनाथ-ठक्कुर-कृत-श्री-सङ्कल्प-कल्प-द्रुमे [८२-८४]—
> हे मञ्जुलालि निज-नाथ पादाब्ज-सेवा-
> सातत्य-सम्पद्-अतुलासि मयि प्रसीद ।
> तुभ्यं नमो’स्तु गुण-मञ्जरि मां दयस्व
> माम् उद्धरस्व रसिके रस-मञ्जरि त्वम् ॥
> हे भानुमत्य् अनुपम-प्रणयाब्धि-मग्ना
> स्व-स्वामिनोस् त्वम् असि मां पदवीं नय स्वाम् ।
> प्रेम-प्रवाह-पतितासि लवङ्ग-मञ्जर्य्
> आत्मीयतामृत-मयी मयि धेहि दृष्टिम् ॥
> हे रूप-मञ्जरि सदासि निकुञ्ज-यूनोः
> केलि-कला-रस-विचित्रित-चित्त-वृत्तिः ।
> स्व-दत्त-दिर् अपि यत् सम-कल्पयन्तत्-
> सिद्धौ तवैव करुणा प्रभुताम् उपेतु ॥

श्री-स्तवावल्याम् [स्व-सङ्कल्प-प्रकाश-स्तोत्रे]—
> अलं मान-ग्रन्थेर् निभृत-चटु-मोक्षाय निभृतं
> मुकुन्दे हा हेति प्रथयति नितान्तं मयि जने ।
> तद्-अर्थं गान्धर्वाचरण-पतितं प्रेक्ष्य कुटिलं
> कदा प्रेम-क्रौर्यात् प्रखर-ललिता भर्त्सयति माम् ॥३॥
> मुदा वैदग्ध्यान्तर्-ललित-नव-कर्पूर-मिलन-
> स्फुरन्-नाना-नर्मोत्कर-मधुर-माध्वीक-रचने ।
> सगर्वं गान्धर्वा-गिरिधर-कृते प्रेम-विवशा
> विशाखा मे शिक्षां वितरतु गुरुस् तद्-युत-सखी ॥४॥
> कुहू-कण्ठी-कण्ठाद् अपि कमन-कण्ठी मयि पुनर्
> विशाखा गानस्यापि च रुचिर-शिक्षां प्रणयतु ।
> यथाहं तेनैतद् युव-युगलम् उल्लास्य स-गणाल्
> लेभे रासे तस्मान् मणि-पदक-हारान् इह मुहुः ॥५॥
> क्वचित् कुञ्जे कुञ्जे छल-मिलित्-गोपालम् अनु तां
> मद्-ईशां मध्याह्ने प्रियतर-सखी-वृन्द-वलिताम् ।
> सुधाजैत्रैर् अन्नैः पचन-रस-विच् चम्पकलता-
> कृतोद्यच्-छिक्षो’हं जन इह कदा भोजयति भोः ॥६॥
> क्वचित् कुञ्ज-क्षेत्रे स्मर-विषम-सङ्ग्राम-गरिम-
> क्षरच्-चित्र-श्रेणीं व्रज-युव-युगस्योत्कट-मदैः ।
> विधत्ते सोल्लासं पुनर् असमयं पर्ण-कचयैर्
> विचित्रं चित्रातः सखि कलित-शिक्षो’प्य् अनु जनः ॥७॥
> परं तुङ्गाद्या यौवत-सदसि विद्याद्भुत-गुणैः
> स्फुटं जित्वा पद्मा-प्रभृति-नव-नारीर् भ्रमति या ।
> जनो’यं सम्पाद्य सखि विविध-विद्यास्पदतया
> तया किं श्रीनाथाच्छल-निहित-नेत्रेङ्गित-लवैः ॥८॥
> स्फुरन्-मुक्ता-गुञ्जा-मणि-सुमनसां हार-रचने
> मुदेन्दोर् लेखा मे रचयतु तथा शिक्षण-विधिम् ।
> यथा तैः सङ्कॢप्तैर् दयित-सरसी-मध्य-सदने 
> स्फुटं राधा-कृष्णाव् अयम् अपि जनो भूषयति तौ ॥९॥
> अये पूर्वं रङ्गेत्य् अमृतमय-वर्ण-द्वय-रस-
> स्फुरद्-देवी-प्रार्थ्यं नटन-पटलं शिक्षयति चेत् ।
> तदा रासे दृश्यं रस-वलित-लास्यं विदधतोस्
> तयोर् वक्त्रे युञ्जे नटन-पटु-वीटिं सखि मुहुः ॥१०॥
> सद्-अक्ष-क्रीडानां विधिम् इह तथा शिक्षयितुं सा
> सुदेवी मे दिव्यं सदसि सुदृशां गोकुल-भुवाम् ।
> तयोर् द्वन्द्वे खेलाम् अथ विदधतोः स्फूर्जति तथा
> करोमि श्रीनाथां सखि विजयिनीं नेत्र-कथनैः ॥११॥

श्री-स्तव-मालायां श्री-श्री-गान्धर्वा-सम्प्रार्थनाष्टकम् [२]
> हा देवि काकु-भर-गद्गदयाद्य वाचा
> याचे निपत्य भुवि दण्डवद्-उद्भटार्तिः ।
> अस्य प्रसादम् अबुधस्य जनस्य कृत्वा
> गान्धर्विके निज-गणे गणनां विधेहि ॥

[उत्कलिका-वल्लरिः ५२]
> कदाहं सेविष्ये व्रतति-चमरी-चामर-मरुद्-
> विनोदेन क्रीडा-कुसुम-शयने न्यस्त-वपुषौ ।
> दरोन्मीलन्-नेत्रौ श्रम-जल-कण-क्लिद्यद्-अलकौ
> ब्रुवाणाव् अन्योन्यं व्रज-नव-युवानाव् इह युवाम् ॥५२॥

श्री-वृन्दावन-शतके [१७.३]
> गुणैः सर्वैर् हीनो’प्य् अहम् अखिल-जीवाधमतमो’प्य्
> अशेषैर् दोषैः स्वैर् अपि च वलितो दुर्मतिर् अपि ।
> प्रसादाद् यस्यैवाविदम् अहह राधां व्रजपतेः
> कुमारं श्री-वृन्दावनम् अपि स गौरः मम गतिः ॥

श्रील-रसिकानन्द-प्रभु-कृत-भागवत-वन्दनायाम्—
> आलोकामृत-दानतो भव-महा-बन्धं नॄणां छिन्दतः 
> स्पर्शात् पाद-सरोज-शौच-पयसां ताप-त्रयं भिन्दतः ।
> आलापाद् व्रज-नागरस्य पदयोः प्रेमाणम् आतन्वतो
> वन्दे भागवतान् इमान् अनुलवं मूर्ध्ना निपत्य क्षितौ ॥
> सर्वेषां भक्ति-शास्त्राणां पद्यानि तु स्वतुष्टये ।
> सङ्गृहीतानि चारूणि विज्ञेयानि मनीषिभिः ॥
> रचिता कृष्ण-दासेन गोवर्धन-निवासिना ।
> केनचिद् अतिमुग्धेन साधनामृत-चन्द्रिका ॥

परम-करुणार्णव-श्रील-नरोत्तम-दास-नाम-धेय-ठक्कुर-महाशय-भृत्यानुभृत्य-श्री-कृष्ण-दासेन रचिता साधनामृत-चन्द्रिका समाप्ता ।

ख-बाणाश्वैक-शाके चैत्रे गोवर्धनान्तरे ।

द्वादश्यां सौम्यघस्त्रे’यं ग्रन्थ-सम्पूर्णताम् अगात् ॥

[१७५० शक = १८२८ AD]

[^१]:
     Sत्रन्गे, बुत् I चन्नोत् फ़िन्द् थेसे वेर्सेस् इन् म्य् एदितिओन्।
