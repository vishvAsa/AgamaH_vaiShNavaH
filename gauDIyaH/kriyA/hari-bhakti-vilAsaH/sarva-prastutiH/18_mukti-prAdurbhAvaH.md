+++
title = "१८ मुक्ति-प्रादुर्भावः"

+++
अष्टादश-विलासः

**श्रीमूर्तिप्रादुर्भावः  
यस्य प्रसादादज्ञोऽपि सद्यः सर्वज्ञतां व्रजेत् ।  
स श्रीचैतन्यदेवो मे भगवान् सम्प्रसीदतु ॥१॥**
> ****श्री-गुरु-मुखैक-गम्यं श्री-मूर्ति-प्रादुर्भावण-विधिं लिखन् परम-दुर्ज्ञेयो ऽपि भगवत्-प्रसादात् सुज्ञेयो भवतीति तत्-प्रसादं प्रार्थयते—यस्येति ॥१॥

**अपेक्ष्यन्तेऽर्चनेऽवश्यमधिष्ठानानि वैष्णवः ।  
श्रीमूर्तयश्च तत्रापि साक्षात्कारसुखप्रदाः ॥२॥**

अर्चने निमित्तानि अविष्ठानानि पूजा-स्थानानि । तत्र अधिष्ठानेष्व् अपि मध्ये श्री-मूर्तयो भगवत्-प्रति-कृतयो ऽवश्यम् अपेक्ष्यन्ते । कुतः ? भगवत्-साक्षात्-कारे यत् सुखं, तत् प्रकर्षेण ददतीति तथा ताः ॥२॥

**श्रीमूर्तीनां लक्षणानि लिखितान्येव कानिचित् ।  
प्रादुर्भूतेर्विधिस्तासां प्रतिष्ठायाश्च लिख्यते ॥३॥**

लिखितानि पूर्वं बहिः पूजायां चतुर्-विंशति-मूर्त्य्-आदि-लिखने कानिचिद् इति, अधुना तान्य् अपि लेख्यानीति भावः । तासां श्री-मूर्तीनां प्रादुर्भूतेः प्रादुर्भावस्य प्रतिष्ठायाश् च विधिं लिख्यते ॥३॥

**अथ श्रीमूर्तिप्रादुर्भावणम्  
भक्त्यैव भगवन्मूर्तिप्रादुर्भावोऽपि चेद्भवेत् ।  
कर्तव्योऽथाप्युपायोऽत्र पूर्वः सद्भिः प्रदर्शितः ॥४॥**

निज-भक्तैक-साध्ये ऽपि श्री-मूर्ति-प्रादुर्भावणे शिष्टाचारानुसारेण यत्नः कार्य इति लिखति—भक्त्यैवेति । अपि चेत् यद्य् अपि भक्त्यैव, न च शिल्पादि-शक्त्या भवेत्, तथापि अत्र भगवन्-मूर्ति-प्रादुर्भावे उपायः साधनम् अनुष्ठेयः, स च न स्वकल्पितः, किन्तु शास्त्र-द्वारा साधु-परम्परयाभिव्यञ्जित इति लिखति—पूवैर् इति ॥४॥

**अथ तत्रादौ श्रीमूर्त्याविर्भावणमाहात्म्यम् विष्णुधर्मोत्तरे—  
प्रतिमां कारयित्वा तु देवदेवस्य चक्रिणः ।  
न दुर्गतिमवाप्नोति विष्णुलोकं स गच्छति ॥५॥  
देवस्य प्रतिमायान्तु यावन्तः परमाणवः ।  
तावद्वर्षसहस्राणि विष्णुलोके महीयते ॥६॥  
किञ्च—  
प्रासादव तथा तस्याः फलं सम्यगुदाहृतम् ।  
उत्तरोत्तरतो द्रव्यैर्विना पक्वेष्टकां द्विजाः ॥७॥**

प्रासादवत् प्रासाद-निर्माणे यथा फलम् उक्तं, तथा तस्याः प्रतिमाया निमाणे ऽपीत्य् अर्थः । एतच् चाग्रे मन्दिर-निर्माणे लेख्यम् । तथा हि—
> सुर-वेश्मनि यावन्तो द्विजेन्द्राः परमाणवः । 
> तावद् वर्ष-सहस्राणि स्वर्ग-लोके महीयते ॥ 
> प्रासादे मृण्मये पुण्यं मयैतत् कथितं द्विजाः । 
> तस्माद् दश-गुणं पुण्यं कृते शैलमये भवेत् ॥ 
> ततो दश-गुणं लौहे ताम्रे शत-गुणं ततः । 
> सहस्र-गुणितं रौप्ये तस्मात् फलम् उपाश्नुते ॥ 
> ततः शत-सहस्रं वै सौवर्णे द्विज-सत्तमाः । 
> अनन्तं फलम् आप्नोति रत्न-चित्रे मनोहरे ॥ इति । 

सम्यग् इति प्रासादतो ऽप्य् अत्र विशिष्टं फलम् इत्य् अर्थः ॥७॥

**नारसिंहे—  
प्रतिमां लक्षणोपेतां नरसिंहस्य कारयेत् ।  
सर्वपापानि सन्त्यज्य स तु विष्णुपुरे वसेत् ॥८॥**

लक्षणैर् अग्रे लेख्यैर् युक्ताम् ॥८॥

**श्रीमूर्त्याविर्भावणविधिः मात्स्ये—  
विष्णोस्तावत् प्रवक्ष्यामि यादृक रूपं प्रशस्यते ।  
शङ्खचक्रधरं शान्तं पद्महस्तं गदाधरम् ॥९॥  
छत्राकारं शिरस्तस्य कम्बुग्रीवं शुभेक्षणम् ।  
तुङ्गनासं शूर्पकर्णं प्रशान्तोरुभुजद्वयम् ॥१०॥  
क्वचिदष्टभुजं विद्याच्चतुर्भुजमथापि वा ।  
द्विभुजश्चापि कर्तव्यो भवने स पुरोधसा ॥११॥**

भवने गृह-पूजायाम् इत्य् अर्थः । स विष्णुः द्वि-भुजो ऽपि आचार्येण कार्यः ॥११॥

**देयमष्टभुजस्यास्य यथास्थानं निबोधत ।  
खड्गो गदा शरः पद्म देयं दक्षिणतो हरेः ॥  
धनुश्च खेटकञ्चैव शङ्खचक्रञ्च वामतः ॥१२॥**

खेटकं—चर्म ॥१२॥

**चतुर्भुजस्य वक्ष्यामि यथैवायुधसंस्थितिः ।  
दक्षिणे च गदां पद्मं वासुदेवस्य कारयेत् ।  
वामतः शङ्खचक्रे च कर्तव्ये भूतिमिच्छता ॥१३॥  
कृष्णावतारे तु गदा वामहस्ते प्रशस्यते ।  
यथेच्छया शङ्खचक्रे उपरिष्टात् प्रकल्पयेत् ॥१४॥  
अधस्तात् पृथिवी देवी कर्तव्या पदमध्यतः ।  
दक्षिणे प्रणतं तद्वद्गरुत्मन्तं निवेशयत् ॥  
वामतस्तु भवेल्लक्ष्मीः पद्महस्ता सुशोभना ॥१५॥  
गरुत्मानग्रतो वापि संस्थाप्यो भूतिमिच्छता ।  
श्रीश्च पुष्टिश्च कर्तव्ये पार्श्वयोः पद्मसंयुते ॥१६॥**

सर्वेषां परिवार-परिच्छद-सन्निवेशम् आह—अधस्ताद् इति सार्धैश् चतुर्भिः । श्रीः, सर्व-सम्पद्-अधिष्ठात्री महालक्ष्म्य्-अंश-भूता ॥१५-१६॥

**तोरणञ्चोपरिष्टाच्च विद्याधरसमन्वितम् ।  
तथा कल्पलतोपेतं स्तुवद्भिरमरेश्वरैः ॥१७॥**

अमरेश्वरैर् ब्रह्म-रुद्रादिभिर् उपेतम् । प्रणाम-स्तवन-मुद्रा च शिल्पिषु प्रसिद्धैव ॥१७॥

**श्रीमूर्तिपरिमाणम् तत्रैव—  
अङ्गुष्ठपर्वादारभ्य वितस्तिं यावदेव तु ।  
गृहे वै प्रतिमा कार्या नाधिका शस्यते बुधैः ॥१८॥**

गृहे स्वगृहान्तर्-अर्चने ॥१८॥

**आषोडशात्तु प्रासादे कर्तव्या नाधिका ततः ।  
मध्योत्तमकनिष्ठा तु कार्या वित्तानुसारतः ॥१९॥**

आषोडशात् एक-हस्तम् आरभ्य षोडश-हस्त-पर्यन्तम् इत्यर्थः । अत्र च मध्यतोत्तमत्वादिकं पूर्वपूर्वोपेक्षयोत्तरोत्तरस्या उत्तमत्वेन, तत्रैव मध्यमत्वस्यापि कल्पनया ज्ञेयम् ॥१९॥

**वाराह्याञ्च—  
सौम्या तु हस्तमात्रा वसुदा हस्तद्वयोच्छ्रिता ।  
प्रतिमा क्षेमसुभिक्षाय भवेत्त्रिचतुर्हस्तप्रमाणा च ॥२०॥**

क्षेमाय त्रिहस्ता, सुभिक्षाय चतुर्-हस्तेति यथासङ्ख्यं ज्ञेयम् ॥२०॥

**अथारम्भे कृत्यम् श्रीहयशीर्षपञ्चरात्रे—  
प्रासादस्योत्तरे भागे शिलां नीत्वा च देशिकः ।  
कृत्वा कर्मकूटीं रम्यां प्रतिमाकर्म कारयेत् ॥२१॥**

प्रतिमायाः कर्म निर्माण-कृत्यम् ॥२१॥

**चतुरस्रायतां कृत्वा शिलां संस्थाप्य चार्चयेत् ।  
शिरो मुखञ्च पृष्ठे च अङ्कयित्वा तु बुद्धिमान् ॥२२॥  
यजमानानुकूल्येन गुरुः कर्म समारभेत् ।  
शिलां पूर्वाननां कृत्वा अथवा उत्तराननाम् ।  
तोयेन ब्रह्मघोषाइः स्नाप्य पश्चालिं हरेत् ॥२३॥**

स्नाप्य स्नापयित्वा ॥२३॥

**दधि-दूर्वाक्षतैः पूजां नवारम्भे समाचरेत् ।  
शुक्लैर्गन्धैश्च माल्यैश्च मन्त्रेणानेन देशिकः ॥२४॥  
अथ तत्र मन्त्रः  
ओं तत् सत् नमः ।  
योऽसौ भगवान् सर्वजगतः प्रवीरः सङ्कर्षणो वासुदेवः प्रवरवराह जय सुप्रतिष्ठित कीर्तिं प्रवर्द्धयस्व ओं ओं फट् फट् नमः ॥२५॥  
स्वस्ति वाच्य द्विजान् सम्यग्गुरुभक्त्या समर्चये ।  
वस्त्रपुष्पादिदानेन अशाठ्येन तु पूजयेत् ॥२६॥**

वाच्य वाचयित्वा ॥२६॥

**मङ्गलैर्ब्रह्मघोषाधैः प्रतिमा संविभाजयेत् ।  
मध्यसूत्रं समास्फाल्य तीक्ष्णशस्त्रेण चोत्किरेत् ॥२७॥**

समास्फाल्य पातयित्वा, उत्किरेत् अङ्कयेत् ॥२७॥

**अथाङ्गपरिमाणविशेषः मात्स्ये—  
स्वकीयाङ्गुलिमानेन मुखं स्याद्द्वादशाङ्गुलम् ।  
मुख-मानेन कर्तव्या सर्वावयवकल्पना ॥२८॥**

स्वकीयं श्री-मूर्तेर् एव यद् अङ्ग्लं, तस्य मानेन । अङ्गुलिर् इति वक्तव्ये अङ्गुलम् इत्य् आर्षम् । एवम् अग्रेऽपि ॥२८॥

**अथ अङ्गुलिपरिमाणम् श्रीहयशीर्षपञ्चरात्रे—  
अभिप्रेतप्रमाणन्तु नवधा प्रविभाजयेत् ।  
नवमे भास्करैर्भक्तै भागः स्वाङ्गुलमुच्यते ॥२९॥**

स्वकीयाङ्गुलि-मानमेव लिखति—अभिप्रेतेत्यादि-स-पाद-द्वयेन । अभिप्रेतं निजाभीष्ट-प्रमाणं श्री-मूर्ति-परिमाणम्, भास्करैर् द्वादशभिर् भागैर् भक्ते विभक्ते सति तद्-एक-भागः स्वस्याः श्रीमूर्तेर् अङ्गुलम् ॥२९॥

**श्रीनारदीये च—  
विम्बमानन्तु नवधा प्रोच्छ्रयात् संविभज्य वै ।  
भागं भागं ततो भूयो भवेद्द्वादशधा द्विज ॥३०॥**

बिम्बं—प्रतिमा ॥३०॥

**तदङ्गुलं स्याद्विम्बस्य ॥ इति ।  
एवं पुराणतन्त्रादि दृष्ट्वात्रेदं विलिख्यते ।  
ललाटच्चिवुकान्त स्यात् श्रीमुखं द्वादशाङ्गुलम् ॥३१॥**

अधुना अवयव-मानं लिखति—एवम् इत्यादि । आदि-शब्दात् सङ्ग्रह-पुस्तकादि, इदम् अग्रे लेख्यं ललाटात् श्रीमल्-ललाटोपरिभागाद् आरभ्य । तथा च श्री-नारदीय-पञ्चरात्रे—चिबुकाच् च ललाटान्तम् इत्यादि । एतदादिकम् अग्रे सर्व्वं तत्र तत्र व्यक्तं भावीति सम्पूर्ण-वचनम् अत्र न सङ्ग्राह्यम् ॥३१॥

**तत्राननं भाग एकस्तत्रैव चतुरङ्गुलम् ।  
ललाटं नासिका तद्वद्गुल्फमर्द्धाङ्गुलं भवेत् ॥३२॥**

तत्र तस्मिन्न् आनन एव ललाटं चतुरङ्गुलं, तद्वत् चतुर्-अङ्गुलेत्यर्थः ॥३२॥

**अर्द्धाङ्गुलोऽधरस्तूद्ध्वोऽपरश्चैकाङ्गुलो मतः ।  
द्व्यङ्गुलं चिबुकं चाथ ग्रीवा स्याच्चतुरङ्गुला ॥३३॥**

अपरः अधस्तनः, श्री-मुख-निज-विभागं लिखित्वा तद्-अधः श्मश्र्वादि-लिखनेन भिन्नोपक्रमाद् अथ-शब्दः । एवम् अग्रेऽपि ज्ञेयम् ॥३३॥

**वक्षोभागो भवेदन्यस्तस्मान्नाभ्यवधिः परः ।  
ततोऽपरश्च मेढान्तस्तस्मादुरुविभागकौ ॥३४॥**

अन्यः श्री-मुख-विभागाद् भिन्नः, तस्माद् वक्षसः ॥३४॥

**तथा द्विभागिके जङ्घे जानुनी चतुरङ्गुले ।  
पादौ च तत्समावित्थं दैर्घ्यभागा नवोदिताः ॥३५॥**

तथेति समुच्चये, तत्-समौ चतुर्-अङ्गुलौ, तौ च गुल्फात् पार्ष्णिपर्यन्तौ ज्ञेयौ, दैर्घ्यस्य लिखनात् ॥३५॥

**कुत्राप्युच्चात् ललाटस्योपरिष्ठात्त्र्यङ्गुलं शिरः ।  
तद्वद्ग्रीवा जानुपावास्तथापि स्युर्नवैव ते ॥३६॥**

तथेति समुच्चये, तत्-समौ चतुर्-अङ्गुलौ, तौ च गुल्फात् पार्ष्णिपर्यन्तौ ज्ञेयौ, दैर्घ्यस्य लिखनात् ॥३५॥

**इति स्यात् सर्वतो दैर्घ्ये साष्टोत्तरशताङ्गुलाः ।  
चतुर्दशाङ्गुलो मौलिः क्वचिच्च द्वादशाङ्गुलः ॥३७॥**

तद्-दार्ढ्यार्थमेव लिखति- इतीति । सा श्री-मूर्तिः, मौलिस् तु ललाटोपरि श्री-मस्तके ज्ञेयः । क्वचित् श्री-हय-शीर्षीये, तथापि द्वादशाङ्गुलत्वं द्व्यङ्गुलालक-स्थल-त्यागाद् अविरुद्धम् एव । तथा च तत्रैव—परेण द्व्यङ्गुलौ शङ्खौ इत्यादि । अस्यार्थः—परेणेति ललाटात् परतः तदुपरीत्यर्थः । तत्-पार्श्वयोर् आधिक्यात् तथालकान्विताव् इत्य् उक्तेश् च ॥३७॥

**अथ स्तिरः  
विस्तारेऽष्टाङ्गुलं यस्या ललाटं त्वर्द्धचन्द्रवत् ।  
ध्रुवौ नेत्रान्तपर्यन्ते प्रत्येकं चतुरङ्गुले ॥३८॥**

एवं दैर्घ्यं लिखित्वाङ्गानां विस्तारं लिखति—विस्तार इत्यादिना । तस्याः श्री-मूर्तेः ॥३८॥

**तयोर्मध्ये द्व्यङ्गुलं स्यात् क्वचिच्चैकाङ्गुलं मतम् ।  
भ्रूलेखार्द्धाङ्गुला सा च मध्ये स्थूलाग्रतः कृशा ॥३९॥**

क्वचित् श्री-नारदीये । उभयथाप्य् अलिखिते एव ते ॥३९॥

**तीक्ष्णा नतधनुस्तुल्या कर्णौ तु चतुरङ्गुलौ ।  
षडङ्गुलौ वा तावुच्चौ विद्धौ चेच्चिबुकावधि ॥४०॥**

वा-शब्दो मत-भेदात् । स चात्र विद्धत्वापेक्षया घटत एव । उच्चैः दैर्घ्य इत्यर्थः । एवम् अग्रेऽपि, चिबुकावधीति विद्धयोर् अष्टाङ्गुलत्वेन तावत् प्रवेश-प्राप्तेः ॥४०॥

**विततौ द्व्यङ्गुलौ प्रान्तेऽर्द्धाङ्गुलौ वैककाङ्गलौ ।  
कर्णच्छिद्रन्तु नेत्रान्तसममेकाङ्गुलं भवेत् ॥४१॥**

प्रान्ते अधस्तनान्त्यभागे, एककम् एकम्, एकाङ्गुलौ वा । ईदृक् मत-भेदः, स्व-स्व-रुच्य्-अनुसारेण सौन्दर्यस्य तत्-तत्-कालीन-श्रीमद्-अङ्गेषद्-भेदस्य वापेक्षया । नेत्रान्ताभ्यां समं, न ताभ्याम् उच्चं, न च नीच सम-रेखयोर् वर्तमानम् इत्यर्थः । यच् चोक्तं श्री-हयशीर्ष-देवेन—भ्रू-समा इत्यादि । तच् च भ्रुवोः प्रान्त-भागस्य प्रायो नेत्रान्त-व्यापकताभिप्रायेण ॥४१॥

**कर्णोपरिष्टात् श्रीमरतमुच्चत्वे द्वादशाङ्गुलम् ।  
त्रिगुणः परिधिस्तस्य द्विचत्वारिंषदङ्गुलः ॥४२॥**

द्वादशाङ्गुलम् इति किरीटस्य द्व्यङ्गुलोच्चत्वात् मौलेर् द्वादशाङ्गुलता, पक्षं किरीटस्येव श्री-मस्तकस्य तावद् उच्चत्वात् । यजमानेच्छया मौल्यभावे च स्वत एव तावज् ज्ञेयम् । तस्य श्री-मस्तकस्य परिधिः परिणाहः, त्रिगुणः षट्-त्रिंशद्-अङ्गुल इत्यर्थ । एवम् अग्रेऽन्यत्रापि ॥४२॥

**सकेशस्याथ नयने दैर्घ्ये तु द्व्यङ्गुले मते ।  
कुत्रापि त्र्यङ्गुले ते हि विस्तारे चैकलाङ्गुले ॥४३॥**

स-केशस्य च तस्य परिधिश् चत्वारिंशद्-अङ्गुल इत्यर्थः । केशपाशस् तु दीर्घः स्कन्धोपरि विन्यस्य । कुत्रापि श्री-नारदीये, एकलम् एकम् ॥४३॥

**तारकात्र तृतीयांशा दृष्टिः स्यात् पञ्चमांशिका ।  
क्वचित् तृतीयभार्गैव दृङ्मध्यं चतुरङ्गुलम् ॥४४॥**

क्वचित् तत्रैव, तत्-प्रान्तौ चार्धाङ्गुलौ ज्ञेयौ, द्रोणी चार्धाङ्गुला मता इति श्री-हयशीर्ष-देवोक्तेः । दृशोर् द्वयोर् मध्यम् ॥४४॥

**कुत्रचित् त्र्यङ्गुलं कर्णदृङ्मध्यं चतुरङ्गुलम् ।  
सृक्कणीकर्णयोर्मूलात् षडङ्गुलविदूरतः ॥४५॥**

कुत्रचित् श्री-नारदीय एव । कर्ण-दृशोर् मध्यम् । सृक्-कणी ओष्ठ-प्रान्त-भागौ, अत एव श्री-मुख-विवरस्याप्य् अन्तभागौ स्याताम् । तथा च श्री-दशम-स्कन्धे (१६.२५)—तं जिह्वया द्विशिखया परिलेलिहानं, द्वे सृक्कणी इति । किञ्च—प्रतिस्पर्द्धेते सृक्कभ्यां सव्यासव्ये नगोदरे इति । षड्-अङ्गुलैर् विदूरतो वर्तेते । यच्च श्री-नारदीये—सृक्कणी चतुर्-अङ्गुले इति । तत्र सृक्क-शब्देन सृक्क-द्वय-पर्यन्तं श्री-मुख-विवर-भाग एवाभिप्रेतः ॥४५॥

**हनुके द्व्यङ्गुले स्यातां निर्गते कर्णमूलतः ।  
कपोलौ दर्पणाकारौ हन्वग्रे चतुरङ्गुलौ ॥४६॥**

कुत्रचित् श्री-नारदीय एव । कर्ण-दृशोर् मध्यम् । सृक्-कणी ओष्ठ-प्रान्त-भागौ, अत एव श्री-मुख-विवरस्याप्य् अन्तभागौ स्याताम् । तथा च श्री-दशम-स्कन्धे (१६.२५)—तं जिह्वया द्विशिखया परिलेलिहानं, द्वे सृक्कणी इति । किञ्च—प्रतिस्पर्द्धेते सृक्कभ्यां सव्यासव्ये नगोदरे इति । षड्-अङ्गुलैर् विदूरतो वर्तेते । यच्च श्री-नारदीये—सृक्कणी चतुर्-अङ्गुले इति । तत्र सृक्क-शब्देन सृक्क-द्वय-पर्यन्तं श्री-मुख-विवर-भाग एवाभिप्रेतः ॥४५॥

**नासोच्चैकाङ्गुला मूले द्व्यङ्गुला चाग्रतो भवेत् ।  
एकाङ्गुले पुटे तस्यास्तयोस्त्वर्द्धाङ्गुलं बिलम् ॥४७॥**

पुटे च सर्वत एकाङ्गुले ज्ञेये, करवीर-सादृश्योक्तेः, क्वचित् तिल-पुष्प-तुल्यतोक्तेश् च । त्रयोः पुटयोर् विलं छिद्रम् ॥४७॥

**दलञ्च निष्पावसमं सा ह्येवं करवीरवत् ।  
विदारभागस्तृण्डस्य विस्तारे चतुरङ्गुलः ॥४८॥**

दलं च तयोर् एव स्थौल्यं, निष्पावं द्वि-दलान्नविशेषः । एवम् अनेनोक्त-प्रकारेण सा नासा करवीर-पुष्प-सदृशी ॥४८॥

**चिबुकं त्र्यङ्गुलं तारे ग्रीवा त्वष्टाङ्गुला भवेत् ।  
परिधिस्त्रिगुणस्तस्याः स्कन्धावुच्चौ षडङ्गुलौ ॥४९॥**

तारे विस्तारे, उच्चौ बाहु-मूलात् । अत एवोक्तं मात्स्ये—कक्षयोर् उपरिष्टाच् च इत्यादि ॥४९॥

**विस्तारेऽष्टाङ्गुलौ पीनौ वृषस्कन्धोपमौ मतौ ।  
भुजौ सुवृत्तौ तत्रोर्द्ध्वो बाहुः स्यात् षोडशाङ्गुलः ॥५०॥**
> ****

विस्तारश् च तयोर् बाहुमूलाद् ग्रीवान्तम् । पीनाव् इत्य् अनेन तद्-उपरि-भाग-विस्तारश् चतुरङ्गुलो ज्ञेयः, वृष-स्कन्धोपमत्वात् । तत्र तयोर् भुजयोर् ऊर्ध्वो भागः, बाहुः बाहु-सञ्ज्ञः ॥५०॥

**अष्टादशाङ्गुलोऽधस्तात् प्रबाहुः क्वचिदन्यथा ।  
बाहोस्तु मध्ये परिधिर्भवेदष्टादशाङ्गुलः ॥५१॥**

तद्-अधस्ताद् वर्तमानश् च प्रबाहु-सञ्ज्ञः । क्वचित् हय-शीर्षीयादौ त्व् अन्यथा तद्-विपरीतः । बाहुर् अष्टा-दशाङ्गुलः प्रबाहुः षोडशाङ्गुलः इति तच् च चिन्त्यम्; अधस्तात् स्कन्ध-शिखराबाहुः स्यात् षोडशाङ्गुलः इति श्री-नारदीयोक्तः, लोके तद्-दर्शनाच् च, किञ्च—
> क्वचित् प्रबाहुः कृष्णस्य सप्त-दशाङ्गुलो मतः । 
> अथ वाङ्गुलहीनस् तु द्वितीयं सर्वम् उच्यते ॥ इति मात्स्योक्तेः ॥५१॥

**षोडशाङ्गुलकोऽन्यस्य तदग्रे द्वादशाङ्गुलः ।  
दीर्घं पाणितलं सप्ताङ्गुलं पृथु षडङ्गुलम् ॥५२॥**

अन्यस्य प्रबाहोः तस्य, प्रबाहोर् अग्रे, पृथु विस्तीर्णम् ॥५२॥

**क्वापि पञ्चाङ्गुलं निम्नमध्यं सल्लक्षणान्वितम् ।  
पञ्चाङ्गुला मध्यमान्ये सार्द्ध च चतुरङ्गुले ॥५३॥**

क्वापि श्री-नारदीये, सल्-लक्षणः रेखात्मकैर् ध्वज-वज्रादिभिर् आरण्यादिभिश् चान्वितम् । मध्यम् आङ्गुलिः, अन्ये तर्जन्य-नामिके द्व ॥५३॥

**कनिष्ठाङ्गुलिरङ्गुष्ठोऽप्युक्तौ द्वौ चतुरङ्गुलौ ।  
सार्द्धत्र्यङ्गुलकोऽङ्गुष्ठः क्वाप्ययन्तु द्विपर्वकः ॥५४॥**

क्वापि तत्रैव, अङ्गुष्ठः सार्ध-त्र्यङ्गुलः, अयम् अङ्गुष्ठस् तु ॥५४॥

**अन्यस्त्रिपर्विकाः सर्वाः गोपुच्छाकृतिशोभनाः ।  
समानि सर्वपर्वाणि स्वस्वमानानुरूपतः ॥५५॥**

गो-पुच्छेति मूले स्थूलत्वात् क्रमशोऽग्रे कृशत्वाच् च । शोभना इत्य् अनेन ततोऽधिकं सौन्दर्यं बोधितम् एव । स्व-स्व-मानानुरूपत इति स्वकीयं यत् दैर्घ्य-परिमाणं, तत्-तृतीय-भागेनैकं पर्वेत्य् एवं सर्वासां पर्वाणीत्यर्थः ॥५५॥

**क्वचिच्च मध्यमामध्यपर्वद्व्यङ्गुलकं मतम् ।  
अन्यानि सर्वपर्वाणि न्यूनानि यवशः क्रमात् ॥५६॥**

क्वचिन् मात्स्ये, सर्व-पर्वाणि पञ्चानाम् अपि सर्वाणि पर्वाणि, तथा च तत्रैव—यवो यवस् तु सर्वस्याः इत्यादि । क्रमाद् इति यस्या यावत् प्रमाणं पर्व, तद्-अनुसारेण न्यूनम् इत्यर्थः । एवम् अग्रेऽपि ज्ञेयम् ॥५६॥

**अङ्गुष्ठस्योर्द्ध्वपर्वस्थः परिधिश्चतुरङ्गुलः ।  
क्रमशः किञ्चिदूनाश्च सर्वे परिधयोऽपरे ॥५७॥**

पर्वस्थः पर्ववर्ती, अपरे सर्व इति अङ्गुष्ठस्याधोवर्ती, तथैव पराणां च सर्वेषां सर्वे परिधयः ॥५७॥

**कूर्मपृष्ठसमाः स्वस्वपर्वार्द्धप्रतिमा नखाः ।  
चतुर्विंशत्यङ्गुलोऽथ विस्तारो वक्षसो भवेत् ॥५८॥  
स्तनयोस्तु द्वयोर्मध्ये विस्तारो द्वादशाङ्गुलः ।  
द्व्यङ्लः स्वस्वविस्तारे चुचुकौ यवमात्रकौ ॥५९॥**

स्वस्य स्वस्य तस्य विस्तारः ॥५९॥

**कक्षे षडङ्गुले तद्वद्बाहुमूलस्तनान्तरे ।  
चतुर्दशाङ्गुलं चारु विस्तारे जठरं भवेत् ॥६०॥**

अतः षड्-अङ्गुलस् तयोः परिणाहो ज्ञेयः, बाहु-मूल-स्तनयोर् अन्तरे मध्य-द्वयम् । चारु अश्वत्थ-पत्राकारात् तथा त्रिबलि-सूक्ष्म-रेखा-त्रयादिना च सुन्दरम् ॥६०॥

**मध्ये चैकाङ्गुला नाभिर्निम्ना च वितता तथा ।  
नाभिमध्ये तु परिधिर्द्विचत्वारिंशदङ्गुला ॥६१॥  
विस्तारे पुरुषस्योक्ता कटिरष्टादशाङ्गुला ।  
परिणाहो भवेत्तस्याश्चतुःपञ्चाशदङ्गुलः ॥६२॥**

पुरुषस्येति स्त्रीणां तद्-आधिक्यात्, तच्चाग्रे व्यक्तं भावि ॥६२॥

**ऊर्वोर्मूले तु विस्तारो द्वादशाङ्गुलो भवेत् ।  
मध्येऽधिकः क्रमादूनः परिधिस्त्रिगुणोऽखिलः ॥६३॥**

अधिको विस्तारस् तद्-अग्रे च क्रमेणोनः, हस्ति-हस्तक-दली-वृक्षाद्याकार-सादृश्यात् । अखिल इति मूल-मध्याग्रवर्ती सर्वोऽपि परिधिः स्व-स्व-मानानुसारेण त्रिगुणः ॥६३॥

**चतुर्दशाङ्गुलः क्वापि परिणाहस्तु तादृशः ।  
उच्चमेकाङ्गुलं जानुद्वयं त्र्यङ्गुलकं ततम् ॥६४॥**

क्वापि वाराह्याम्, तादृशस् तु त्रिगुणः, ततं विस्तीर्णम् ॥६४॥

**तन्मध्ये परिधिस्त्वेकविंशत्यङ्गुलको भवेत् ।  
क्वाप्यष्टाङ्गुलविस्तारः परिधौ त्रिगुणं हि तत् ॥६५॥**

क्वापि श्री-हयशीर्षीये, तत् जानु ॥६५॥

**विस्तारो जङ्घयोः सप्ताङ्गुलो मध्येऽपि तादृशः ।  
परिधिः क्वापि तन्मूले विस्तारस्तु षडङ्गुलः ॥६६॥**

अपि-शब्दात् मध्य इत्य् अस्योभयतोऽप्य् अन्वयः, परिधिस् तादृशस् त्रिगुणः । क्वापि श्री-नारदीये ॥६६॥

**परिधिस्त्रिगुणोऽग्रे तु चतुर्युक्तदशाङ्गुलः ।  
क्वचित्त्वेकाधिकः सोऽङ्घ्री द्वौ च चतुर्दशाङ्गुलौ ॥६७॥**

क्वचित् तत्रैव, सः अग्रयः परिधिः एकाधिकः पञ्च-दशाङ्गुल इत्यर्थः । अतस् तन्-मते तयोर् अग्रे विस्तारः पञ्चाङ्गुलो ज्ञेयः । तथा च तत्रैव—जङ्घावसान इत्यादि चतुर्दशाङ्गुलौ ज्ञेयौ दैर्घ्ये। तच्च पार्ष्णि-पृष्ठतोऽङ्गुष्ठाग्रान्तम् । तथा च तत्रैव—पार्ष्ण्योश् च पृष्ठतः इत्यादि ॥६७॥

**द्वादशाङ्गुलकौ क्वापि विस्तारे तौ षडङ्गुलौ ।  
कूर्मपृष्ठोन्नतौ गुल्फद्वयं द्व्यङ्गुलकं तयोः ॥६८॥**

क्वापि श्री-हयशीर्षीये, दैर्घ्य द्वादशाङ्गुलौ, द्व्यङ्गूलकं दैर्घ्य विस्तारे च ज्ञेयं, तयोः पादयोः ॥६८॥

**दैर्घ्य त्र्यङ्गुलकोऽङ्गुष्ठः क्वचिच्च चतुरङ्गुलः ।  
प्रदेशिनी तु तत्तुल्या षोडशांशोनमध्यमा ॥६९॥**

तच् चतुर्-अङ्गुलं वर्तुलं ज्ञेयम्, क्वचिच् च श्री-नारदीये प्रदेशिनी-षोडशांशेनोना मध्यमाङ्गुलिः ॥६९॥

**अन्ये द्वे चाष्टमांशोने तादृश्यो वाखिलाः क्रमात् ।  
क्वाप्यन्ये द्वे पादहीने उच्चश्चैकाङ्गुलेन सः ॥७०॥**

अन्ये अनामिका-कनिष्ठे, क्रमाद् इति अनामिकाया अष्टमांशेनोना कनिष्ठा ज्ञेया । अखिला अङ्गुलयस् तादृश्यः अङ्गुष्ठाष्टमाष्टमांशोनाः । क्रमाद् इति पूर्वपूर्वत्र उत्तरोत्तरा अपि सर्वाः क्रमेणाष्टमांशोना इत्यर्थः । तथा च श्री-हयशीर्षीये—अष्टमांशाष्टमांशोना इत्यादि । मात्स्ये तु अङ्गुष्ठस्य समा तद्वत् इत्यादि । क्वापि श्री-नारदीये, अन्ये अनामिका-कनिष्ठे मध्यमातः पाद-हीने । अत्रापि क्रमाद् इत्य् अस्यानुवर्तनाद् अनामिका पादोना कनिष्ठा ज्ञेया । सः—अङ्गुष्ठः ॥७०॥

**सपादाङ्गुलतः क्वापि पराः सर्वास्तदर्द्धतः ।  
पञ्चाङ्गुलोऽस्य परिधिर्देशिन्यास्त्र्यङ्गुलो भवेत् ॥७१॥**

क्वापि श्री-हयशीर्षीये, स-पादाङ्गुलेनोच्चं, पराः प्रदेशिन्याद्यास् तस्याङ्गुष्ठस्यार्धनोच्चास् तत्र च तत्-तत्-परिणाहानुसारेणैव ज्ञेयाः । अस्य अगुष्ठस्य देशिन्याः प्रदेशिन्याः ॥७१॥

**अन्यासां त्वष्टमांशोनः परिधिः स्यात् क्रमेन हि ।  
द्विपर्वको मतोऽङ्गुष्ठः पराः सर्वास्त्रिपर्विकाः ॥७२॥**

हि एव, क्रमेणैव ॥७२॥

**स्वस्वर्दैर्घ्ये तृतीयांशः पर्व तामाममुष्य च ।  
अङ्गुष्ठस्य नखः पादोनाङ्गुलोऽर्द्धाङ्गुलोऽन्यतः ।७३॥**

अमुष्य अङ्गुष्ठस्य च, अन्यतः सर्वासाम् अन्यासाम् इत्यर्थः ॥७३॥

**क्रमेण किञ्चिहूनश्च कूर्मपृष्ठसमो हि सः ।  
नितम्बौ करिकुम्भाभौ विस्तारे षोडशाङ्गु लौ ॥७४॥**

स नखः, करिकुम्भाभाव् इत्य् अनेन सु-वर्तुलौ सु-विभक्तौ च ज्ञेयौ । षोडशाङ्गुल-विस्तारत्वेन तयोः परिधिस् तत्-त्रिगुणो ज्ञेय एवं ॥७४॥

**षट्त्रिंशदङ्गुलं स्कन्धात् पृष्ठं निम्नं क्रमेण तत् ।  
विंशत्यङ्गुलपर्यन्तं नातवंशञ्च तन्मतम् ॥७५॥**

तत् पृष्ठं विंशत्य् अङ्गुल-पर्यन्तं क्रमेण निम्नं नत-पृष्ठ-वंशम् । यद्यप्य् अवष्टम्भाच्छादनादिना श्री-मूर्तेर् नितम्ब-पृष्ठे न दृश्येते, अत एवान्यत्र ते द्व नाक्ते, केवलं श्री-नारदीय एवोक्ते, तथापि क्वचिद् अवष्टम्भराहित्यादिना तद्-अपेक्षयात्र ते लिखिते ॥७५॥

**मध्यदेशाच्च विततं मिलितं मत्स्ययुग्मवत् ।  
अन्यच्चालिखितं कार्यं लोकदृष्ट्याऽखिलं बुधैः ॥७६॥**

एवं प्रसिद्ध-प्रधान-प्रकट-सर्वाङ्ग-परिमाणं लिखित्वा अत्रालिखितान्य-विज्ञान-प्रकारं लिखति—अन्यच् चेति । लिङ्गादिकं कर्ण-च्छिद्र पार्श्व-द्वय-निम्नत्वं नखाग्रार्ध-चन्द्राकृतित्वं पार्श्व-द्वयादिकं च लोक-दृष्टया लोकेषु तत्-तद्-अङ्गसौष्ठवादि-दृष्टया, बुधैर् इति तत्र तत्रैव स्व-बुद्धया विचार्य । तत्रापि शास्त्रोक्त-ध्यान-ध्येय-श्री-भगवद्-अङ्ग-सौन्दर्याद्य्-अनुसारेणैव सर्वं कार्यम् इत्यर्थः ॥७६॥

**हयशीर्षये—  
एतत्ते लक्षणं प्रोक्तमुद्देशेन मयानघ ।  
अनयैव दिशा कार्यं स्वयमप्यूह्य देशिकैः ॥७७॥**

उद्देशेन सङ्क्षेपेणैव, न तु साकल्येनेत्यर्थः । दिशा उद्दिष्टैकांशेनेत्यर्थः । तत्राप्य् ऊह्य विचार्यैवेत्यर्थः, लिखितार्थम् एवैतत् ॥७७॥

**लोकेषु लक्षणं दृष्ट्वा हसितादिनिरीक्षणम् ।  
तथा तथैव कर्तव्यमूह्यंया नेन देशिकैः ॥७८॥**

लक्षणम्—अङ्ग-सौष्ठव-प्रकारम्; यथा, श्री-मुखस्य पूर्ण-चन्द्राद्य्-आकारेण श्री-नेत्रयोश् च पद्म-पत्रेण सादृश्यम् इत्यादि । तत्-तद्-अङ्गं वा । किञ्च, निरीक्षणम् अवलोकनं, हसितादि च दृष्ट्वा, तथा तेन लोकोत्तर-विषयक-दृष्ट-लक्षण-प्रकारेण वीप्सा तद्-दार्ढ्यार्था, तत्-तल्-लक्षणं च सामुद्रकादाव् उक्तम् । साक्षात् कस्मिश्चित् सु-पुरुषे दृश्यमानं च ज्ञेयम् ॥७८॥

**श्रीनारदीये—  
मनोहराङ्गावयवाः सर्वे कार्याः सुलक्षणाः ।  
केशैरलकजातं च ललाटोपरि शोभनम् ॥७९॥**
> ****

मनोहराः अङ्गस्य श्री-मूर्तेर् अवयवाः, किंवा अङ्गं श्री-मूर्त्याद्याकारादिकम् अवयवाश् च, सु-शोभनं लक्षणं शास्त्रोक्तं महापुरुष-लक्षणं येषु ते । केशैः सह शोभनं भ्रमराकार-सादृश्यादिना विराजमानं, केशैः शोभनम् इति वा मौल्यधः किञ्चित् केश-पाश-मूल-दर्शनात् ॥७९॥

**हारनूपुरकेयूरमेखलामौलिभूषितम् ।  
शिष्टं ध्यानोदितं सर्वं मयानुक्तं प्रकल्पयेत् ॥८०॥**

हारादिभिः सहजैर् भूषितम्, उपलक्षणम् एतत् वनमाला-कुण्डलादिभिर् अपि । यच् चात्रानुक्तं शिष्टम् अवशिष्टम् अङ्ग-सौष्ठवादिकं तत् ध्याने उदितम् अत्रान्यत्राप्य् उक्तं, प्रकर्षेण ततोऽप्य् उत्कृष्टतया कल्पयेत् रचयेत् ॥८०॥

**वाराहे—  
देशानुरूपभूषणवेशालङ्कारमूर्तिभिः कार्या ।  
प्रतिमा लक्षणयुक्ता संविहिता बुद्धिदा भवति ॥८१॥**

देशानुरूपं विभूषणं यथोढ्र-देशे चूडागर्-भकादि, मध्य-देशादौ चात्र कञ्चुकोष्णीषादि । वेशश् च केश-बन्ध-वस्त्रादि-परिधान-परिपाट्यादिना सज्जा, अलङ्कारः कुण्डलाङ्गदादिः, मूर्तिश् च सकेशादिः पार्षदादि-प्रतिमा वा, ताभिः, लक्षणैर् अत्रान्यत्राप्य् उक्तैर् अङ्ग-सौष्ठवादिभिर् युक्ता, एवं सम्यग् विहिता निर्मिता सती भक्तादेर् बुद्धिदा ॥८१॥

**किञ्च हयशीर्षाये—  
वासुदेवं प्रकुर्वीत चतुर्बाहुं सुरेश्वरम् ।  
दक्षिणोपरि चक्रं तु पद्म चाधः प्रकल्पयेत् ॥८२॥  
वामोपरि गदा कार्या शङ्खं चाधः सुशोभनम् ।  
एतल्लक्षणसंयुक्ता प्रतिमा शुभदा भवेत् ॥८३॥  
श्री-पूष्टी चापि कर्तव्ये पद्मवीणाकरान्विते ।  
ऊरुमात्रोच्छ्रितायामे किञ्चिदावर्जिते तथा ॥८४॥  
नानाविद्याधरौ कार्यौ प्रभामण्डलसंस्थितौ ।  
प्रभां विभूषयेद्यत्नाद्गजव्यालादिभिर्बुधः ॥८५॥  
पादाभ-पादपीठञ्च तथा शोभासमन्वितम् ।  
देशवेशानुरूपेण कर्तव्यं देशकोत्तमैः ॥८६॥  
अथ श्रीगोपालदेवस्य कश्चिद्विशेषः विष्णुधर्मोत्तरे—  
गोपालप्रतिमां कुर्याद्वेणुवादनतत्पराम् ।  
वर्हापीडां घनश्यामां द्विभुजामूर्ध्वसंस्थिताम् ॥८७॥**

वेणुवादन-तत्-पराम् इति—श्रीमद्-अधर-न्यस्त-वेणुवादन-मन्द्र-शोभिताम् । श्री-हस्त-द्वय-धृत-सहज-संलग्नैव वंशी विधेयेत्यर्थः । ऊर्ध्व-संस्थितामिति त्रिभङ्ग-ललितत्वात् ॥८७॥

**गौतमीयतन्त्रे—  
प्रतिमां कृष्णदेवस्य यत्नतः कारयेत् सुधीः ।  
शिल्पिना कृष्णभक्तेन विश्वकर्मोक्तजानता ॥८८॥  
दशपञ्चाङ्गुला मुख्या मध्यमा द्वावशाङ्गुला ।  
अष्टाङ्गुलाधमा सा तु न्यूनाधिक्यं न कारयेत् ॥८९॥  
अज्ञानेनापि मोहेन यदि कुर्यान्नराधमः ।  
प्रतिमा विफला तस्य पूजनान्न फलं लभेत् ॥९०॥  
मानाङ्गुलिविहीना च प्रतिमा यत्र तिष्ठति ।  
राजा निपीडयात्येव गृहस्थो नरकं व्रजेत् ॥९१॥  
मानाङ्गुलेन सा कार्या नान्यथा मुनिसत्तम ।  
काश्मीरी ज्ञानदा प्रोक्ता स्वर्णजापि न मुक्तिदा ॥९२॥  
सम्पत्तिदा शिलाजा तु राजती बहुभक्तिदा ।  
तेजोदा दारुजा या तु रैत्तिकी शत्रुनाशिनी ॥९३॥  
ताम्री धनविवृद्धिञ्च करोति बहुसौख्यदा ।  
सदैव मृण्मयी प्रोक्ता प्रतिमा शुभलक्षणा ॥९४॥  
भोगवा मोक्षदा सा तु प्रतिमा कथिता तव ।  
लेप्या लेख्या द्विधा चैव प्रतिमा परिकीर्तिता ॥९५॥  
पवनाग्रे नदीतीरे चत्वरे गोष्ठभूमिषु ।  
समुद्रकूलेऽरण्ये वा मानहीना न दूषणी ॥९६॥  
कृष्णप्रतिकृतिं कुर्याद्दिव्यां केशसुचिह्निताम् ।  
तान्तु संस्थापयेन्मन्त्री गृहे वा गोष्ठमध्यतः ॥९७॥  
अथ स्त्रीप्रतिमाङ्गानि  
चतुर्दशाङ्गुलं दैर्घ्ये जठरं वितता कटिः ।  
द्वाविंशत्यङ्गुला स्त्रीणां स्तनौ च द्वादशाङ्गुलौ ॥९८॥**

द्वाविंशत्य् अङ्गुला वितता, स्तनौ च विततौ ॥९८॥

**किञ्चिद्ध्रस्वी भुजौ तासां किञ्चिद्दीर्घं मुख भवेत् ।  
नासाग्रीवाललाटानि सार्द्धद्व्यङ्गुलकानि च ॥९९॥**

किञ्चित् पुरुषाद् ईषत् ॥९९॥

**विस्तारे किञ्चिदधिकार्द्धाङ्गुयोऽधरपल्लवः ।  
नेत्रे चतुर्थभागोने परं श्रीवच्च पूर्ववत् ॥१००॥**

पुरुष-नेत्राच् चतुर्थभागेनोने । श्रीवदिति अग्रे लेख्य-लक्ष्मीमूर्तिवत् । अत एवोक्त श्री-हयशीर्ष-देवेन—
> सर्वेषाम् एव देवानां विष्णूक्तं मानम् उच्यते । 
> देवीनाम् अपि सर्वासां लक्ष्म्य् उक्तं मानम् उच्यते ॥ इति । 

पूर्ववच् चेति पूर्वोक्त-पुरुषाङ्गमानादि-सदृशम् अपीति लक्ष्मी-मूर्तेः सवाङ्गमानानुक्तेर् इति ॥१००॥

**तथा च मात्स्ये—  
स्त्रियः कार्याश्च विद्वद्भिस्तनोरुजघनाधिकाः ।  
नानाभरणसंयुक्ताः किञ्चिद्ध्रस्वभुजाः शुभाः ॥१०१॥**

तथा च श्री-मत्स्य-पुराणे—
> स्वकीयाङ्गुल-मानेन मुखं स्याद् द्वादशाङ्गुलम् । 
> प्रतिभा-मुख-मानेन सम-भागान् प्रकल्पयेत् ॥ 
> चतुरङ्गुला भवेद् ग्रीवा भागेन हृदयं पुनः । 
> नाभिस् तस्माद् अधः कल्प्या भागेनैकेन शोभना ॥ 
> निम्नत्वे विस्तरत्वे च अङ्गुलत्वं प्रकीर्तितम् । 
> नाभेर् अधस् तान् मेढ्रं तु भागेनैकेन कल्पयेत् ॥ 
> त्रिभागेनायताव् ऊरू जानुनी चतुरङ्गुले । 
> जङ्घे द्विभागे विख्याते पादौ च चतुरङ्गुलौ ॥ 
> चतुर्दशाङ्गुलस् तद्वन् मौलिर् अस्य प्रकीर्तितः । 
> ऊर्ध्व मानम् इदं प्रोक्तं पृथूत्वं च निबोधत ॥ 
> सर्वावयवमानेषु विस्तारं शृणुत द्विजाः । 
> चतुर्-अङ्गुलं ललाटं स्याद् उर्ध्वं नासा तथैव च ॥ 
> द्व्यङ्गुलं तु हनु ज्ञेयम् ओष्ठश् चाङ्गुल-सम्मितः । 
> अष्टाङ्गुलं ललाटं तु तावन्-मात्रे भ्रुवौ मते । 
> अर्धाङ्गुला भ्रुवोर् लेखा मध्ये धनुर् इवोन्नता । 
> उन्नताग्रा भवेत् पार्श्वे श्लक्ष्णा तीक्ष्णा प्रशस्यते ॥ 
> अक्षिणी द्व्यङ्गुलायामे तद्-अर्धं चैव विस्तरे । 
> उन्नतोदर-मध्ये तु रक्तान्ते शुभ-लक्षणे ॥ 
> तारका तत्-त्रिभागेन दृष्टिः स्यात् पञ्च-भागिका । 
> द्व्यङ्गूलं तू भ्रुवोर् मध्यं नासामूल-मथाङ्गूलम् ॥ 
> नासाग्र-विस्तरं तद्वत् सु-पुट-द्वयम् उत्तमम् । 
> नासापुटविलं तद्वद् अर्धाङ्गुलम् उदाहृतम् ॥ 
> कपोले द्व्यङ्गुले तद्वत् कर्णमूलाद् विनिःसृते । 
> हन्व्-अग्र-मण्डलं तद्वद् विस्तारात् द्व्यङ्गुलं भवेत् ॥ 
> अर्धाङ्गुला भ्रुवो राजी मृणाल-सदृशी मता । 
> अर्धाङ्गूल-समस् तद्वद् उत्तरौष्ठस् तु विस्तरे ॥ 
> निष्पाव-सदृशं तद्वन् नासापुटदलं भवेत् । 
> सृक्कणी योनि-तूल्ये तू कर्ण-मूलात् षड्-अङ्गुले । 
> कर्णौ तु भ्रू-समौ ज्ञेयाव् ऊर्ध्वं च चतुरङ्गुलम् ॥ 
> द्व्यङ्गुले कर्ण-पार्श्वे तु मात्राम् एकान्तु विस्तरे । 
> कर्णयोर् उपरिष्टाच्च मस्तकं द्वादशाङ्गुलम् ॥ 
> ललाटं पृष्ठतोऽर्धेन प्रोक्तम् अष्टादशाङ्गुलम् । 
> षट्-त्रिंशद्-अङ्गुलश् चापि परिणाहः शिरोगतः ॥ 
> स-केश-निचयस्यास्य द्विचत्वारिंशद्-अङ्गुलः । 
> केशान्ताद् धनुकात् तद्वदङ्गुलानि तु षोडश ॥ 
> ग्रीवा-मध्ये परिणाहश् चतुर्विंशतिर् अङ्गुलः । 
> अष्टाङ्गुला भवेद् ग्रीवा पृथुत्वेन विशिष्यते ॥ 
> स्तन-ग्रीवान्तरं प्रोक्तम् एकतालं स्वयम्भुवा । 
> स्तनयोर् अन्तरं तद्वद् द्वादशाङ्गुलम् इष्यते ॥ 
> स्तनयोर् मण्डलं तद्वद् द्व्यङ्गुलं परिकीर्तितम् । 
> चुचुकौ मण्डलस्यान्तर्यवमात्राव् उभौ स्मृतौ ॥ 
> द्वितालं चापि विस्तारे वक्षःस्थलम् उदाहृतम् । 
> कक्षे षडङ्गुले प्रोक्ते बाहु-मूल-स्तनान्तरे ॥ 
> चतुर्दशाङ्गुलौ पादाव् अङ्गुष्ठस् तत्-त्रिर् अङ्गुलः ॥ 
> पञ्चाङ्गुल-परीणाहमङ्गुष्ठाग्रं तथोन्नतम् ॥ 
> अङ्गुष्ठस्य समा तद्वद् आयामे स्यात् प्रदेशिनी । 
> तस्याः षोडश-भागेन हीयते मध्यमाङ्गुली ॥ 
> अनामिकाष्ट-भागेन कनिष्ठा चापि हीयते । 
> पर्व-त्रयेण चाङ्गुल्योर् गुल्फौ तु द्व्यङ्गुलौ स्मृतौ । 
> पार्ष्णि-द्व्यङ्गुलमात्रा तु कलयोच्चा प्रकीर्तिता । 
> द्विपर्वाङ्गुष्ठकः प्रोक्तः परीणाहश् च द्व्यङ्गुलः ॥ 
> प्रदेशिनी-परीणाहस् त्र्यङ्गुलः समुदाहृतः । 
> अन्यासाम् अष्ट-भागेन हीयते क्रमशो द्विजाः । 
> अङ्गुलेनोच्छ्रयः कार्यो ह्य् अङ्गुष्ठस्य विशेषतः । 
> तद् अर्धेन तु शेषाणाम् अङ्गुलीनां समुच्छ्रयः ॥ 
> जङ्घाग्रे परिणाहस्तु अङ्गुलानि चतुर्दश । 
> जङ्घामध्ये परीणाहस् तथैवाष्टादशाङ्गुलः ॥ 
> जानु-मध्ये परीणाह एकविंशतिर् अङ्गुलः । 
> जानूच्छ्रयोऽङ्गुलः प्रोक्तो मण्डलं तु त्रिअङ्गुलम् ॥ 
> ऊरु-मध्ये परिणाहः अष्टाविंशतिकाङ्गुलः । 
> एक-विंशोपरिष्टाच् च वृषणौ तु त्रिरङ्गुलौ ॥ 
> त्र्यङ्गुलं च तथा मेढ्रं परिणाहे षडङ्गुलम् । 
> मणिवेधात् समां विद्यात् कोशरेखां तथैव च ॥ 
> मणिकोश-परीणाहश् चतुरङ्गुल इष्यते । 
> विस्तारेण भवेत् तद्वत् व कटिर् अष्टादशाङ्गुला ॥ 
> द्वाविंशतिस् तथा स्त्रीणां स्तनौ च द्वादशाङ्गुलौ । 
> नाभि-मध्ये परीणाहो द्विचत्वारिंशद्-अङ्गुलः ॥ 
> पुरतः पञ्चपञ्चाशत् कट्याश् चैव तु वेष्टनम् । 
> कक्षयोर् उपरिष्टाच्च स्कन्धौ प्रोक्तौ षड्-अङ्गुलौ ॥ 
> अष्टाङ्गुलां च विस्तारे ग्रीवाञ्चैव तु निर्दिशेत् । 
> परिणाहे तथा ग्रीवा कला द्वादश निर्दिशेत् ॥ 
> आयामो भूजयोस् तद्वद् द्विचत्वारिंशद्-अङ्गूलः । 
> कार्यं तु बाहु-शिखरं प्रमाणे षोडशाङ्गुलम् ॥ 
> ऊर्ध्वं यद् बाहु-पर्वं तु विद्याद् अष्टादशाङ्गुलम् । 
> तथैवाङ्गुलहीनं तु द्वितीयं पर्वम् उच्यते । 
> बाहु-मध्ये परीणाहो भवेद् अष्टादशाङगुलः । 
> षोडशोक्त-प्रबाहुस् तु षट्कलोऽग्रकरो मतः ॥ 
> सप्ताङ्गुलं करतलं मध्यम् आङ्गुल-पञ्चका । 
> अनामिक मध्यमायाः सप्त-भागेन हीयते ॥ 
> तस्यास् तु पञ्च-भागेन कनिष्ठा परिहीयते । 
> मध्यमायास् तु हीना वै पञ्च-भागेन तर्जनी । 
> अङ्गुष्ठस् तर्जनी-मूलाद् अधः प्रोक्तस् तु तत्-समः ॥ 
> अङ्गुष्ठ-परिणाहस् तु विज्ञेयश् चतुरङ्गुलः । 
> शेषाणाम् अङ्गुलीनां तु भागो भागेन हीयते ॥ 
> मध्यमामध्यपर्वं तु अङ्गुल-द्वयम् आयतम् । 
> यवो यवस् तु सर्वासां तस्यां तस्यां प्रहीयते । 
> अङ्गुष्ठ-मध्य-पर्वं तु तर्जन्या सदृशं भवेत् । 
> यव-द्वयाधिकं तद्वद् अग्रपर्वम् उदाहृतम् ॥ 
> पर्वार्धेन नखान् विद्याद् अङ्गुलीषु समं ततः । 
> स्निग्धं श्लक्ष्ण प्रकुर्वीत ईषद् रक्तं नख-व्रजम् ॥ 
> निम्न-पृष्ठं भवेन् मध्ये पार्श्वतः कलयोच्छ्रितम् । 
> चतुर्दशाङ्गुलायामम् उदरं तासु निर्दिशेत् । 
> तथैव केशवल्लर्यः स्कन्धोपरि दशाङ्गुलाः ॥ 
> स्त्रियः कार्याश् च विद्वद्भिः स्तनोर् उजघनाधिकाः । 
> नानाभरण-सम्पन्नाः किञ्चिद् ध्रस्व भूजाः शुभाः ॥ 
> किञ्चिद् दीर्घ भवेद् वक्त्रम् अलकावलिर् उत्तमा । 
> नासा ग्रीवा ललाटं च सार्धमासान् त्रयङ्गुलम् । 
> अध्यर्धां अङ्गुल-विस्तारः शस्यतेऽधर-पल्लवः । 
> अधरात् नेत्र-युग्मं तु चतुर्-भागेन निर्दिशेत् ॥१०१॥

**किञ्च—  
ग्रीवावलिश्च कर्तव्या किञ्चिदूर्द्धाङ्गुलोच्छ्रया ॥१०२॥**

ग्रीवावलिश् च कर्तव्या किञ्चिद् अर्धाङ्गुलोच्छ्रया ॥१०२॥

**एवं नारीषु सर्वासु देवानां प्रतिमासु च ।  
नवतालमिदं प्रोक्तं लक्षणं पापनाशनम् ॥१०३॥**
> एवं नारीषु सार्वासु देवानां प्रतिमासु च । 
> नवतालम् इदं प्रोक्तं लक्षणं पापनाशनम् ॥ 

श्री-हयशीर्ष-पञ्चरात्रे श्री-भगवद्-ब्रह्म-संवादे—
> अतः परं प्रवक्ष्यामि प्रतिमा-लक्षणं परम् ।
> यन् न कस्यचिद् आख्यातं गुह्याद् गुह्यतरं पदम् ॥
> अभिप्रेत-प्रमाणं तु नवधा प्रविभाजयेत् ।
> नवमे भास्करैर् भक्ते भागं स्वाङ्गुलम् उच्यते ॥
> द्व्यङ्गुलं गोलोकं नाम्ना कला नेत्रान्तम् उच्यते ।
> भागम् एकं त्रिधा भक्त्वा पार्ष्णिभागं प्रकल्पयेत् ॥
> भागम् एकं तथा जानौ ग्रीवायां भागम् एव च ।
> मुकुटं ताल-मात्रं स्यात् ताल-मात्रं तथा मुखम् ॥
> ताल-मात्रेण कण्ठं तु तालेन हृदयं तथा ।
> नाभि-मेढ्रान्तरं तालं द्वितालाव् ऊरुकौ तथा ॥
> ताल-द्वयेन जङ्घा तु सूत्राणि शृणु साम्प्रतम् ।
> कार्यं सूत्र-द्वयं पादे जङ्घा-मध्ये तथा परम् ॥
> जानौ सूत्र-द्वयं कार्यम् ऊरु-मध्ये तथा परम् ।
> मेढ्रे तथा परं कार्यं कट्यां सूत्रं तथा परम् ॥
> मेखला-बन्ध-सिद्ध्यर्थं नाभ्यां चैव परं तथा ।
> हृदये च तथा कार्यं कण्ठे सूत्र-द्वयं तथा ॥
> ललाटे चापरं कार्यं मस्तके च तथा परम् ।
> मुकुटोपरि कर्तव्यं सूत्रम् एकं विचक्षणैः ॥
> सूत्राण्य् अर्धं प्रदेयानि सप्तैव सुरसत्तम ।
> कक्षात् त्रिकान्तरेणैव कण्ठ-सूत्राणि दापयेत् ॥
> मध्य-सूत्राणि सन्त्यज्य सूत्राण्य् एवं निवेशयेत् ।
> ललाट-नासिवावक्त्रं कर्तव्यं चतुरङ्गुलम् ॥
> ग्रीवा-कर्णं तु कर्तव्यम् आयामाच् चतुरङ्गुलम् ।
> द्व्यङ्गुले हनुके कार्ये विस्ताराच् चिबुकं तथा ॥
> अष्टाङ्गुलं ललाटं तु विस्तारेण प्रकीर्तितम् ।
> परेण द्व्यङ्गुलौ शङ्खौ कर्तव्यावलकान्वितौ ॥
> चतुरङ्गुलम् आख्यातम् अन्तरं कर्ण-नेत्रयोः ।
> द्व्यङ्गुलौ पृथुकौ कर्णौ कर्णार्धार्धं च पञ्चमे ॥
> भ्रू-समेन तु सूत्रेण वर्ण-सूत्रं प्रकीर्तितम् ।
> विद्धं षड्-अङ्गुलं कर्णम् अविद्धं चतुरङ्गुलम् ॥
> चिबुकेन समं विद्धम् अविद्धं वा षड्-अङ्गुलम् ।
> खड्ग-पात्रं तथा रक्तं शष्कुलीं कल्पयेत् तथा ॥
> अङ्गुलेनाधरः कार्यस् तस्यार्धेनोत्तराधरः ।
> अर्धाङ्गुलं तथा गुल्फं वक्त्रं तु चतुरङ्गुलम् ॥
> आयामेन तु वैपुल्यं सार्धम् अङ्गुलम् उच्यते ॥
> अव्यात्तम् एव स्याद् वक्त्रं व्यात्तं द्व्यङ्गुलम् उच्यते ॥
> नासावंश-समुच्छ्रायं मूले त्व् एकाङ्गुलं मतम् ।
> उच्छ्रिता द्व्यङ्गुलं चाग्रे करवीरोपमा स्मृता ॥
> अन्तरं चक्षुषोः कार्यं चतुरङ्गुलमानतः ।
> द्व्यङ्गुलं चाक्षिकोषं तद्द्व्यङ्गुलं चान्तरन्तयोः ॥
> तारा नेत्र-त्रिभागेन दृक्तारा पञ्चमांशिका ।
> अङ्गुलं नेत्रविस्तारं द्रोणी चार्धाङ्गुला मता ।
> तत्-प्रमाणा भ्रुवोर् लेखा भ्रुवौ नेत्र-समे मते ॥
> भ्रू-मध्यं द्व्यङ्गुलं कार्यं भ्रू-दैर्घ्यं चतुरङ्गुलम् ॥
> षट्-त्रिंशद्-अङ्गुलायामं मस्तकस्य तु वेष्टनम् ।
> मूर्तीनां केशवादीनां द्वात्रिंशद्-वेष्टनं भवेत् ॥
> पञ्च-नेत्राद् अधोग्रीवाद् विस्ताराद् वेष्टनं पुनः ।
> त्रिगुणं तु भवेद् ऊर्ध्वं विस्तृताष्टाङ्गुलं पुनः ॥
> ग्रीवा त्रिगुणमायामं ग्रीवावक्षोऽन्तरं भवेत् ।
> स्कन्धाव् अष्टाङ्गुलौ कार्यौ त्रिकला-वंशकौ शुभौ ॥
> सप्त-नेत्रौ स्मृतौ बाहू प्रबाहू षोडशाङ्गुलौ ।
> त्रिकलं विस्तृतौ बाहू प्रबाहू चापि तत्-समौ ॥
> बाहु-दण्डार्धतो ज्ञेयः परीणाहः कला नव ।
> सप्त-दशाङ्गुला मध्ये कूर्परोर्ध्वे च षोडशी ॥
> कूर्परस्य भवेन् नाहस् त्रिगुणः सुरसत्तम ।
> नाहः प्रबाहु-मध्ये तु षोडशाङ्गुल उच्यते ।
> अग्र-हस्ते परीणाहो द्वादशाङ्गुल उच्यते ॥
> विस्तारेण करतलं कीर्तितं तु षड्-अङ्गुलम् ।
> दैर्घ्यात् साङ्गुलं कार्यं मध्ये पञ्चाङ्गुला मता ।
> तर्जन्य्-अनामिका चापि तस्माद् अर्धाङ्गुलं विना ॥
> कनिष्ठाङ्गुष्ठकौ कार्यौ चतुरङ्गुल-सम्मितौ ।
> द्विपर्वाङ्गुष्ठकः कार्यः शेषाङ्गुल्यस् त्रिपर्विकाः ॥
> सर्वासां पर्वणोऽर्धेन नख-मानं विधीयते ।
> वक्षसो यत् प्रमाणं च जठरं तत्-प्रमाणकम् ॥
> अङ्गुलैकं भवेन् नाभी वेधेन च प्रमाणतः ।
> नाभी-मध्ये परीणाहो द्विचत्वारिंशदङ्गुलैः ॥
> अन्तरं स्तनयोः कार्यं ताल-मात्रं प्रमाणतः ।
> चुचुकौ यवमानौ तु द्वियवं मण्डलं भवेत् ॥
> चतुःषष्ट्य्-अङ्गुलं कार्यं वेष्टनं वक्षसः स्फुटम् ।
> चतुर्-मुखं तु तद्-अधावेष्टनं परिकीर्तितम् ॥
> परीणाहस् तथा कट्यां चतुः-पञ्चाशद्-अङ्गुलैः ।
> विस्तारश् चोरुमूले तु प्रोच्यते द्वादशाङ्गुलः ॥
> तस्माद् अभ्यधिकं मध्ये ततो निम्नतरं क्रमात् ।
> विस्तृतोऽष्टाङ्गुलं जानु त्रिगुणं परिणाहतः ॥
> जङ्घा-मध्ये तु विस्तारः सप्ताङ्गुल उदाहृतः ।
> त्रिगुणः परिधिश् चास्य जङ्घाग्रं पञ्च-विस्तरात् ॥
> त्रिगुणः परिधिश् चास्य पादौ ताल-प्रमाणकौ ।
> आयामाद् उच्छ्रितौ पादौ चतुरङ्गुलम् एव च ॥
> गुल्फ-पर्वं तु कर्तव्यं प्रमाणाच् चतुरङ्गुलम् ।
> त्रिकलं विस्तृतौ पादौ द्व्यङ्गुलोऽङ्गुष्ठकः स्मृतः ॥
> पञ्चाङ्गुलं तु नाहोऽस्य दीर्घत्वं तु प्रदेशिनी ।
> अष्टमांशाष्टमांशोनाः शेषाङ्गुल्यः क्रमेण तु ॥
> सपादाङ्गुलम् उत्सेधम् अङ्गुष्ठस्य प्रकीर्तितम् ।
> पादोनम् अङ्गुलं कार्यम् अङ्गुष्ठस्य नखं सदा ॥
> अर्धाङ्गुलं तथान्यासां क्रमाद् ऊनं तु कारयेत् ।
> द्व्यङ्गुलौ वृषणौ कार्यौ मेढ्रं तु चतुरङ्गुलम् ॥
> परिणाहेन कोषाग्रं कर्तव्यं चतुरङ्गुलम् ।
> षड्-अङ्गुल-परीणाहौ वृषणौ परिकीर्तितौ ॥
> वृषणालङ्कृता कार्या प्रसन्न-वदनेक्षणा ।
> प्रतिमा वासुदेवस्य मानेन सुरसत्तम ॥



श्री-नारद-पञ्चरात्रे श्री-भगवन्-नारद-संवादे—
> चिबुकाच् च ललाटान्तं स्याद् वक्त्रं द्वादशाङ्गुलम् ।
> ललाटाद् ऊर्ध्वतो विप्र त्र्यङुगुलं चोन्नतं शिरः ॥
> द्वादशाङ्गुल-विस्तीर्णं त्रिगुणं परिणाहतः ।
> विस्ताराद् द्व्यङ्गुलौ कर्णौ तन्-मात्रात् त्रिगुणोच्छ्रितौ ॥
> कन्यकाग्र-समं विद्धि रन्ध्रं श्रोत्रस्य चान्तरम् ।
> कर्ण-बटावधश् चोर्ध्वौ मानेनार्धाङ्गुलौ स्मृतौ ॥
> कर्ण-च्छिद्राद् अथो बाह्ये कर्ण-मध्येऽङ्गुलो वटः ।
> अङ्गुलाः कर्ण-पाण्योश्च पार्श्वे स्याद् वा यदृच्छया ।
> भ्रू-लते शशिरेखेव आयामाच् चतुरङ्गुला ।
> अर्धाङ्गुलेन वै कार्या मध्य-स्थूलाग्रतः कृशा ॥
> भ्रू-मध्यम् अङ्गुल-समं नासा तु चतुरङ्गुला ।
> अस्थूला चाग्रतः कार्या तिल-पुष्पाकृतिस् तथा ॥
> नेत्रयोर् अन्तरं ज्ञेयं त्र्यङ्गुलं नेत्रतस् तथा ।
> दैर्घ्येण त्र्यङ्गुलं नेत्रं तद्-आयामेन चाङ्गुलम् ।
> त्र्यंशेन तारकं मध्ये ज्योतिस् तु त्र्यंश-भागतः ॥
> घ्राणाधश् चाङ्गुलेनैव पादहीनेन गोधिका ।
> कल्प्यते मुनि-शार्दूल एकांशेन ततोऽधरः ।
> उत्तराख्योऽप्य् अधःस्थश् च प्रमाणे नाङ्गुलं स्मृतम् ॥
> द्व्यङ्गुलं चिबुकं विप्र उच्छ्रायेण प्रकीर्तितम् ।
> विस्तारस् त्र्यङ्गुलो ज्ञेयः सृक्कणी चतुरङ्गुले ॥
> ईषद् विहसितं तेन कर्णपाण्योः परस्परम् ।
> कपोलम् अर्धशशिवत् तन्-मध्ये चतुरङ्गुलौ ॥
> तौ च गण्डौ समौ कुर्यात् त्र्यंश-पूर्णौ मनोरमौ ।
> कर्णोच्छ्रायस् त्र्यङ्गुलः स्याद् विस्तारेण तु नारद ॥
> अष्टाङ्गुलोऽथ परिधिस् त्रिगुणः परिकीर्तितः ।
> कण्ठावधि स्थितं वक्षो यावत् स्याद् अवधिर् मुने ।
> उन्नतत्वेन विहितं सदैव द्वादशाङ्गुलम् ।
> द्विगुणं तच्च विस्ताराद् द्व्यङ्गुलं स्तन-मण्डलम् ॥
> एतयोश् चुचुकं कार्यम् अष्टमांशं स्वकाङ्गुलम् ।
> परस्परं स्यात् स्तनयोर् अन्तरं द्वादशाङ्गुलम् ॥
> अष्टाङ्गुलौ स्मृतावंसौ विस्तारेण महामते ।
> प्रोन्नतत्वेन कुर्याच् च हस्त-मूलात् षड्-अङ्गुलम् ॥
> उच्छ्रायेण तु नाभ्यन्तं कुर्याद् वै द्वादशाङ्गुलम् ।
> कुर्यात् प्रदक्षिणावर्तनाभिं मेढ्रावधि द्विज ॥
> उच्छ्रायेण च सम्पाद्यं सुसमं द्वादशाङ्गुलम् ।
> नाभेर् अधस्ताद् उदरं सम्पाद्यं चतुरङ्गुलम् ॥
> शेष स्यात् कटि-भूभागो विस्तारेणोदरं मुने ।
> द्विसप्ताङ्गुलमानं स्यात् परिधिस् त्रिगुणः स्मृतः ॥
> कुर्यात् प्रजननं विप्र उच्छ्रायेण षड्-अङ्गुलम् ।
> त्रिगुणः परिमाणेन परिधिस् तु कटेः स्मृतः ।
> त्रिषडङ्गुल-विस्तीर्णं कटिमानम् उदाहृतम् ॥
> षड्-विंशद्-अङ्गुला विप्र परिधेस् तु कटिः स्मृता ।
> ऊर्वोश् च जघनं विप्र उच्छ्रायेण षड्-अङ्गुलम् ॥
> द्व्यङ्गुलेन च विस्तीर्णं वृषणौ चतुरङ्गुलौ ।
> त्रिचतुष्कल-सम्पूर्णौ ऊरु-दण्डौ ततो द्विज ॥
> उच्छ्रायेण च कर्तव्यं चतुर्विंशाङ्गुलं मुने ।
> पृथु-मूलौ क्रम-क्षामौ संलग्नौ गजपाणिवत् ।
> विस्तारेण तु कुर्वीत ऊरुमूलं षडङ्गुलम् ॥
> षट्-त्रिंशद्-अङ्गुलं नाभाव् ऊरु-मध्यं नवाङ्गुलम् ।
> ऊओर् अप्य् अवसाने तु वेष्टनं त्व् एकविंशतिः ॥
> त्र्यङ्गुलं मुनिशार्दूल परितो जानु-मण्डलम् ।
> विस्तारम् उन्नतिं चापि जानोर् अप्य् अधुना शृणु ॥
> द्विर् द्वादशेनाङ्गुलेन जानोर् विस्तार उच्यते ।
> षडङ्गुलेन विस्तीर्णं जङ्गामूलं प्रकीर्तितम् ॥
> जङ्गामध्ये तथा नाभावष्टाव् अप्य् अथ विंशतिः ।
> जङ्घावसाने विस्तारो ज्ञेयः पञ्चाङ्गुलो मुने ॥
> तम् एव त्रिगुणी-कृत्य तस्यैव परिधिर् भवेत् ।
> गुल्फाद् अधस् त्र्यङ्गुलः स्यात् पादोच्छ्रायस् तू नारद ।
> पार्ष्ण्योश् च पृष्ठतो यावद् अङ्गुष्ठाग्रं द्विजोत्तम ॥
> पादस्य तावद् दैर्घ्यं स्याद् अङ्गुलानां द्विसप्तकम् ।
> षड्-अङ्गुलेन विततं कूर्म-पृष्ठोन्नतं क्रमात् ॥
> चतुभिर् अङ्गुलैर् दीर्घम् अङ्गुष्ठं परिकीर्तितम् ।
> त्रिगुणं वेष्टनं तस्य दैर्घ्यात् तस्य दशाधिका ॥
> पाद-प्रदेशिनी कार्या तत्-समीप-स्थिताङ्गुलिः ।
> अङ्गुष्ठस्य समा कार्या पाद-न्यूना त्व् अनामिका ।
> अनामिकायाः पादेन हीना पादकनीयसी ।
> त्र्यंशेन विद्धि सर्वासां पर्वमानं तु नारद ॥
> पर्वार्धेन नखाः कार्या अर्धेन्दु-सदृशाः शुभाः ।
> षट्-त्रिंशद्-अङ्गुलं विप्र स्कन्धात् पृष्ठ-समावधौ ॥
> गोमुखं वा क्रमान् निम्नं यावद् अङ्गुल-विंशतिः ।
> मध्य-प्रदेशाद् विततं पृष्ठ-वंशोन्नत-क्रमात् ॥
> सुशुभं प्रविभक्तं च विभक्तं च तथा मुने ।
> सुमीलितं मत्स्य-युग्मं क्षामं पञ्चाङ्गुलं मतम् ॥
> सुवर्तुलौ स्फीतौ काय्यौ विस्तारात् षोडशाङ्गलौ ।
> सुविभक्तौ च पीनौ च करिकुम्भोपमौ स्मृतौ ॥
> अधस्तात् स्कन्ध-शिखराद् बाहुः स्यात् षोडशाङ्गुलः ।
> अथो विंशाङ्गुलं विद्धि उपबाहुं द्विजोत्तम ॥
> मणिबन्ध-प्रदेशस् तु तत्र त्र्यङ्गुल उच्यते ।
> मध्यमाङ्गुलि-पर्यन्तं मणिबन्धावसानतः ॥
> द्वादशाङ्गुलमानस् तु स्कन्धः स्यात् परिवर्तुलः ।
> चतुरङ्गुल-विस्तीर्णः परिधिस् त्रिगुणो मतः ॥
> मूलतश् चोपबाहुर् वै पञ्चाङ्गुल उदाहृतः ।
> त्रिगुणश् च तद् उन्नाहस्तं क्रमात् क्षामयेच्छनैः ॥
> गो-पुच्छ-सदृशं कृत्वा यथा स्यात् कलया मुने ।
> मणिबन्ध-प्रदेशाद् धि विस्तारेणाथ वेष्टनात् ।
> तथाङ्गुल-प्रमाणेन पाणेर् मानमतः शृणु ॥
> मुने अङ्गुलमानात् तं विद्धि सप्ताङ्गुलं सदा ।
> पञ्चाङ्गुल-प्रमाणेन त्रिकाद् विस्तार उच्यते ॥
> निम्नं करतलं कुर्यात् शुभ-रेखा-विभूषितम् ।
> तत्र मध्याङ्गुलिं विप्र विद्धि पञ्चाङ्गुलं सदा ॥
> तस्या अप्य् अङ्गुलिः पाश्र्वे ऊना अर्धाङ्गुलेन वै ।
> तत् पञ्चमांश-हीना च नित्यं कार्या कनीयसी ।
> सार्ध-द्वयङ्गुलम् अङ्गुष्ठं द्विपर्व परिकीर्तितम् ॥
> त्रिपर्वण्याश् चाङ्गुलयः पर्वार्धेन नखाः स्मृताः ॥
> गो-पुच्छ-सदृशी कार्या अङ्गुल्योऽङ्गुल-धीमता ।
> पाद-हीनाः कनीयस्याः सपादाश् चाङ्गुलौ क्रमात् ॥
> स्व-प्रमाणस्य विस्तारात् त्रिगुणं विद्धि वेष्टनम् ।
> कूर्म-पृष्ठ-नखाः सर्वे अग्रतश् चार्ध-चन्द्रवत् ॥
> केशैर् अलकजातं तु ललाटोपरिशोभनम् ।
> ललाटोर्ध्वाङ्गुलिच्छादि कुर्यात् त्रिवलिसंयुतम् ॥

वाराह्यां च—
> स्वैर् अङ्गुल-परीमाणैर् द्वादश-विस्तीर्णम् आयतं च मुखम् ।
> नग्नजिता तु चतुर्दशाङ्गुल-दैर्घ्येण विस्तारितं कथितम् ॥
> नासा-ललाट-चिबुक-ग्रीवाश् चतुरङ्गुलास् तथा कर्णौ ।
> द्वे द्वेऽङ्गुले च हनुके चिबुकं च द्व्यङ्गुलं प्रसृतम् ॥
> अष्टाङ्गुलं ललाटं च विस्ताराद् द्व्यङ्गलौ परौ ।
> सङ्ख्यौ चतुरङ्गलौ च शङ्खौ कर्णौ च द्व्यङ्गुलं पृथुलौ ॥
> कर्णोपान्तः कार्योऽर्ध-पञ्चमे भ्रू-समेन सूत्रेण ।
> कर्ण-स्रोतः सुकुमारकं च नयन-प्रबन्ध-समम् ॥
> चतुरङ्गुलावशिष्टं कथयति नेत्रान्त-कर्णयोर् विवरम् ।
> अधरोऽङ्गुल-प्रमाणस् तस्यार्धेनोत्तरौष्ठश् च ॥
> अर्धाङ्गुला तु गुल्फा वक्त्रं च चतुरङ्गुलायतं कार्यम् ।
> विपुलं तु सार्धम् अङ्गुलम् अध्यात्तं द्व्यङ्गुलं व्याप्तम् ॥
> त्र्यङ्गुल-तुङ्गौ नासापुटौ नासापुटाग्रतो ज्ञेयौ ।
> सा द्व्यङ्गुलम् उच्छ्राया चतुरङ् गुलम् अन्तरं चाक्ष्णोः ।
> द्व्यङ्गुलमितोऽक्षिकोशो द्वे नेत्रे तत् त्रिभागिका तारा ।
> दृअतारा पञ्चांशो नेत्र-विकाशोऽङ्गुलं भवति ॥
> पर्यन्तात् पर्यन्ता दश भ्रुवोऽर्धाङ्गुला भ्रुवोर् लेखा ।
> भ्रू-मध्ये द्व्यङ्गुलकं भ्रू-दैर्घ्येणाङ्गुल-चतुष्कं च ॥
> कार्यो तु केश-रेखा भ्रू-मध्य-बन्ध-समाङ्गुलार्ध-विस्तीर्णा ॥
> नेत्रान्ते करवीरकम् उपन्यसेद् अङ्गुल-प्रमितम् ॥
> द्वात्रिंशत् परिणाहाच् चतुर्दशायामतोऽङ्गुलानि शिरः ।
> द्वादश तु चित्र-कर्मणि दृश्यन्ते विंशतिर् अदृश्या ॥
> आस्यांस-केश-निचयं षोडश दैर्घ्येण नग्नजित् प्रोक्ताः ।
> ग्रीवा दश विस्तीर्णा परिणाहाद् विंशतिः सैका ॥
> कण्ठाद् द्वादश हृदयं हृदयान् नाभिश्च तत्-प्रमाणेन ।
> नाभेर् मध्यान् मेढ्रान्तरं च तत्-तुल्यम् एवोक्तम् ॥
> ऊरू चाङ्गुलमानैश् चतुर्युक्ता विंशतिस् तथा जङ्घे ।
> जानुकपित्थे चतुरङ्गुले च पादौ तत्-तुल्यौ ॥
> द्वादश दीर्घौष्ठा पृथुतया च पादौ त्रिकलायताङ्गुष्ठौ ।
> पञ्चाङ्गुल-परीणाहौ प्रदेशिनी त्र्यङ्गुलं दैर्घ्य̍म् ॥
> अष्टांशाष्टांशोनाः शेषाङ्गुल्यः क्रमेण कर्तव्याः ।
> स्याद् द्व्यङ्गुल-समुच्छ्रायं चतुर्थ-भागम् अङ्गुलम् उत्सेधोऽङ्गुष्ठ-कस्योक्तः ॥
> अङ्गुष्ठ-नखः कथितश् चतुर्भागोनमङ्गुलस् तज्-ज्ञैः ।
> शेष-नखानामर्धाङ्गुल-क्रमात् किञ्चिद् ऊनं च ॥
> जङ्घाग्रे परीणाहश् चतुर्दशोक्तस् तु विस्तारात् पञ्च ।
> मध्ये च सप्त-विपुलाः परिणाहात् त्रिगुणिताः सप्त ॥
> अष्टौ तु जानु-मध्ये वैपुल्यं त्र्यष्टकं तु परिणाहः ।
> विपुला चतुर्दशोरु-मध्ये द्विगुणस् तु तत्-परिधिः ॥
> कोटिर् अष्टादश विपुला चत्वारिंशच् चतुर्युता परिधौ ।
> अङ्गुलम् एकं नाभिर् वेधेन तथा प्रमाणेन ॥
> चत्वारिंशद् द्वियुता नाभी-मध्येन मध्य-परिणाहः ।
> स्तनयोः षोडश चान्तरम् ऊर्ध्वं कक्षे षडङ्गुलके ॥
> अष्टावंसौ द्वादश बाहु कार्यौ तथा प्रबाहू च ॥
> बाहू षड्-विस्तीर्णौ प्रतिबाहू द्व्यङ्गुल-चतुष्कौ ॥
> षोडश बाहु-मूले परिणाहो द्वादशाग्रहस्ते च ।
> विस्तारेण करतलं षड्-अङ्गुलं सप्त दैर्घ्येण ॥
> पञ्चाङ्गुलानि मध्य-प्रदेशिनी मध्य-पर्वदलहीना ।
> अनया तुल्या चानामिका कनिष्ठा तु पर्वोना ॥
> पर्व-द्वयम् अङ्गुष्ठः शेषाङ्गुल्यस् त्रिपर्विका ज्ञेयाः ।
> नख-परिमाणं कार्यं सर्वासां पर्वणोऽर्धेन ।
> देशानुरूप-भूषण-वेशालङ्कार-मूर्तिभिः कार्या ।
> प्रतिमा लक्षण-युक्ता संविहिता बुद्धिदा भवति ॥ इति ।

अतः परं सुगमम् ॥१०३॥

इत्यष्टादशो विलासः ।

**अथ मृण्मयेनां श्रीमूर्तिनां विशेषः श्रीहयशीर्षीये प्रतिमाप्रसङ्गे—  
मृत्तिका वर्ण-पूर्वेण गृह्णीयुः सर्वर्णिनः ।  
नदीतीरेऽथवा क्षेत्रे पुण्यस्थानेऽथवा पुनः ॥१०४॥**
> **पाषाणकर्करालोहचूर्णानि समभागतः ।  
मृत्तिकायां प्रयोज्याथ कषायेण प्रपीडयेत् ॥१०५॥  
खादिरेणार्जुनेनाथ सर्जश्रीवेष्टकुङ्कुमैः ।  
कोटजैरायसैः स्नेहैर्दधिक्षीरघृत्तादिभिः ॥१०६॥  
आलोड्य मृत्तिका तैस्तैः स्थाने स्थाप्य पुनः पुनः ।  
मासं पर्युषितं कृत्वा प्रतिमां परिकल्पयेत् ॥१०७॥  
स्थापयेत् प्रतिमाशूलं रत्नण्यासस्य चोपरि ।  
शूलञ्च खादिरादीनां यज्ञीयानां प्रकल्पयेत् ॥१०८॥  
विंशोत्तरशतं शूलं कुर्याद्वा पञ्चविंशतिः ।  
प्रतिमाङ्गुलमानेन कृत्वा संस्थापयेद्बुधः ॥१०९॥  
चतुर्दशाङ्गुलं प्रोक्तं सपादं दलमेव वा ।  
सप्तविंशति चाधस्तान्नाभ्युर्द्ध्वोऽर्द्धाङ्गुलं मुखम् ॥११०॥**
> **पञ्चविंशाङ्गुलौ चोरू सार्द्धत्रिकलमस्तकम् ।  
ऊरू स्मृते समे जङ्घेपादोच्छ्रायं सुसम्मितम् ॥१११॥  
नेत्रद्वयं समुद्दिष्टमर्द्धाङ्गुलसमन्वितम् ।  
द्विगोलोका भवेद्ग्रीवा चार्द्धाङ्गुल समन्विता ॥११२॥  
भागस्य वृद्धिं वक्ष्यामि पञ्चविंशांशके तथा ।  
अर्द्धार्द्धमङ्गुलं दद्यात् हृदयादिषु भागशः ॥११३॥  
पञ्चविंशाङ्गुलं वक्षो विस्तारेण प्रकीर्तितम् ।  
कटिर्विस्तारतः कार्या षोडशाष्टदशाङ्गुला ॥११४॥  
पञ्चविंशाङ्गुलौ बाहू आयामेन प्रकीर्तितौ ।  
तथा सप्तदश प्रोक्ता वायामेन प्रबाहुकौ । ११५॥  
मणिबन्धः कलायामस्तस्मात्तं प्रतिमस्तकम् ।  
आयामो मध्यमायास्तु षडङ्गुल इति स्मृतः ॥११६॥  
एतत् सङ्क्षेपतः प्रोक्तं दशतालस्य लक्षणम् ।  
प्रतिमायाश्चतुर्थेन कूर्मार्चा परिकीर्तिता ।  
तत्त्रिभागेन तत्पीठं कुर्यात् सिद्ध्यर्थमुत्तमम् ॥११७॥  
अथ श्रीमुर्तिविशेषेण परिमाणविशेषादिः मात्स्ये—  
अतःपरं प्रवक्ष्यामि देवाकारान् विशेषतः ।  
दशतालः स्मृतो रामो बलिर्वैरोचनिस्तथा ॥११८॥  
वराहो नरसिंहश्च सप्ततालस्तु वामनः ।  
मत्स्यकूर्मौ तु निर्दिष्टौ यथाशोभ स्वयम्भुवा ॥११९॥  
अथ वराहमूर्तिः  
किञ्च—  
महावराहं वक्ष्यामि पद्महस्तं गदाधरम् । तीक्ष्णदंष्ट्राग्रघोरास्यं मेदिनीं वामकूर्परे ॥१२०॥  
दंष्ट्राग्रेणोद्धृतां दीप्तां धरणीमुत्पलान्विताम् ।  
विस्मयोत्फुल्लनयनामुपरिष्टात् प्रकल्पयेत् ॥१२१॥  
दक्षिणं कटिसंस्थञ्च करं तस्य प्रकल्पयेत् ।  
कूर्मोपरि तथा पादमेकं नागेन्द्रमूर्द्धनि ।  
संस्तूयमानं लोकेशैः समन्तात् परिकल्पयेत् ॥१२२॥  
अथ नरसिंहमूर्तिः  
नारसिंहन्तु कुर्वीत भुजाष्टकसमन्वितम् ।  
रौद्रं सिंहाननं तद्वद्विदारितमुखेक्षणम् ॥१२३॥  
स्तब्धपानसटाकीर्णं दारयन्तं दितेः सुतम् ।  
विनिर्गतान्त्रजालञ्च दानवं परिकल्पयेत् ॥१२४॥  
वमन्तं रुधिरोद्गारं भ्रूकुटिवदनेक्षणम् ।  
युध्यमानं च कुर्वीत क्वचित् करणबन्धनैः ॥१२५॥  
परिश्रान्तेन दैत्येन तर्ज्यमानं मुहुर्मुहुः ।  
दैत्यान् प्रदर्शयेत्तत्र खड्गखेटकधारिणः ।  
स्तूयमानं तथा विष्णुं दर्शयेदमराधिपैः ॥१२६॥  
अथ त्रिविक्रममूर्तिः  
तथा त्रिविक्रमं वक्ष्ये ब्रह्माण्डाक्रमणोल्वणम् ।  
पादपार्श्वे तथा बाहुमुपरिष्टात् प्रकल्पयेत् ॥१२७॥  
अधस्ताद्वामनं तद्वत् कल्पयेत् सकमण्डलुम् ।  
दक्षिणे छत्रिकां दद्यान्मुखं दीनं प्रदर्शयेत् ॥१२८॥  
भृङ्गार-धारिणं तद्वद्बलिं तस्य च पार्श्वतः ।  
बन्धनं चास्य कुर्वन्तं गरुडं तस्य दर्शयेत् ॥१२९॥  
अथ मात्स्यमूर्तिः कूर्ममूर्तिश्च  
मत्स्यरूपं तथा मात्स्यं कौर्मं कूमाकृतिं न्यसेत् ।  
एवंरूपः स भगवान् कार्यो नारायणो हरिः ॥१३०॥  
अथ महाविष्णमूर्तिः  
विष्णुधर्मोत्तरे—  
देवदेवं तथा विष्णुं कारयेद्गरुडस्थितम् ।  
कौस्तुभोद्भासितौरस्कं सर्वाभरणधारिणम् ॥१३१॥  
सजलाम्बुद-सच्छायं पीतदिच्याम्बरं तथा ।  
मुखाश्च कार्याश्चत्वारो बाहवो द्विगुणास्तथा ॥१३२॥  
सौम्येन्दुवदनं पूर्वं नारसिंहन्तु दक्षिणम् ।  
कपिलं पश्चिमं वक्त्रं तथा वाराहमुत्तरम् ॥१३३॥  
तस्य दक्षिणहस्तेषु वाणार्कमुषलादयः ।  
चर्मशङ्खधराविन्दुचापे च वनमालिनः ।  
कार्याणि विष्णुधर्मोक्त्या वामहस्तेष्वनुक्रमात् ॥१३४॥**
> **इति ।  
अथ लोकपालविष्णमूर्तिः  
किञ्च—  
एकवक्त्रो द्विबाहुश्च गदाचक्रधरः प्रभुः ॥१३५॥  
अथ वासुदेवमूर्तिः  
किञ्च—  
एकवक्त्रश्चतुर्बाहुः सौम्यरूपी सुदर्शनः ।  
सलिलाध्नातमेघाभः सर्वाभरणभूषितः ॥१३६॥  
कण्ठेन शुभदेशेन कम्बुतुल्येन राजता ।  
वराभरणयुक्तेन कुण्डलोत्तमभूषितः ॥१३७॥  
अङ्गदी बद्धकेयूरो वनमालाविभूषितः ।  
उरसा कौस्तुभं विभ्रत् किरीटं शिरसा तथा ॥१३८॥  
शिरःपद्मस्तथैवास्य कर्तव्यश्वारुकर्णिकः । पुष्टाश्लिष्टायतभुजरतनुताम्रनखाङ्गुलिः ॥१३९॥  
मध्येन त्रिबलीभङ्गशोभितेन सुचारुणा ।  
स्त्रीरूपधारिणी कार्या क्षौणी तत्पदमध्यगा ॥१४०॥  
तत्करस्थाङ्घ्रियुगलो देवः कार्यो जनार्दनः ।  
सुचारुपदविन्यासः किञ्चिन्निष्क्रान्तदक्षिणः ॥१४१॥  
अनुदृश्या मही कार्या देवदर्शनविस्मिता ।  
देवश्च कटिवासेन कार्यो जान्ववलम्बिना ॥१४२॥  
वनमाला च कर्तव्या देवजान्ववलम्बिनी ।  
यज्ञोपवीतं वर्तव्यं नाभिदेशमुपागतम् ॥१४३॥  
उत्फुल्लकमलं पाणौ कुर्याद्देवस्य दक्षिणे ।  
वामपाणिगतं शेषं शङ्खाकारं तु कारयेत् ॥१४४॥  
दक्षिणे तु गदा देवी तनुमध्या सुलोचना ।  
स्त्रीरूपधारिणी मुग्धा सर्वाभरणभूषिता ॥१४५॥  
पश्यन्ती देवदेवेशं कार्या चामरधारिणी ।  
कार्यं तन्मूर्धिन विन्यस्तं देवहस्तं तु दक्षिणम् ॥१४६॥**
> **वामभागगतश्चक्रः कार्यो लम्बोदरस्तथा ।  
सर्वाभरणसंयुक्तो वृत्तविस्फारितेक्षणः ॥१४७॥  
कर्तव्यश्चामरकरो देवचीक्षणतत्परः ।  
कार्यो देवकरो वामो विन्यस्तस्तस्य मूर्धनि ॥१४८॥  
अथ सङ्कर्षणमूर्तिः  
वासुदेवस्वरूपेण कार्यः सङ्कर्षणः प्रभुः ।  
स तु शुक्लवपुः कार्यो नीलवासा यदूत्तमः ॥१४९॥  
गदास्थाने तु मुषलं चक्रस्थाने तु लाङ्गलम् ।  
कर्तव्यौ तनुमध्यौ तौ नृरूपौ रूपसंस्थितौ ॥१५०॥  
अथ प्रद्युम्नमूर्तिः  
वासुदेवस्वरूपेण प्रद्युम्नश्च तथा भवेत् ।  
स तु दूर्वाङ्कुरश्यामः श्वेतवासा विधीयते ॥१५१॥  
चक्रस्थाने भवेच्चायं गदास्थाने तथा शरः ।  
तथाविधौ तु कर्तव्यौ यथा मुषल-लाङ्गलौ ॥१५२॥  
अथानिरुद्धमूर्तिः  
एतदेव तथा रूपमनिरुद्धस्य कारयेत् ।  
पद्मपत्राभ-वपुषो रक्ताम्बरधरस्य तु ॥१५३॥  
चक्रस्थाने भवेच्चर्म यदास्थानेऽसिरेव च ।  
चर्म स्याच्चक्ररूपेण प्रांशुः खड्गो विधीयते ॥१५४॥  
अथ चक्रादीनां विविधमूर्तीनाञ्च स्वरूपनिर्णयः  
चक्रादीनां स्वरूपाणि किञ्चित पूर्वं प्रदर्शयेत् ।  
रम्याण्यायुधरूपाणि चक्रादीन्येव यादव ॥१५५॥  
वामपार्श्वगताः कार्या देवानां प्रवरा ध्वजाः ।  
सुपताकायुता राजन् यष्टिस्थास्ते यथोचितम् ॥१५६॥  
किञ्च—  
हंसो मत्स्यस्तथा कूर्मः कार्यास्तद्रूपधारिणः ।  
शृङ्गी मत्स्यस्तु कर्तव्यो देवदेवो जनार्दनः ॥१५७॥  
ऐश्वर्यमनिरुद्धस्तु वराहो भगवान् हरिः ।  
ऐश्वर्यशक्त्या दंष्ट्राग्रसमुद्धृतवसुन्धरः ॥१५८॥  
नृवराहोऽथवा कार्यः शेषोपरि गतः प्रभुः ।  
शेषश्चतुर्भुजः कार्यश्चारुरत्नफणान्वितः ॥१५९॥  
आश्चर्योत्फुल्लनयनो देववीक्षणतत्परः ।  
कर्तव्यो सीरमुषलो करयोस्तस्य यादव ॥१६०॥  
सर्पभोगश्च कर्तव्यस्तथैव रचिताङ्गुलिः ।  
आलीढस्थानसंस्थानस्तत्पृष्ठे भगवान् भवेत् ॥१६१॥**
> **मूर्तिमन्तमनैश्वर्यं हिरण्याक्षं विदुर्बुधाः ।  
ऐश्वर्येणाविशेषेण स निरस्तोऽरिमर्दनः ॥१६२॥  
नृवराहोऽथवा कार्यो ध्याने कपिलवत् स्थितः ।  
द्विभुजस्त्वथवा कार्यः पिण्डनिर्वपणोद्यतः ॥१६३॥  
समग्रक्रोडरूपो वा बहुदानवमध्यगः ।  
नृवराहो वराहो वा कर्तव्यः क्ष्माविदारणः ॥१६४॥  
ज्ञानवद्भिः स एवोक्तो ज्ञानं परमवर्द्धनः ।  
पीनस्कन्धकटिग्रीवः कृशमध्यः कृशोदरः ॥१६५॥  
सिंहाननो नृवेहश्च नीलवासाः प्रभान्वितः ।  
आलीढस्थानसंस्थानः सर्वाभरणभूषितः ॥१६६॥  
ज्वालामालाकुलमुखो ज्वलत्केशरमण्डलः ।  
हिरण्यकशिपोर्वक्षः पाटयन्नखरैः खरैः ॥१६७॥  
नीलोत्पलाभः कर्तव्यो देवजानुगतस्तथा । हिरण्यकशिपुर्दैत्यस्तमज्ञानं विदुर्बुधाः ॥१६५॥  
अथ वामनमूर्तिः  
कर्तव्यो वामनो देवः सङ्कटे भक्तिभावितैः ।  
पीनगात्रश्च कर्तव्यो दण्डी चाध्ययनोद्यतः ।  
दूर्वाश्यामस्तु कर्तव्यः कृष्णाजिनधरस्तथा ॥१६९॥  
अथ त्रिविक्रममूर्तिः  
सजलाम्बुदसङ्काशस्तथा कार्यस्त्रिविक्रमः ।  
दण्डपाशधरः कार्यः शङ्खचक्रगदाधरः ॥१७०॥**
> **शङ्खचक्रगदापद्माः कार्यास्तस्य स्वरूपिणः ।  
निर्दहारते न कर्तव्याः शेषः कार्यश्च पूर्ववत् ।  
एकोर्द्ध्वदनः कार्यो देवो विस्फारितेक्षणः ॥१७१॥  
अथ भृगुराममूर्तिः  
कार्यस्तु भार्गवो रामो जटामण्डलदुर्दृशः ।  
हस्तेऽस्य परशुः कार्यः कृष्णाजिनधरस्य तु ॥१७२॥  
अथ दाशरथिमूर्तिः  
रामो दाशरथिः कार्यो राजलक्षणलक्षितः ।  
भरतो लक्ष्मणश्चैव शत्रुघ्नश्च महाशयः ।  
तथैव सर्वे कर्तव्याः किन्तु मौलिविवर्जिताः ॥१७३॥  
अथ कृष्णमूर्तिः  
कृष्णश्चक्रधरः कार्यो नीलोत्पलदलच्छविः ।  
इन्दीवरधरा कार्या तस्य साक्षाच्च रुक्मिणी ॥१७४॥  
अथ बलदेवमूर्तिः  
सीर-पाणिर्बलः कार्यो मुषली चैककुण्डली ।  
श्वेतोऽतिनीलवसनो मदाधूर्णितलोचनः ॥१७५॥  
अथ प्रद्युम्नमूर्तिः  
चापवाणधरः कार्यः प्रद्युम्नश्च सुदर्शनः ।  
राजन् दूर्वादलश्यामः श्वेतवासा मदोत्कटः ॥१७६॥  
अथ कामदेवमूर्तिः  
कामदेवस्तु कर्तव्यो रूपेणाप्रतिमो भुवि ।  
अष्टबाहुः स कर्तव्यः शङ्खपद्मविभूषणः ॥१७७॥**
> **  
चापवाणधरश्चैव मदाकुञ्चितलोचनः ।  
रतिः प्रीतिस्तथा शक्तिर्मन्दशक्तिस्तथोज्ज्वला ॥१७८॥  
चतस्त्रस्तस्य कर्तव्याः पत्न्यो रूपमनोहराः ।  
चत्वारश्च करास्तस्य कार्यो भार्यास्तनोपगाः ।  
केतुश्च मकरः कार्यः पञ्चवाणमुखो महान् ॥१७९॥  
अथ अनिरुद्धमूर्तिः साम्बमूर्तिश्च  
कर्तव्यश्चानिरुद्धोऽपि खड्गचर्मधरः प्रभुः ।  
साम्बः कार्यो महाहस्तस्वरूपोऽसावशेषतः ।  
सम्बानिरुद्धौ कर्तव्यौ पद्माभौ रक्तवाससौ ॥१८०॥  
अथ गोपालमूर्तिः  
गोपालप्रतिमां कुर्याद्वेणुवादनतत्पराम् ।  
वर्हापीडां घनश्यामां द्विभुजामूर्द्ध्वसंस्थिताम् ॥१८१॥  
अथ बुद्धमूर्तिः  
काषारवस्त्रसंवीतः स्कन्धसंसक्तचीवरः ।  
पद्मासनस्थो द्विभुजो ध्यायी बुद्धः प्रकीर्तितः ॥१८२॥  
अथ नरनारायण-मूर्तिः  
दूर्वाश्यामो नरः कार्यो द्विभुजश्च महाभुजः । नारायणश्चतुर्बाहुर्नीलोत्पलदलच्छविः ॥१८३॥  
तयोर्मध्ये तु वदरी कार्या फलविभूषणा ।  
नरनारायणौ देवावक्षमालाधरावुभौ ॥१८४॥  
अष्टचक्रे स्थितौ जाले भूतयुक्ते मनोरमे ।  
कृष्णाजिनधरौ दान्तौ जटामण्डलधारिणौ ॥१८५॥  
अथ विविधर्मूर्तिभेदाः  
पादेन चक्रेन रथस्थितेन पादेन चैकेन च जानुगेन ।  
कार्यो हरिश्चात्र नरेण तुल्यः कृष्णोऽपि नारायणतुल्यमूर्तिः ॥१८६॥**
> **मूर्तिमत्पृथिवीहस्तन्यस्तपादः सितच्छविः ।  
नीलाम्बरधरः कार्यो देवो हयशिरोधरः ॥१८७॥  
विद्धि सङ्कर्षणांशेन देवं हयशिरोधरम् ।  
कर्तव्योऽष्टभुजो देवस्तत्करेषु चतुर्षु च ॥१८८॥  
शङ्खचक्रगदापद्मान् सकारान् दर्शयेद्बुधः ।  
चत्वारश्च कराः कार्या देवानां देहधारिणाम् ।  
देवेन मूर्ध्नि विन्यस्ताः सर्वाभरणभूषिताः ॥१८९॥  
प्रद्युम्नं विद्धि वैराग्यं कापिलीं तनुमाश्रितम् ।  
मध्ये ऊरुकरः कार्यस्तस्योत्सङ्गतः परः ।  
दोर्युगं चापरं तस्य शङ्खचक्रधरं भवेत् ॥१९०॥**
> **पद्मासनोपविष्टश्च ध्यानसन्मीलितेक्षणः ।  
कर्मण्यः कपिलो देवो जटामण्डलदुर्दृशः ॥१९१॥  
वायुसंरोधपीनाङ्गः पद्माङ्कचरणद्वयः ।  
मृगाजिनधरो राजन् शुभयज्ञोपवीतवान् ।  
विभुर्मन्त्रमहापद्मकर्णिकामध्यमास्थितः ॥१९२॥  
वैराग्यभावेन महानुभावो ध्याने स्थितः स्वं परम पदं तत् ।  
ध्यायंस्तथा वै भुवनस्य गोप्ता साङ्ख्यप्रवक्ता पुरुषः पुराणः ॥१९३॥  
श्यामवर्णस्तनूवासा पिङ्गलाक्षो जटाधरः ।  
सुमन्तुर्जैमिनिः पैलो वैशम्पायन एव च ।  
तस्य शिष्याश्च कर्तव्याश्चत्वारः पारिपार्श्विकाः ॥१९४॥  
गौरस्तु कार्यो वाल्मीकिजटामटामण्डलदुर्दृशः ।  
तपस्यभिरतः शान्तो न कृशो न च पीबरः ॥१९५॥  
वाल्मीकिरूपं सकलं दत्तात्रेयस्य कारयेत् ।  
जलमध्यगतः कार्यः शेषः पान्नगदर्शनः ।  
फणापुञ्जमहारत्नदुर्निरीक्ष्यशिरोधरः ॥१९६॥  
देवदेवस्तु कर्तव्यः शेषभोगाङ्कसंस्थितः ।  
एको भुजोऽस्य कर्तव्यस्तत्र जानौ प्रसारित्तः ॥१९७॥  
कर्तव्यो नाभिदेशे तु तदा तस्य परः करः ।  
तथैवान्यकरः कार्यो देवस्य सुशिरोधरः ॥१९८॥  
स तानमञ्जरीधारी तथैवास्य परो भवेत् ।  
नाभीसरसि सम्भूते कमले तस्य यादव ॥१९९॥  
सर्वपृथ्वीमये देवः प्राग्वत् कार्यः पितामहः ।  
नाललग्नौ च कर्तव्यौ पद्मस्य मधुकैटभौ ॥२००॥  
नृरूपधारीणि भुजङ्गमध्ये कार्याण्यथास्त्राणि तथा समीपे ॥२०१॥  
ताक्ष्योर्मरकतप्रख्यः कौशिकाकारनासिकः ।  
चतुर्भुजश्च कर्तव्यो वृत्तनेत्रमुखस्तथा ॥२०२॥  
ग्रीवोरुजानुचरणपक्षद्वयविभूषितः ।  
प्रभासंस्थानसौवर्णकलायेन विराजितः ॥२०३॥  
छत्रञ्च पूर्णकुम्भञ्च करयोस्तस्य कारयेत् ।  
करद्वयञ्च कर्तव्यं तथा विरचिताञ्जलि ॥२०४॥  
यदास्य भगवान् पृष्ठे छत्रकुम्भधरौ करौ ।  
न कर्तव्यौ तु कर्तव्यौ देवपादधरावुभौ ॥२०५॥  
किञ्चिल्लम्बोदरः कार्यः सर्वाभरणभूषितः ॥२०६॥  
अथ लक्ष्मीनारायणमूर्तिः  
विश्वकर्मशास्त्रे च—  
लक्ष्मीनारायणौ कार्यौ संयुतौ दिव्यरूपिणौ ।  
दक्षिणस्था विभोर्मूर्तिर्लक्ष्मीर्मूर्तिस्तु वामगा ॥२०७॥  
दक्षिणः कण्ठलग्नोऽस्य वामहस्तसरोजधृक् ।  
विभोर्वामकरो लक्ष्म्याः कूक्षिभागे स्थितः सदा ॥२०८॥  
सर्वावयवसम्पूर्णा सर्वालङ्कारभूषिता ।  
सुष्ठुनेत्रकपोलास्य-रूपयौवनसंयुता ॥२०९॥  
सिद्धिः कार्या समीपस्था चामरग्राहिणो शुभा ।  
कर्तव्यं वामनं सर्वं देवाधोभागगं सदा ॥२१०॥**
> **शङ्खचक्रधरौ तस्य द्वौ कार्यौ पुरुषौ पूरः ।  
वामनौ हारकेयूरकिरीटमणिभूषितौ ॥२११॥  
उपासकौ समीपस्थौ प्रभोर्ब्रह्मशिवात्मकौ ।  
रसनां योगपट्टञ्च शिखाञ्जलिमास्थितौ ॥२१२॥  
अथ योगस्वामिमूर्तिः  
पद्मासन-समासीनः किञ्चिन्मीलितलोचनः ।  
घ्राणाग्रे दत्तदृष्टिश्च श्वेतपद्मोपरि स्थितः ॥२१३॥  
वामदक्षिणगौ हस्तावुभावुत्सङ्गभागगौ ।  
तत्करद्वयपार्श्वस्थे पङ्केरुह-महागदे ॥२१४॥  
ऊर्द्ध्व करद्वये चास्य शङ्खश्चापि सूदर्शनम् ।  
योगस्वामी स विज्ञेयः पूज्यो मोदार्थयोगिभिः ॥२१५॥  
अथ दशावताराणां मूर्तय तत्र मत्स्यावतारमूर्तिः  
श्रीहयशीर्षपञ्चरात्रे—  
अतःपरं प्रवक्ष्यामि मत्स्यादीनान्तु लक्षणम् ।  
षट्त्रिंशदङ्गुलायामं तदर्द्धेन तु विस्तृतम् ॥२१६॥**
> **दैर्घ्याष्टमांशसंयुक्तं पुच्छवक्त्रं तु कारयत् ।  
रोहितं विवृतास्यन्तु द्वादशाङ्गुलमानतः ।  
कलैकं पृष्ठरोमन्तु तुच्छार्द्धं क्रोडगं तथा ॥२१७॥  
कृतस्यैवंविधस्येह रोहितस्य मुखोद्गतम् ।  
नारायणन्तु कुर्वीत आगुल्फं तान्मुखोद्गतम् ॥२१८॥  
एवं नृमत्स्यं मत्स्यं वा स्थापयेद्यस्तु मानवः ।  
सर्वज्ञत्वं भवेत्तस्य सर्वोपन्मुक्तिरेव च ॥२१९॥  
अथ कूर्ममूर्तिलक्षणम्  
दैर्घ्यात्रितालसंयुक्तं तदर्द्धं परिमण्डलम् ।   
चतुश्चरणसंश्लिष्टं चतुरङ्गुलमात्रया ॥२२०॥  
कपालद्वयमध्ये तु गोविन्दं तु समृद्गतम् ।  
कृत्वा वा गुल्फपर्यन्तमुद्गच्छन्तं सुरोत्तमा ॥२२१॥  
नुकूर्मं कारयित्वैनं कूर्म वा स्थापयीत यः ।  
स्ववंशोद्धरणं तस्य जायते मुक्तिरेव च ॥२२२॥  
अथ वराहमूर्तिलक्षणम्  
वक्त्रं कलाष्टकायामं श्रोत्रमस्य द्विगोलकम् ।  
हनू सप्ताङ्गुले तस्य सृक्कणी द्व्यङ्गुले मते ॥२२३॥  
सप्ताङ्गुलं मुखं प्रोक्तं रदौ सार्द्धकलो द्विज ।  
नासारन्ध्र भवेन्नेत्रं यवहीनेऽक्षिणी मते ॥२२४॥  
किञ्चिद्वक्त्रे स्मिते श्रोत्रे द्विगोलकसमायते ।  
चतुष्कलं कर्णमध्यं तदर्द्धेन तदुच्छ्रितम् ॥२२५॥  
वस्वङ्गुला भवेद्ग्रीवा नेत्रैकं चोन्नता तु सा ।  
शेष नृसिंहवत् कार्यं वराहस्य तु विग्रहम् ॥२२६॥  
शेषाहि-विधृतं पादं बाहुना धारयन् धराम् ।  
शङ्खं वामे तथा पद्मं पदाचक्रे तु दक्षिणे ॥२२७॥  
एवं नरवराहञ्च कृत्वा यः स्थापयेन्नरः ।  
भवोदधिसमुत्तारं राज्यञ्च हतकण्टकम् ।  
प्राप्नुयान्नात्र सन्देहो ह्यमुत्रेहैव वा भुवि ॥२२८॥  
अथ नृसिंहमूर्तिलक्षणम्  
तिर्यङ्नृसिंहदेवस्य तथा विपुलमाननम् ।  
वर्तुलेऽस्य तथा नेत्रे स्कन्धौ तालमितौ शुभौ ॥२२९॥  
व्याकुञ्चिते भ्रुवौ वक्त्रं विवृतं चोग्रदंष्ट्रकम् ।  
लेलिहाना तथा जिह्वा समुद्गतशटं शिरः ॥२३०॥  
दंष्ट्रे द्व्यङ्गुलनिर्याते वक्राग्रे तु सिते तथा ।  
त्रिकलाभ्यधिकं वक्षः पञ्चनेत्राधिका कटिः ॥२३१॥  
द्विकलाभ्यधिकौ चोरू जानू चापि कलाधिकौ ।  
जङ्घे सार्द्धकले मध्ये विस्तृताग्रे विभागतः ॥२३२॥  
उर्द्ध्वौ किञ्चित् स्मृतौ पादौ बाहुमूले कलाधिके ।  
किञ्चित् किञ्चित् तथा हीनौ पर्यन्ते चोपबाहुकौ ।  
वपुरिस्थं नृसिंहस्य कुर्याद्देशिकसत्तमः ॥२३३॥  
जान्वंशे तस्य संस्थाप्य विदारितमहासुरम् ।  
भूषितं वैजयन्त्या तु मालया श्रीसमन्वितम् ॥२३४॥  
खड्गचक्रधरं देवं नृसिंहं कारयेद्बुधः ।  
स्थापयेत् पापनाशाय जयाय नरकेशरीम् ॥२३५॥  
अथ वामनमूर्तिलक्षणम्  
भुजं त्रिगोलकायामं वक्षोविस्तारशोभितम् ।  
पाणीपादं तुरीयांश प्रवृद्धशिरसं तथा ॥२३६॥**
> **ऊर्वङ्घ्रिद्वितयायामविहीनमुखयुग्मकम् ।  
कटिस्फिक्पार्श्वनाभीषु तद्वृद्धं वामनं बुधः ।  
कृत्वा संस्थापयेद्देवं मोहनार्थाय सर्वथा ॥२३७॥  
अथ जामदग्न्यमूर्तिलक्षणम्  
जामदग्न्यन्तु कुर्वीत जटामुकुटमण्डितम् ।  
चतुर्बाहुं महाभागं सर्वक्षत्रान्तकं विभूम् ॥२३८॥  
दक्षिणे परशुं हस्ते वामे दद्यात्तथा धनुः ।  
खड्गं दक्षिणहरते तु वामहस्ते तु खेटकम् ॥२३९॥  
कुठारहस्त द्विभुजं कुर्याद्वा रेणुकासुतम् ।  
कृत्वैवं जामदग्न्यन्तु स्थापयेद्यस्तु मानवः ।  
स वित्तं प्राप्नुयात् शीघ्रं कामांश्च मनसेप्सितान् ॥२४०॥  
अथ राममूर्तिलक्षणम्  
कुर्याद्दाशरथिं रामं सप्ततालं चतुर्भुजम् ।  
शरकार्मुकहस्तं तु शङ्खचक्रधरं शुभम् ॥२४१॥  
दक्षिणोर्द्ध्वं भवेच्चक्रं वामोर्द्ध्वं शङ्खमेव च ।  
दक्षिणाधो भवेद्वाणो वामाधो धनुरेव च ।  
द्विभुज शरहस्तं वा राम कुर्यात् सकार्मुकम् ॥२४२॥  
कृत्वैवं राघवं रामं सर्वलक्षणसंयुतम् ।  
क्रूरशत्रुविनाशाय स्थापयेत् सर्वकामदम् ॥२४३॥  
अथ बलराममूर्तिलक्षणम्  
तृतीयं तु यथा रामं चतुर्बाहुं शृणुष्व मे ।  
वामोर्द्ध्वं लाङ्गलं दद्यादधः शङ्खं सुशोभनम् ।  
गदां कृपाणं वा दद्यात् संस्थाने शक्तिचक्रयोः ॥२४४॥  
कृत्वैवं बलदेवं तु यो नरः स्थापयेत् प्रभुन् ।  
पुत्रं ददाति तस्याथ विपक्षांश्च जयत्यसौ ॥२४५॥  
अथ बुद्धलक्षणम्  
वशतालं तथा बुद्धं पद्मासनगतं हरिम् ।  
प्रलम्बश्रवणं कुर्याच्चीवरालङ्कृतं तथा ॥२४६॥  
मणिनाभं समाधिस्थं पद्मास्यं पद्मलोचनम् । समाधिस्थोत्तानपाणिं योगदृष्टिं समन्वितम् ।  
स्थापयेद्रूपकामस्तु पितेव जगतः स्थितम् ॥२४७॥  
अथ कल्किलक्षणम्  
कल्किनं तु चतुर्बाहुं बद्धतूणं धनुर्द्धरम् ।  
शङ्खचक्रधरं कुर्यात्तथा खड्गधरं प्रभुम् ॥२४८॥  
द्विभुजं वा हयारूढं खड्गपाणिं सुरेश्वरम् ।  
कल्किनं स्थापयित्वैवं शत्रुस्थानं लभेन्नरः ॥२४९॥  
अथ नवव्यूहप्रतिमालक्षणम्  
किञ्च—  
आदिमूर्तिर्वासुदेवः पूर्वमेवोदित्तो मया ।  
दक्षिणोर्द्ध्वे गदा यस्य वामोर्द्ध्वे चक्रमुल्वणम् ।  
ब्रह्मेशौ पार्श्वगो नित्यं शेषमन्यच्च पूर्ववत् ॥२५०॥  
द्वितीयो वासुदेवोऽयं द्वापरादौ स उच्यते ।  
द्विभुजो वाथ कर्तव्यो वामे शङ्खधरः प्रभुः ॥  
वरदो दक्षिणेनाथ वासुदेवो द्विधोदितः ॥२५१॥  
बलदेवश्चतुर्बाहुः कुण्डलैकविभूषितः ।  
लाङ्गली मुषली देवो गदापद्मधरो विभुः ।  
शङ्खचक्रगदापाणिः कर्तव्यो वरदोऽथवा ॥२५२॥  
प्राद्युम्नस्तु चतुर्बाहुः शङ्खचक्रधरः शुभः ।  
चक्रं दक्षिणहस्ते च वामहरते धनुस्तथा ॥२५३॥  
शङ्खश्च दक्षिणे दद्याद्गदां वामे प्रदर्शयेत् ।  
प्रद्युम्नं कारयेद्देव सर्वलक्षणसंयुतम् ॥२५४॥  
स्त्रियौ चैवास्य कर्तव्ये खड्गचर्मधरे शुभे ।  
रतिप्रीत्योर्मध्यगत कम्बुग्रीवं सकार्मुकम् ।  
द्विभुजं शरहस्तं वा प्रद्युम्नं कारयेद्बुधः ॥२५५॥  
अनिरुद्धः कम्बुग्रीवश्चतुर्बाहुः प्रभूषितः ।  
दक्षिणेऽस्य गदा देया चक्रशङ्खौ तु वामतः ।  
दक्षिणे च तथा पद्मनिरुद्धस्य दापयेत् ॥२५६॥  
नारायणश्चतुर्बाहुः कार्यस्तल्लक्षणं मया ।  
मूर्तिद्वादशके सर्वं कीर्तितं ब्रह्मणः शृणु ॥२५७॥  
चतुर्मुखश्चतुर्बाहुबृहज्जठरमण्डलः ।  
ऊर्ध्वमूर्ध्वं जटाजूटः सधूमसममेखलः ॥२५८॥  
शोभनं दक्षिणे हस्ते दद्यादस्याक्षसूत्रकम् ।  
स्रुवञ्च दक्षिणे दद्याद्वामहस्ते तु कुण्डिकाम् ॥२५६॥  
आज्यस्थाल्श्ं कुशोपेतां वामहस्ते नियोजयेत् ।  
शङ्खचक्रगदापाणिः कार्यो वाथ चतुर्मुखः ॥ २६०॥  
सरस्वती च सावित्री वामदक्षिणसंस्थिते ।  
कर्तव्या मुनयो वाथ परिवार्य व्यवस्थिताः ॥ २६१॥  
विनिविष्टः सदा ब्रह्मा कार्यो ह्यन्यस्ततोऽन्यथा ।  
नृसिंहवत् स्वमात्रा तु किञ्चिदभ्यधिकः स्मृतः ॥२६२॥  
विष्णुरष्टभुजः कार्यश्चतुर्बाहुरथापि वा ।  
वैनतेयगतः सौम्यः सन्दष्टोष्टपुटोऽपि वा ॥२६३॥  
खड्गं गदां शरं दद्यादृक्षिणे वरदोऽपरः ।  
कार्मकं खेटकं चक्रं वामेऽस्य दापयेत् ॥२६४॥  
चतुर्भुजे गदा देया दक्षिणे वरदोऽवरः ।  
वामे शङ्खञ्च चक्रञ्च विष्णुरेवंविधो मतः ॥२६५॥  
नरसिंहश्चतुर्बाहुः शङ्खचक्रगदाधरः ।  
शङ्खचक्नधरो वापि विदारितमहासुरः ॥ २६६॥  
चतुर्बाहुर्वराहस्तु शेषः पाणिपदे धृतः ।  
धारयन् बाहुना पृथ्वीं व मेन कमलामथ ॥२६७॥  
पादलग्ना धरा कार्या यदा लक्ष्मीर्भुजस्थिता ।  
वराह कामयेद्देवं शङ्खचक्रगदाधरम् ॥२६८॥  
सप्तालौ प्रशस्येते वराह नरकेशरी ।  
नवतालावभ्यधिकौ पुरस्तात् कथितौ तव ॥२६९॥  
अथ पुरुषोत्तममूर्तिलक्षणम्  
किञ्च—  
अष्टबाहुं बुधः कुर्यद्देव त्रैलोक्यमोहनम् ।  
गरुडासनगं देवं प्रथमे वयसि स्थितम् ॥ २७०॥  
चक्रं खड्गञ्च मुसलं साङ्कुशं दक्षिणे न्यसेत् ।  
शङ्खं शार्ङ्गं गदां पाशं वामहस्तेषु विन्यसेत् ।  
लक्ष्मीसरस्वती कार्ये पद्मवीणासमन्विते ॥२७१॥  
किञ्च प्रतिष्ठाप्रसङ्गे—  
अष्टबाहुः पूर्वमेव कथितः पुरुषोत्तमः ।  
चतुर्बाहुं द्विबाहुञ्च सङ्क्षेपात् कथयामि ते ॥ २७२॥  
दक्षिणं शान्तिदं हस्त कुर्यादयं दयान्वितम् ।  
वामोर्द्ध्वं कारयेच्चक्रं पाञ्चजन्यं तथा ह्यधः ॥२७३॥**
> **श्रीपुष्टिसहितं कुर्याच्चतुर्बाहुं सुरोत्तमम् ।  
प्रसादे स्थापयेन्नित्यं गृहे वा मण्डपेऽपि वा ॥२७४॥  
अथ द्विबाहुं तं देवं कुर्याद्भेदद्वयेन तु ।  
एकं शान्तिकरं हस्तमपरं चक्रभूषितम् ।  
श्रीसरस्वतीसंयुतमेकमायतने न्यसेत् ॥२७५॥  
गदाचक्रधरं वापि द्विभुजं पुरुषोत्तमम् । सीरपाणिसमोपेतमेकानंशान्वितं विभुम् ।  
चतुरस्रायते धाम्नि स्थापयेत् सर्वकामदम् ॥२७६॥  
अतसीपुष्पसङ्काशं पीनवक्षःस्थलोरसम् ।  
लावण्याम्बुजतोयेन सिञ्चन्तमिव सर्वतः ॥२७७॥  
त्रैलोक्ये यस्य रूपेण न भूतो न भविष्यति ।  
तं देवं कारयेत् सौम्यं पुरुषोत्तममुत्तमम् ॥२७८॥  
बलदेवं द्विदोर्दण्डं मदविभ्रान्तलोचनम् ।  
लाङ्गलासक्तपाणिन्त मुषलोद्यतदक्षिणम् ॥२७९॥  
कुर्याद्वा तस्य बाह्वोस्तु शङ्खचक्रौ सुशोभनौ ।  
शरचापधरौ वापि वरशान्तिप्रदौ तथा ॥२८०॥  
कार्यौ भुजौ महाभाग बलदेवस्य सत्तम ।  
भोगान् पञ्चायवा सप्त कुर्यादस्य त्वनन्तवत् ॥२८१॥  
एकानंशान्तयोर्मध्ये कारयेत् सौम्यरूपिणीम् ।  
वरदां पद्महस्तां वा दक्षिणेन भुजेन तु ॥२८२॥  
श्रोणिस्थ-वामहस्तां तु कुर्याद्भद्रां सुरेश्वरीम् ।  
एवं ते द्विभुजो विष्णुः कथितः सर्वकामदः ॥२८३॥  
बलदेवेन सहितो भद्रया च समन्वितः ।  
देवस्य दक्षिणे पार्श्व सुभद्रां विनिवेशयेत् ।  
ततः परे मदाक्रान्तलोचनं स्थापयेद्बलम् ॥२८४॥  
अथ विश्वरूपलक्षणम्  
किञ्च—  
विंशद्बाहुं विश्वरूपं कुर्यात्तल्लक्षणं शृणु ।  
चक्रं खड्गञ्च मुषलमङ्कुशं पट्टिशं तथा ॥२८५॥  
मुद्गरञ्च तथा पाशं शक्तिं शूलं शरं तथा ।  
दक्षिणेषु प्रदद्याद्वै वामेषु शृणु साम्प्रतम् ॥२८६॥  
शङ्ख शार्ङ्गं गदां पाशं तामर लाङ्गलं तथा ।  
परशुं छुरिकां दण्डं चर्मप्रक्षेपणं तथा ॥२८७॥  
नृसिंहोक्तं परं मानं विश्वरूपस्य कीर्तितम् ।  
चतुर्मुखं दक्षिणेऽस्य त्रिनेत्रं वामतो न्यसेत् ।  
स्तुवन्तो मुनयः कार्या विद्रवन्तो निशाचराः ॥२८८॥  
अथ जलशायिमूर्तिलक्षणम्  
वामपार्श्वेन शयितं कारयेज्जलशायिनम् ।  
शेषपर्यङ्कगं देवं चतुर्बाहुं जनार्दनम् ॥२८९॥  
श्रिया धृतैकचरणं सर्वालङ्कारभूषितम् ।  
देवीभिर्विमलाद्यभिः सेव्यमानमियस्ततः ।  
नाभ्युत्थपङ्कजारूढपितामहसमन्वितम् ॥२९०॥  
अथ लक्ष्मीमूर्तिलक्षणम्  
किञ्च—  
अष्टताला तु कर्तव्या देवी लक्ष्मीः सुरेश्वरी ।  
तत्क्रमं सौरकाण्डे तु कथयिष्ये तवानघ ॥२९१॥  
नवतालिकक्षेत्रां तु कथ्यमानामितः शृणु ।  
भ्रुवौ यवाधिके कार्य यवहीना तु नासिका ॥२९२॥  
गोलोकेनाधिकं वक्त्रमूर्द्ध्वतिर्यग्विवर्जितम् ।  
आयते नयने कार्य त्रिभागोनैर्यवैस्त्रिभिः ॥२९३॥  
तदर्द्धेन तु वैपुल्यं नेत्रयोः परिकल्पयेत् ।  
कर्णपाशोऽधिकः कार्यः सृक्कण्या समसूत्रतः ॥२९४॥  
नम्रं कलाविहीनं तु कुर्यादंसद्वयं सदा ।  
ग्रीवा सार्द्धकला कार्या तद्विस्तारोपशोभिता ॥२९५॥  
नेत्र विना तु विस्तारे ऊरू जानू च पिण्डिके ।  
अङ्घ्रिपृष्ठे स्फिचे कट्यां यथायोग्यं प्रकल्पयेत् ॥२९६॥**
> **सप्तांशोनास्तथाङ्गुल्यो दैर्घ्यं विष्कम्भनाहतम् ।  
नेत्रैकर्वर्जितायामा जङ्घोरू च तथा कटिः ॥२९७॥  
मध्यं पार्श्वं न तद्वृत्तं घनपीनं कुचद्वयम् ।  
तालमात्रौ स्तनौ कार्यो कटिः सार्द्धकलाधिका ।  
शेषमन्यद्यथोद्दिष्टं लक्ष्मीश्चेयं प्रकीर्तिता ॥२९८॥**
> **सर्वाभरणसम्पन्ना मध्ये क्षामा स्तनोन्नता ।  
श्रोणीतटसुविरतीर्णा कार्या देवी सुरेश्वरी ॥२९९॥  
द्विभुजा कम्बुग्रीवा च विशालाक्षी सुलक्षणा ।  
स्तनौ समुन्नती कार्यो कञ्चुकेनावगुण्ठितौ ॥३००॥  
नागहस्तोपमौ बाहु ऊरू रम्भासमौ शुभौ ।  
नानारत्नोज्ज्वलं पट्टं देव्याः शिरसि दापयेत् ॥३०१॥  
नानारत्नोज्ज्वला देव्या मेखला श्रोणीसंयुता ।  
युक्ता दिव्येन हारेण केयूरमुकुटोज्ज्वला ॥३०२॥  
पद्मासना प्रकर्तव्या पद्मश्रीफलपाणिका ।  
दक्षिणे पुण्डरीकन्तु वामहस्ते तु श्रीफलम् ॥३०३॥  
स्थिता वा त्रिबलीभङ्गशोभिता च प्रशस्यते ।  
स्त्रियौ पार्श्वद्वये कार्य समे चामरहस्तिके ॥३०४॥  
भृङ्गारहस्तौ द्वौ नागौ स्नपयन्तौ श्रियं स्थितौ ।  
श्रीरियं लक्षणोपेता स्थापिता सर्वकामदा ॥३०५॥  
अथ श्रीगरुद्धमूर्तिलक्षणम्  
खगेशस्य प्रवक्ष्यामि तव रूपं सुशोभनन् ।  
नरतुल्यं भवेद्गात्रं नासिका कञ्चुकान्विता ॥३०६॥  
षडङ्गुलोच्छ्रया सम्यक् चञ्चुरूपेण कल्पिता ।  
मस्तके सुन्दरं केशं नेत्रे चैवास्य वर्तुले ॥३०७॥  
आपतौ द्विभुजौ चास्य पक्षौ कार्यौ सुशोभनौ ।  
स्कन्धप्रदेशसंलग्न-जलदग्नि-समप्रभौ ॥३०८॥  
पादयोर्नखराः कार्यो सर्पमण्डलमण्डिताः ।  
नूपुरौ तस्य द्वौ नागौ केयूरौ पद्मकम्बलौ ॥३०९॥  
कटिदेशेऽस्य कुलिकः परिधानस्य वेष्ठनः ।  
वृश्चिकैः कर्णिका कार्या गरुडस्य महात्मनः ॥३१०॥  
देवस्य पुरतः स्याप्यो यष्ट्यां वा मण्डपेऽथवा ।  
प्रासादस्य प्रमाणेन कार्यो गरुडमण्डपः ।  
यष्ट्याः समुच्छ्रयः कार्यः प्रासादायामतोऽद्धतः ॥३११॥  
किञ्च—  
सर्वेषामेव देवानां विष्णुक्तं मानमुच्यते ।  
देवीनामपि सर्वासां लक्ष्म्युक्तं मानमुच्यते ।  
किङ्कराद्याश्च कर्तव्याः सप्तसंस्थानसंयुताः ॥३१२॥  
अथ श्रीमूर्त्यङ्गाधिक्यादिदोषाः  
मत्स्ये—  
नाधिकाङ्गी न हीनाङ्गी कर्तव्या देवता क्वचित् ।  
स्वामिनं घातयत्युना करालवदना तथा ॥३१३॥  
अधिका शिल्पिनं हन्यात् कृशा चैवार्थनाशिनी ।  
कृशोदरी तु दुर्भिक्षं निर्मांसा धननाशिनी ॥३१४॥  
वक्रनासा तु दुःखाय सङ्क्षिप्तानी भयङ्करी  
चिपिटा दुःखशोकाय अनेत्रा नेत्रनाशिनी ॥३१५॥  
दुःखदा हीनवक्त्रा तु पाणिपादकृशा तथा ।  
हीनांशा हीनजङ्घा च भ्रमोन्मादकरी नृणाम् ॥३१६॥  
शुष्कवक्त्रा तु राजानं कटिहीना च या भवेत् ।  
पाणिपादविहीनाघां जायते नरको महान् ॥३१७॥  
जङ्घाहीना तु या त्वर्चा शत्रुकल्याणकारिणी ।  
पुत्रमित्रविनाशाय हीना वक्षःस्थले तु या ।  
सम्पूर्णावयवा या तु आयर्लक्ष्मीप्रदा सदा ॥३१८॥  
वाराह्याम्—  
नृपभयमत्यङ्गायां हीनाङ्गायामल्पकता कर्तुः ।  
शातोदर्यां क्षुद्भयमर्थविनाशः कृशाङ्गायाम् ।  
मरणं तु क्षतायां शस्त्र-निपातेन निर्दिशेत् कर्तुः ॥३१९॥  
वामे विनता पत्नीं दक्षिणविनता हिनस्त्यायुः ।  
अन्धत्वमूर्द्ध्वदृष्ट्यां करोति चिन्तामधोमुख दृष्टिः ॥३२०॥  
किञ्च श्रीप्रह्लादोक्ते पुराणोद्वारेऽपि—  
सुरार्चां लक्षणैर्हीनां यस्तु पूजयते नरः ।  
तस्यान्नं नाभिगृह्णन्ति तस्मात्तां परिवर्जयेत् ॥३२१॥  
अथ द्रव्यमेदेन श्रीमूर्तिभवः  
मात्स्ये—  
चित्रजा चैव लेप्या च शस्त्रोत्कीर्णा च पाकजा ।  
पटे कुड्ये च पात्रे च चित्रजा प्रतिमा स्मृता ॥३२२॥  
लेप्या तु पार्थिवी ज्ञेया लोहजा पाकजा मता ।  
शैलजा वृक्षजा चैव शस्त्रोत्कीर्णा च कीर्तिता ॥३२३॥  
चतुर्द्धा द्रव्यभेदेन प्रतिमा परिकीर्तिता ॥३२४॥  
श्रीहयशीर्षपञ्चरात्रे—  
मृन्मयी दारुघटिता लोहजा रत्नजा तथा ।  
शैलजा गन्धजा चैव कौसुमी सप्तमी स्मृता ॥३२५॥  
कौसुमी रत्नजा चैव मृन्मयी प्रतिमा हिता ।  
तत्कालपूजिताश्चैताः सर्वकामफलप्रदाः ॥३२६॥  
किञ्च—  
भाग्यदा शैलजा स्याच्च स्वर्णजा पुष्टिदा भवेत् ।  
सुखप्रदा स्यान्मणिजा राजती कीर्तिदा भवेत् ॥३२७॥  
ताम्रजा धनदा प्रोक्ता श्रीप्रदा वृक्षजा मता ।  
कौसुमी सुखदा प्रोक्ता गन्धजा भोगदा मता ॥३२८॥  
प्रत्यग्रस्थापिता वापि मृन्मयी सर्वसिद्धिदा ॥३२९॥  
किञ्च तत्रैव चित्रजा-प्रतिष्ठा-प्रसङ्गे—  
यावन्ति विष्णुरूपाणि सुरूपाणीह लेखयेत् ।  
तावद्युगसहस्राणि विष्णुलोके महीयते ॥३३०॥  
लेप्ये चित्रे हरिर्नित्यं सन्निधानमुपैति हि ।  
तस्मात् सर्वप्रयत्नेन लेप्यचित्रगतं यजेत् ॥३३१॥**
> **कान्तिभूषणभावाद्याश्चित्रे यस्मात् स्फूटं स्थिताः ।  
अतः सान्निध्यमायाति चित्रजासु जनार्दनः ।  
तस्माच्चित्रार्चने पुण्यं स्मृतं शतगुणं बुधैः ॥३३२॥  
चित्रस्थं पुण्डरीकाक्षं सविलासं सविभ्रमम् ।  
दृष्ट्वा विमुच्यते पापर्जन्मकोटिसुसञ्चितैः ॥३३३॥**
> **तस्माच्छुभार्थिभिर्धोरैर्महापूण्यजिगीषया ।  
पटस्थः पूजनीयस्तु वो नारायणः प्रभुः ॥३३४॥**
> **इति ।  
अथ शिलाग्रहणम्  
त्रिकूटाद्रिषु गृह्णीयात् किंवा श्रीपर्वतादिषु ।  
शिलां भूमिगतां वाथ ज्ञात्वा तल्लक्षणं बुधः ॥३३५॥  
तथा च तत्रैव—  
सुवारे सुतिथौ योगे स्वर्के सुकरणान्विते ।  
आपूर्यमाणपक्षो तु सुग्रहे चोत्तरायणे ॥३३६॥  
यजमानानुकूले तु प्रतिमार्थं व्रजेद्गुरुः ।  
श्वेतवस्त्रपरीधानः श्वेतचन्दनचर्चितः ॥३३७॥  
श्वेतपुष्पकृतापीडः शिल्पिभिः सहितो गुरुः ।  
निपुणैः शिल्पिभिः सर्द्धं सहायैर्बलवत्तरैः ॥३३८॥  
नृसिंहं पूज्य विज्ञाप्य पूज्य टङ्कादिकं ततः ।  
ध्यात्वा हरिं हविः प्राश्य मन्त्राङ्गन्यस्तविग्रहः ॥३३९॥  
ब्राह्मणान् वाचयित्वा तु भक्त्या मङ्गलदर्शनम् ।  
दधिदूर्वा रोचनां वा आदर्शं कुसुमं सितम् ॥३४०॥  
फल;च पूर्णकुम्भञ्च वन्दयित्वा वनं व्रजेत् ।  
विध्यान्तरीक्षभौमानि निमित्तान्युपलक्षयेत् ॥३४१॥  
यायाच्छुभनिमित्तेषु विपरीते निवर्तयेत् ।  
त्रिराचम्य ततः प्राणान् ध्यायेत् सिंहतनुं हरिम् ॥३४२॥  
पुनश्चाष्टोत्तरं जप्त्वा पातालमुषलं जपेत् ।  
गीतवाद्यारवोद्घुष्टा यात्रा स्यात् सिद्धिदा नृणाम् ॥३४३॥  
लक्ष्मीं ध्यायन् वनं यायात् सहायैः शिल्पिभिः सह । शङ्खकाहलशब्दैश्च पुण्याहजयमिश्रितैः ॥३४४॥  
ऋग्यजुःसामसङ्घैश्च ध्यायन् सिंहं वनं व्रजेत् ।  
प्राचीं दिशमथोदीचीमैशानीं वा व्रजेद्गुरुः ॥३४५॥  
भूधराद्यास्तु ये पूर्वं संस्थाना कथिता मया ।  
तत्र गत्वा समीपे त कृतरक्षो वनं विशेत् ॥३४६॥  
प्रविशेत्तत्र यत्नेन शिल्पिभिः सहितो गुरुः ।  
निरूपयेत् समन्तात्तु वृक्ष वाप्यथवा शिलाम् ॥३४७॥  
लक्षणेन तु मन्त्रज्ञो यत् पूर्वं कथित मया ।  
एकवर्णां शिलां दृष्ट्वा वाह्यदोषविवर्जिताम् ॥३४८॥  
चतुर्दिक्षु समं कृत्वा भूमिभागं विशोधयेत् ।  
प्लाव्य तोयेन पूतेन गोमयेन विलेपयेत् ॥३४९॥  
तत्रैव मण्डपं कृत्वा वासुदेवं ततो जपेत् । पताकैस्तोरणैश्चित्रर्मण्डपं त विभूषयेत् ॥३५०॥  
पूजयेदथ दिग्देवान् भूतक्रूरर्बालिं हरेत् ।  
माषं हरिद्राचूर्णञ्च दधिशक्तुसमन्वितम् ॥३५१॥  
सलाजमाषभक्तञ्च दद्यात् क्रूरबलिं बुधः ।  
विष्णुं पूज्य विधानेन क्रमशस्तान् प्रपूजयेत् ॥३५२॥**
> **वायव्यामस्त्रमन्त्रेण गन्धपुष्पैः प्रपूजयेत् ।  
वह्निं प्रज्वाल्य विधिना मन्त्रान् सन्तर्प्य पूजयेत् ॥३५३॥  
हुत्वा यथोक्तविधिना शान्तितोयं समारभेत् ।  
शान्तितोयं ततो गृह्य अस्त्रेण प्रोक्षयेच्छिलाम् ॥३५४॥  
दर्भैरुल्लेखयेत् पश्चादस्त्रमन्त्रेण तां शिलाम् ।  
मन्त्रैरालभ्य तां यत्नात् शुक्लवस्त्रेण वेष्टयेत् ॥३५५॥  
रक्षां कृत्वा नृसिंहेन दर्भैराच्छाद्य पूजयेत् ।  
गन्धैः पुष्पैश्च नैवेद्यैर्धूपैः सम्पूज्य तां शिलाम् ॥३५६॥  
ततस्तु मूलमन्त्रेण आज्यमष्टोत्तरं हुनेत् ।  
ततः पूर्णाहुतिं दद्यान्मन्त्रराजेन वै गुरुः ॥३५७॥  
एवं सन्तर्प्य सम्पूज्य विज्ञाप्य च बलिं हरेत् ।  
गन्धैः पुष्पैस्तथा धूपैर्दद्याद्भूतबलिं बुधः ॥३५८॥  
अत्र येऽवस्थिताः सत्त्वा यातुधानाश्च गुह्यकाः ।  
सिद्धादयो वा ये चान्ये तान् सम्पूज्य क्षमापयेत् ॥३५९॥  
अथ क्षमापणम्  
विष्णुविम्वार्थमस्माकं यात्रैषा केशवाज्ञया ।  
विष्ण्वर्थं यद्भवेत् कार्यं युष्माकमपि तद्भवेत् ॥३६०॥  
अनेन बलिदानेन प्रीता भवथ सर्वथा ।  
क्षेमेण गच्छतान्यत्र मुक्त्वा स्थानमिदं पुनः ॥३६१॥  
एवं प्रबोधिताः सत्त्वाः परितुष्टा यथासुखम् ।  
आचम्य संविस्व ततः कृतरक्षापुरःसरः ॥३६२॥  
चरुं प्राश्य निराहारः शिल्पिभिः सह देशिकः ।  
हरिं विज्ञाप्य विधिवद्देवीञ्च कमलोद्भवाम् ॥३६३॥  
पश्चिमे दर्भशयायां वसेत्तां रजनीं गुरुः ।  
निराहारः स्थितो भूत्वा प्राणायामारम्भकं जपन् ॥३६४॥  
अथ तत्र मन्त्रः  
ओं नमः पर्वलोकपित्रे विष्णवे प्रभविष्णवे ।  
विश्वाय विश्वरूपाय स्वर्गाधिपतये नमः ॥३६५॥  
आगच्छ देवदेवेश प्रपन्नोऽस्मि तवान्तिकम् ।  
स्वप्ने सर्वाणि कार्याणि हृदिस्थितानि यानि मे ।  
ओं ह्रीं फट् विष्णवे स्वाहा ॥३६६॥  
यदा स पश्यते वृक्षं ज्वलन्तं धूमवर्जितम् ।  
फलितं पुष्पितं चैव तदा सिद्धिर्न दूरतः ॥३६७॥  
प्रज्वलन्ती शिलां पश्येच्छ्रया वाधिष्ठितां शिलाम् ।  
ब्रह्मणाधिष्ठितां वापि सा तदा सर्वकामदा ॥३६८॥  
श्रिया जुष्टं प्रज्वयन्तमथ पश्यति पर्वतम् ।  
ततः प्रवृद्धशिखरं काञ्चनद्रुममण्डितम् ॥३६९॥  
युतं सर्वोद्भवैवृक्षैः फलपुष्पसमन्वितः ।  
एवम्भूतेष दृष्टेष स्वप्ने अर्चा सुशोभना ॥३७०॥  
अपरेऽहनि सम्प्राप्ते कृतरक्षः कृताह्निक ।  
शस्त्रादि विधिवत् पूज्य शिलां पूज्य विधानतः ॥३७१॥  
अर्घ्यं दत्त्वा शिलायान्तु शस्त्रमन्त्रेण पूजयेत् ।  
मन्त्रयित्वा स्वमन्त्रेण प्रज्वलन्तं विभावयेत् ॥३७२॥  
मध्वाज्याक्तमुखं कृत्वा आत्मानं चिन्तयेद्धरिम् ।  
शिल्पिनं विश्वकर्माणं ध्यात्वोदवप्राङ्मुखोऽपि वा ॥३७३॥  
शस्त्रं विष्ण्वात्मकं ध्यात्वा प्रदद्याच्छिल्पने गुरुः ।  
मुखं पृष्ठं सलाङ्गुलं शिल्पिने दर्शयेद्गुरुः ॥३७४॥**
> **शुक्लगन्धानुलिप्ताङ्गः शुक्लपुष्पाद्यलङ्कृतः ।  
उदङ्मुखः प्राङ्मुखो वा स्थपतिः संयतः शुचिः ॥३७५॥  
ध्यात्वात्मदेवतां शिल्पी टङ्कहस्तो जितेन्द्रियः ।  
यथेष्टं शातयेत् पश्चाद्यच्छिलान्तच्छृणुष्व मे ॥३७६॥  
उदक्शिरां प्राक्शिरां वा तथैवेशानदिग्गताम् ।  
ऊर्द्ध्वभागं भवेत् पृष्ठमधोभागं भवेन्मुखम् ॥३७७॥**
> **किञ्चिन्मानाधिकां कृत्वा कल्पयेत् प्रतिमाशिलाम् ।  
किञ्चिन्मानाधिका त्याज्या विविधा या च पिण्डिका ।  
छेदयित्वा समुद्धृत्य चतुरस्रां तु कारयेत् ॥३७८॥  
अनेनैव विधानेन परोक्ष्य गुणदोषतः ।  
वृक्षं यत्नेन गृह्णीयाद्विधिज्ञो देशिकोत्तमः ॥३७९॥  
समानीय रथं श्रेष्ठं सुशीलैर्वृषभैर्युतम् ।  
रथे स्थाप्य शिलां यत्नाच्छादयित्वा तु वाससा ।  
हरिं ध्यात्वा स्मरम्मन्त्रमध्यं दद्यात्ततो गुरुः ॥३८०॥  
आनीयमाने तु रथे रथाङ्गपरिचारकैः ।  
वृषभे वा समुत्पन्ने अनिमित्ते च साधकः ॥३८१॥  
वैष्णवाग्नौ नृसिंहेन तिलैर्घृतविमिश्रितैः ।  
हुत्वा चाष्टशतं सम्यक् तद्दोषेण विमुच्यते ॥३८२॥  
आनीय शङ्खनिर्घोषर्गीतमङ्गल-निस्वनैः ।  
प्रासादस्योत्तरे भागे कृत्वा कर्मकुटीं गुरुः ॥३८३॥  
शिलां संस्थाप्य तस्मिंस्तु अर्चयित्वा बलिं हरेत् ।  
ततः प्रवर्तयेत् कर्म विद्वान् विज्ञैस्तु शिल्पिभिः ॥३८४॥  
किञ्च—  
यथोक्तायां दिशायां तु न लभ्येत यदा शिला ।  
तदा विदिक्स्थिता ग्राह्या विधिना येन तच्छृणु ॥३८५॥  
समानीय शिलां सम्यक् पूर्वोक्तलक्षणैर्युताम् ।  
प्रासादस्योत्तरे भागे खात्वा भूमिं विधानवित् ॥३८६॥  
शिलां संस्थाप्य तत्खाते मृदा सम्पूरयेद्गुरुः ।  
समीकृत्याथ तां भूमिं मण्डपं तत्र कारयेत् ॥३८७॥  
पताकाध्वजपत्र द्यैर्भूषयीत समन्ततः ।  
तोरणैः कदलीस्तम्भैर्वितानेन च भूषयेत् ॥३८८॥  
प्राच्यां तु भद्रकं लिख्य तत्र विष्णुं यजेद्गुरुः ।  
प्रबालमुक्ताफलकैर्हेमपुष्पैः समुज्ज्वलैः ॥३८९॥  
पूर्वोक्तं सकलं वापि विधानं समुपाचरेत् ।  
भूतक्रूरबलिं दद्यात् पूर्वोक्तविधिनैव तु ॥३९०॥  
प्रतीच्यां पूर्वविधिना होमं कुर्याद्यथोदितम् ।  
दिग्दोषपरिशुद्ध्यर्थं विशेषाद्धोममाचरेत् ॥३९१॥  
पातालनरसिंहेन सहस्रं वैष्णवानले ।  
दिग्देवानामथाङ्गानां हुत्वा पूर्णां यजेद्गुरुः ॥३९२॥  
तर्पिते मन्त्रराजे तु दिग्दोषैर्मुच्यते शिला ।  
ततः पूर्वोक्तविधिना कृत्वा पुष्पादिकं गुरुः ॥३९३॥  
पूर्वोक्तेन विधानेन शिरःपृष्ठादि कल्पयेत् ।  
मन्त्रोदकेन सम्प्रोक्ष्य शिलां तां प्रोक्षयेद्गुरुः ॥३९४॥**
> **दिग्दोषप्रशमनार्थं गृष्टिं भव्यां स्वलङ्कृताम् ।  
सुवर्णशृङ्गसंयुक्तां कांस्यदोहां पयस्विनीम् ।  
ताम्रपृष्ठीं सोपवीतां दद्याद्रौप्यखरां गुरोः ॥३९५॥  
तोषयीत गुरुं यत्नाद्वस्त्रालङ्कारणादिभिः ।  
शिल्पिनं तोषयेद्यत्नाद्वस्त्रालङ्कारचन्दनैः ॥३९६॥  
आचार्ये तोषिते विष्णुस्तोषितः स्यान्न सशयः ॥३९७॥  
शिल्पिनं तोषयेदेवं विश्वकमाथ पूजितः ।  
ततः कर्माणि युञ्जीत सर्वकामप्रदो भवेत् ॥३९८॥  
अथ शिलालक्षणम्  
तत्रैव—  
क्षाराम्लसेविता या च नदीतोरसमुद्भवा ।  
पुरमध्ये स्थिता या च तथा पितृवने स्थिता ॥३९९॥  
चतुष्पथे स्थिता या च मृच्छिला पक्वणे च या ।  
ऊषरे च तथा मध्ये वल्मीके वापि या स्थिता ॥४००॥  
सूर्यरश्मिप्रतप्ता या या च दग्धा दवाग्निना ।  
अन्यकर्मोपयुक्ता या अन्यदेवार्थनिर्मिता ॥४०१॥  
क्रव्यादाद्यैरुपहता वज्यो यत्नेन वै शिला ।  
येन केनचिदानीता वर्जनीया तथा शिला ॥४०२॥  
पुण्यसेतुद्भवा ग्राह्या पुण्यतीर्थोद्भवा तु या ।  
नदीपर्वतसंलग्ना वृक्षच्छायाद्यनावृता ॥४०३॥  
निमग्ना भूतले या च याऽस्पृष्टा सूर्यरश्मिभिः ।  
अन्तर्जलोषिता नद्यामेकवर्णा मनोरमा ॥४०४॥  
पाण्डुरा चारुणा पीता कृष्णा शस्ता च वर्णिनाम् ।  
न यदा लभ्यते सम्यग्वर्णिनां वर्णतः शिला ॥४०५॥  
वर्णस्यापादने तत्र जुहुयात् सिंहविद्यया ।  
कृते वर्णस्य जनने तस्य वर्णस्य सा शुभा ॥४०६॥  
श्रेष्ठवर्णा सुवर्णा च रेखा सर्वस्य शस्यते ।  
अपरस्य तु वर्णस्य श्रेष्ठस्य न प्रशस्यते ॥४०७॥  
वणिनामिह सर्वेषां कृष्णरेखा विधीयते ।  
शिलानामिह सर्वासां शुक्लरेखा प्रशस्यते ॥४०८॥  
रेखाणामिह सर्वासां व्यत्यये होममाचरेत् ।  
पातालनरसिंहेन सहस्रं देशिकोत्तमः ॥४०९॥  
तापते मन्त्रराजे तु ततः सा शुभदा नृणाम् ।  
विपरीते तु विमले विन्दुके हीरके तथा ॥४१०॥  
इममेव विधिं कुर्यादन्यस्मिन्नापि गर्हिते ।  
युवा मध्या भवेद्ग्राह्या बाला वृद्धा च गर्हिता ॥४११॥  
सुगन्धा निविडा स्निग्धा तथा गम्भीरनिस्वना ।  
शीतला या च तेजाढ्या युवेति प्रोच्यते शिला ॥४१२॥  
तद्रूपा शोच्यते मध्या किन्तु सा कठिना भवेत् ।  
अतिमृद्वी भवेद्वाला वृद्धातिकठिना मता ॥४१३॥  
टङ्काघाता मता बाला वृद्धा लोकक्षयङ्करी ।  
स्त्रीपुन्नपुंसकञ्चैव लक्षणेनैव लक्षयेत् ॥४१४॥  
उत्पाट्यमाने दृश्येत तिन्दुकालातवत् ज्वलन् ।  
स्फुलिङ्गः श्रूयते नादः कांस्यघण्टानिनादवत् ॥४१५॥  
मुले मध्ये तथाग्रे च पुंलिङ्गेति तु सा स्मृता ।  
तदेव लक्षणं यद्वन्मन्दं मन्दं प्रतीयते ॥४१६॥  
स्त्रीलिङ्गेति तदा सा च भिन्नकांस्यध्वनिस्तु या ।  
नपुंसकेति सा ज्ञेया न यत्रैतद्वयं भवेत् ॥४१७॥  
पुंलिङ्गैः प्रतिमा कार्या स्त्रीलिङ्गैः पादपीठिका ।  
पिण्डिकार्थं तु सा ग्राह्या दृष्टा या षण्डलक्षणा ॥४१८॥  
लिङ्गानां तु विपर्यासे पूर्वोक्तं होममाचरेत् ।  
छेदने भेदने वापि शिलागर्भः समीक्ष्यते ॥४१९॥  
दृश्यते मण्डलं यस्यां सगर्भां तां विनिर्दिशेत् ।  
मण्डूको मण्डले तस्या लोहिते नात्र संशयः ॥४२०॥  
हरिद्राभे भवेद्गोधा कृष्णसर्पस्तथा सिते ।  
निस्त्रिंशसदृशे तोयं गृहगोधा तु कर्कशे ॥४२१॥  
आखुर्हरिद्रावर्णे स्यादरुणे सरटस्तथा ।  
पिङ्गवर्णे तु पाषाणः पद्माभे सिकता भवेत् ॥४२२॥  
वृश्चिकः स्थाद्विचित्रे तु पोतनीले पतङ्गकः ।  
पारावताभे खद्योतं मण्डले तु विनिर्दिशेत् ॥४२३॥  
अकल्पना तु मण्डूके दौर्भाग्यं गोधया भवेत् ।  
सर्प विषेण मरणमतिवृष्टिस्तथा जले ॥४२४॥  
धनहानिस्तु गोधायाम खुनानिष्ठमुद्भवेत् ।  
अल्पायुष्ट्वं तु सरटे पाषाणे विद्युतो बधः ॥४२५॥  
बालुकायामनावृष्टिः कलहो वृश्चिके भवेत् ।  
रष्ट्रोच्छित्तिस्तु शलभे खद्योते गात्रसङ्क्षयः ॥४२६॥  
तस्मात् परीक्ष्य यत्नेन शिलां गृह्णीत देशिकः ।  
सगर्भया तु शिलया रूपकः क्रियते यदि ॥४२७॥  
तद्देशे म्रियते राजा यजमानोऽथ देशिकः ।  
शिलायामपि वृक्षेषु यत्नाद्गर्भं समीक्षयेत् ॥४२८॥  
अथ शिल्पि-कृत्यम्  
मत्स्ये—  
विविक्ते संवृते स्थाने स्थपतिः संयतेन्द्रियः ।  
पूर्ववत् कालदेशज्ञः शास्त्रज्ञः शुक्लभूषणः ॥४२९॥  
प्रयतो नियताहारो देवताध्यानतत्परः ।  
यजमानानुकूल्येन विद्वान् कर्म समाचरेत् ॥३३०॥  
धृत्वा पूर्वमुखं द्रव्यमथवा चोत्तरामुखम् ।  
दधिदूर्वाक्षतैः पूज्य तदारम्भे बलिं हरेत् ॥४३१॥  
पूर्ववद्ब्रह्मघोषाद्यैः स्थापयेद्द्रव्यमाचरेत् ॥४३२॥**
> **शुक्लैर्गन्धैश्च पुष्पैश्च द्रव्यं सम्पूज्य भक्तितः ।  
स्वस्तिवाचनकं कृत्वा प्रतिमां संविभाजयेत् ॥४३३॥  
अथ पिण्डिकालक्षणम्  
हयशीर्षपञ्चरात्रे—  
अतःपरं प्रवक्ष्यामि पिण्डिकालक्षणं तव ॥४३४॥  
उच्छ्राय प्रतिमार्द्धञ्च दैर्घ्येण प्रतिमा समा ।  
चतुःषष्टिं पुटान् कृत्वा पिण्डिकां तन्त्र कल्पयेत् ॥४३५॥  
त्यक्त्वा पङ्क्तिद्वय चाधस्तदूर्द्ध्वं यत्तु कोष्ठकम् ।  
समस्तमुभयोः पार्श्वं अन्तस्थं परिमार्जयेत् ॥४३६॥**
> **ऊर्द्ध्वपङ्क्तिद्वयं कृत्वा अवस्ताद्वर्णकोष्टकम् ।  
अन्तः थं मार्जयेद्यत्नात् पार्श्वयं रुभयोः समम् ।  
तयोर्मध्यगतौ तत्र चतुष्कौ मार्जयेत्ततः ॥४३७॥  
चतुर्धा भाजयित्वा तु ऊर्द्ध्वपङ्क्तिद्वयं बुधः ।  
मेखलाभागमात्रं स्यात् खातं तस्यार्द्धमानतः ॥४३८॥  
भागं भागं परित्यज्य पार्श्वयोरुभयोः समम् ।  
दत्त्वा चैकं पदं बाह्ये प्रमाणं कारयेद्बुधः ॥४३९॥  
त्रिभागेन च भागः स्यादग्रे स्यात्तोयदिगगतः ।  
नानाप्रकारभेदेन भद्रेयं पिण्डिका शुभा ॥४४०॥  
किञ्च तत्रैवाग्रे—  
दैर्घ्येण प्रतिमा तुल्या तदर्द्धेन तु विस्तृता ।  
उच्छ्रितायामतोऽर्द्धेन सुविस्तरार्द्धभागतः ॥४४१॥  
त्रिभागेन तु बाहुल्यं तस्त्रिभागेन मेखला ।  
खातं च तत् प्रमाणं तु किञ्चिदुत्तरतोन्नतम् ॥४४२॥  
विस्तारस्य चतुर्थेन प्रमाणस्य विनिर्णयः ।  
समं मूलस्य विस्तारमग्रे कुर्यात्तदर्द्धतः ॥४४३॥  
विस्तारस्य तृतीयेन तोयमार्गन्तु कारयेत् ।  
पिण्डिकार्द्धेन वा तुल्यं दैर्घ्यं कुशस्य कीर्तितम् ॥४४४॥**
> **कुशबाहुल्यदैर्घ्येण ज्ञात्वा सूत्र प्रकल्पयेत् ।  
उच्छ्रायं पूर्ववत् कुर्याद्भागशेषेण सङ्ख्यया ॥४४५॥  
अधस्तस्य द्विभागन्तु कण्ठं कुर्यात्त्रिभागकम् ।  
शेषा ह्येकैकशः कार्याःप्रतिष्ठा निर्गतास्तथा ॥४४६॥  
षष्टिका पिण्डिका चेयं सामान्यप्रतिमासु च ।  
प्रासाद-द्वारमानेन प्रतिमा-द्रव्यमुच्यते ॥४४७॥  
गजबालकसयुक्ता प्रभा स्यात् प्रतिमासु च ।  
पिण्डिकासु यथाशोभं कर्तव्या सततं हरेः ॥४४८॥  
मात्स्ये—  
पिण्डिकालक्षणं वक्ष्ये यथावदनुपूर्वशः ।  
पीठोच्छ्रायं यथावच्च भागान् षोडशकारयेत् ॥४४९॥  
भूमावेकः प्रतिष्ठः स्याच्चतुर्भिजङ्गती मता ।  
वृत्तो भागस्तथैकः स्याद्वृत्तपट्टस्तु भागतः ॥४५०॥  
भागैस्त्रिभिस्तथा कण्ठः कण्ठपट्टस्त्रिभागतः । भागाभ्यामूर्द्ध्वपट्टस्तु शेषभागेन पट्टिका ॥४५१॥  
प्रविष्टं भागमेकैक जगती यावदेव तु ।  
निर्गमस्तु पुनस्तस्माद्यावद्वै शेषपट्टिकाः ॥४५२॥  
वारिनिर्गमनार्थन्तु तत्र कार्यः प्रणालकः ।  
पोठिकानां तु सर्वासामेतत् सामान्यलक्षणम् ॥४५३॥  
विशेषाद्देवताभेदात् शृणुध्वं द्विजसत्तमाः ।  
स्थण्डिला वाथ वापी च यक्षी वेदी च मण्डला ॥४५४॥  
पूर्णचन्द्रा च वज्रा च पद्मा चार्द्धशशीस्तथा ।  
त्रिकोणा दशमी तासां संस्थानञ्च निबोधत ॥४५५॥  
स्थण्डिला चतुरस्त्रा तु वर्जिता मेखलादिभिः ।  
वापी द्विमेखला ज्ञेया यक्षी चैव त्रिमेखला ॥४५६॥  
चतुरस्रायता वेदी न तां लिङ्गेषु योजयेत् ।  
मण्डला वर्तुला या तु मेखला त्रिगुणा प्रिया ॥४५७॥  
रक्ता द्विमेखला मध्ये पूर्णचन्द्रा प्रकीर्तिता ।  
मेखलात्रयसंयुक्ता षडस्रा वज्रिका भवेत् ॥४५८॥  
षोडशास्त्रा भवेत् पद्मा किञ्चित् ह्रस्वा च मूलतः ।  
तथैव धनुराकारा सार्द्धचन्द्रा प्रशस्यते ॥४५९॥  
त्रिशूलसदृशो तद्वत् त्रिकोणा ऊर्द्ध्वतो मता ।  
प्रागुदक्प्रवणा तद्वत् प्रशस्ता लक्षणान्विता ॥४६०॥  
परिवेषास्त्रिभागेन निर्देशं तत्र कारयेत् ।  
विस्तार तत्प्रमाणं तु मूले चाग्रे तथोर्द्ध्वतः ॥४६१॥  
जलमार्गस्तु कर्तव्यस्त्रिभागेन सुशोभनः ।  
लिङ्गस्यार्द्धत्रिभागेन स्थौल्येन समधिष्ठितः ॥४६२॥  
मेखला तु त्रिभागेन खातं वै तत्प्रमाणतः ।  
अथवा पादहीनं तु शोभनं कारयेत् सदा ॥४६३॥  
उत्तरस्थं प्रमाणन्तु प्रमाणादधिकं भवेत् ।   
स्थण्डिलायामथारोग्यं धन-धान्यञ्च पुष्कलम् ॥४६४॥  
गोप्रदा तु भवेद्यक्षी वेदी सम्पत्प्रदा भवेत् ।  
मण्डलायां भवेत् कीर्तिर्वरदा पूर्णचन्द्रिका ॥४६५॥  
अयुप्रदा भवेद्वज्री पद्मा सौभाग्यदायिनी ।  
पुत्रदा त्वर्द्धचन्द्रा स्यात्त्रिकोणा शत्रुनाशिनी ॥४६६॥  
देवस्य यजनार्थं तु पिण्डिका दश कीर्तिताः ।  
शैले शैलमयीं पिण्डीं पार्थिवे पार्थिवीं तथा ॥४६७॥  
दारुजे दारुजां कुर्यान्मिश्रे मिश्रां तथैव च ।  
नान्ययोनिस्तु कार्या वै सदा शुभफलेप्सुभिः ॥४६८॥  
अर्चायाम-समं दैर्घ्यं लिङ्गायाम-समं तथा ।  
यस्य देवस्य या पत्नी तां पीठे परिकल्पयेत् ।  
एवमेव समारख्यातं समासात् पीठलक्षणम् ॥४६९॥  
किञ्च—  
द्वारोच्छ्रायस्य यन्मानमष्टधा तत्तु कारयेत् ।  
भागद्वयेन प्रतिमां त्रिभागीकृत्य तत् पुनः ।  
पिण्डिका भागतः कार्या नातिनीचा न चोच्छुरिता ॥४७०॥  
श्रीनारदपञ्चरात्रे च—  
विम्बमानाद्यथा पीठं कुर्याद्देवस्य तच्छृणु ।  
चतुरस्त्रञ्च तद्विद्धि चतुरस्रायतं तु वा ॥४७१॥  
विम्बोच्छ्राय-समं पीठं परितश्चैव विस्तृतम् ।  
तदर्द्धनोन्नतं कुर्य देतत् सामान्यलक्षणम् ॥४७२॥  
चतुरस्रस्य पीठस्य कथितं तु महामुने ।  
चतुरस्र यतस्याथ प्रमाणमवधारय ॥४७३॥  
विम्बाद्धीनन्तु विस्तीर्णं तत्प्रमाणेन चोन्नतम् ।  
समं देवस्य दैर्घ्यं वा चतुरस्रायतं तु तत् ॥४७४॥  
कार्य तुङ्गालयस्थानां देवतानां महामुने ।  
चलानां वेश्मसंस्थानां विम्बानां पीठमन्यथा ॥४७५॥**
> **कुर्याद्विम्बसमं दैर्घ्यं स्वेन मानेन वा पुनः ।  
आपादजानुहुर्यन्त विस्तारेणोच्छ्रयेण च ॥४७६॥  
ऊर्वर्द्धेनाथवा कुर्यात् सविस्तार द्विजोन्नतिम् ।  
वक्षोऽन्तरे वा विम्बस्य तस्यार्द्धेन च विस्तृतम् ॥४७७॥  
तच्चतुर्भागहीनं तु त्रिभागं चार्द्धमेव वा ।  
अङ्ग त्वं विद्धि तत् पीठं चलविम्बस्य सर्वदा ॥४७८॥  
धातुद्रव्यस्य चाभावात् स्थिराणामेकमेव च ।  
कृत्वा तु तदधः कुर्यादुपपीठ प्रमानतः ॥४७९॥  
त्रिभागेनाथ पीठस्य प्रमाणं मध्यतो भवेत् ।  
तन्मानेन ततो दैर्घ्य स्वमानाग्रतः पुनः ॥४८०॥  
त्र्यंशमानेन विस्तीर्णं तस्यापि त्र्यंशमन्तरा ।  
निखनेदग्रतो मूलात् तत् कुर्यान्मकराननम् ॥४८१॥**
> **इत्यादि ।  
इति श्रीगोपालभट्ट-विलिखिते श्रीभगवद्भक्तिविलासे श्रीमूर्तिप्रादुर्भावो नामाष्टादशो विलासः ।**
