+++
title = "०८ प्रातर्-अर्चा-समापनम्"

+++

**अष्टम-विलासः  
प्रातर्-अर्चा-समापनः  
श्री-चैतन्य-प्रभुं वन्दे यत्-पादाश्रय-वीर्यतः ।  
सङ्गृह्णात्य् आकरव्राताद् रङ्को रत्नावलीमयम् ॥१॥  
सनातनः-** एवं श्री-भागवतोऽनुग्रह-प्रभावेण बहुल-ग्रन्थेभ्यः परमोत्तमान् श्लोकान् सङ्गृह्य लिखन् भक्तया तं प्रणमति—श्री-चैतन्येति । यस्य पादयोर् आश्रयः शरणापत्तिस् तस्य तेन वा यद् वीर्यं प्रभावः तस्माद्धेतोः तेन वा; आकरः समुद्रादि-स्थानीयं शास्त्रं, तस्य व्रातात् समूहात्, रङ्कोऽप्ययं जनः, एवं श्रद्धा-प्रयत्नादि-विशेषः सूचितः ॥१॥


### **अथ धूपनं   
ततश् च धूपम् उत्सृज्य नीचैस् तन्-मुद्रयार्पयेत् ।  
कृष्णं सङ्कीर्तयन् घण्टम् वाम-हस्तेन वादयन् ॥२॥  
सनातनः-** उत्सृज्य एष धूपो नमः इति मूल-मन्त्रेणोत्सर्गं कृत्वा; नीचैर् इति भूमितो देवस्य श्रीनाभिपर्यन्तं धूप-पात्रं समुत्थाप्येति सदाचारतो ज्ञेयम्; तथा घण्टाञ्च स्वाहा, अस्त्राय फट् इति गन्धाक्षत-कुसुमैः पूजिताम् इति बोद्धव्यम् ॥२॥

तथा च बह्व्-ऋच-परिशिष्टे --
> धूपस्य विजने चैव धूपेनाङ्ग-विधूपने ।
> नीराजनेषु सर्वेषु विष्णोर् नामानि कीर्तयेत् ॥३॥
> जय-घोषं प्रकुर्वीत कारुण्यं चाभिकीर्तयेत् ।
> तथा मङ्गल-घोषं च जगद्-बीजस्य च स्तुतिम् ॥४॥

**सनातनः-** धूपस्य सर्वतः प्रसारणार्थं व्यजनादिना यद्-बीजनं, तस्मिन्; कारुप्यं पूतनादि-सद्-गति-दातृत्वादिकम्; जगद्-बीजस्य भगवतः स्तुतिं ब्रह्मादि-कृताम् ॥३-४॥

अन्यत्र च --
> ततः समर्पयेद् धूपं घण्ट-वाद्य-जय-स्वनैः ।
> धूप-स्थानं समभ्यर्च्य तर्जन्या वामया हरेः ॥५॥

**सनातनः-** धूपस्य स्थानं पात्रं हरेः समर्पयेत् ॥५॥

तत्र मन्त्रः --
> वनस्पति-रसोत्पन्नो गन्धाढ्यो गन्ध उत्तमः ।
> अघ्रेयः सर्व-देवानां धूपो ऽयं प्रतिगृह्यतम् ॥६॥


### **अथ धूपः **

वामन-पुराणे –
> रुहिकाख्यं कणो दारु-सिह्लकं चागुरुः सिता । 
> शङ्खो जाति-फलं श्रीशे धूपानि स्युः प्रियाणि वै ॥७॥

मूलागमे
> स-गुग्गुल्व्-अगुरु-शीर-सिताज्य-मधु-चन्दनैः ।
> साराङ्गार-विनिक्षिप्तैः कल्पयेद् धूपम् उत्तमम् ॥८॥

विष्णु-धर्मोत्तरे च --
> तथैव शुभ-गन्धा ये धूपस् ते जगतः पतेः ।
> वासुदेवस्य धर्म-ज्ञैर् निवेद्य दानवेश्वर ॥९॥


### **अथ धूपेषु निषिद्धं   
न धूपर्थे जीव-जतम् ॥१०॥  
सनातनः-** रुहिका जटा-मांसी, कणो गुग्गुलु-विशेषः, सिता सर्करा, शङ्खो नखी, न जीवजातं प्राण्य्-अङ्ग-सम्भवं, नखीपुष्यलक-मृगमदादिकम्, न दद्याद् इति शेषः । यच्च शङ्खादिकं पूर्वं धूपेषु विहितम्, तत्र च विहित-प्रतिषिद्धैस् तु विहितालाभतोऽर्चयेत् इति पुष्प-प्रकरण-लिखित-न्यायोऽवतारयितव्यः । एवमग्रेऽप्य् अन्यत्रोह्यम् ॥७-१०॥


### **तत्रैवापवादः**

विना मृगमदं धूपे जीव-जातं विवर्जयेत् ॥११॥

कालिका-पुराणे --

न यक्ष-धूपं वितरेन् मधवय कदचन ॥१२॥

अग्नि-पुराणे –
> न सल्लकिजं न तृणम् न शल्क-रस-सम्भ्र्तं धूपम् ।
> प्रत्यङ्ग-निर्मुक्तम् दद्यात् कृष्णाय बुद्धिमान् ॥१३॥

**सनातनः-** शल्लकी शालेयीति प्रसिद्धा, तृणम् उशीर-प्रभृति, शल्कः शेहरेति प्रसिद्धं तस्य रसो मज्जा । प्रत्यङ्ग-निर्मुक्तम् अङ्गं अङ्गं प्रतिनिर्मुक्तं, सम्भृतं शयडाकाण्डादि, तच्च न दद्याद् इत्यर्थः, निषिद्ध-प्रकरणत्वात् । यद्वा, प्रथमं निषिद्धम् उक्त्वा पश्चाद् धूप-दान-प्रकारम् आह—प्रत्यङ्गं, श्री-भगवतः सर्वाङ्गेषु निर्मुक्तं प्रसृतं संलग्नं यथा स्याद् इति ॥१३॥


### **अथ धूपन-माहात्म्यम्**

नारसिंहे श्री-मर्कन्देय-सतनिक-सम्वदे
> महिषाख्यं गुग्गुलुं च आज्य-युक्तं स-शर्करम् । 
> धूपं ददाति रजेन्द्र नरसिंहस्य भक्तिमान् ॥१४॥
> स धूपितः सर्व-दिक्षु सर्व-पाप-विवर्जितः ।
> अप्सरो-गण-युक्तेन विमानेन विराजता ।
> वायु-लोकं समासाद्य विष्णु-लोके महीयते ॥१५॥

स्कान्दे –
> ये कृष्ण-गुरुणा कृष्णं धूपयन्ति कलौ नराः ।
> स-कर्पूरेण राजेन्द्र कृष्ण-तुल्या भवन्ति ते ॥१६॥

**सनातनः-** कृष्ण-तुल्या इति तत्-सारूप्य-प्राप्तेः ॥१६॥
> साज्येन वै गुग्गुलुना सु-धूपेन जनार्दनम् ।
> धूपयित्वा नरो याति पदं तस्य सदा-शिवं ॥१७॥

**सनातनः-** सदा शिवं नित्य-मङ्गलम् ॥१७॥
> अगुरुं तु स-कर्पूर-दिव्य-चन्दन-सौरभम् ।

दत्त्वा नित्यं हरेर् भक्त्या कुलानां तारयेच् छतम् ॥१८॥



विष्णु-धर्मोत्तर-त्र्तिय-खण्डे –
> धूपनम् उत्तमं तद्वत् सर्व-कम-फल-प्रदम् । 
> धूपं तुरुष्ककं दत्त्वा वह्निस्तोम-फलं लभेत् ॥१९॥
> दत्त्वा तु कृत्रिमं मुख्यं सर्व-कामान् अवाप्नुयात् ।
> गन्ध-युक्त-कृतं दत्त्वा यज्ञ-गोसवं आप्नुयात् ॥२०॥
> दत्त्वा कर्पूर-निर्यासं वाजिमेध-फलं लभेत् ।
> वसन्ते गुग्गुलं दत्त्वा वह्निस्तोमं अवाप्नुयात् ॥२१॥
> ग्रीष्मे चन्दन-सारेण राजसूय-फलं लभेत् ।
> तुरुष्कस्य प्रदानेन प्रवृष्य् उत्तमतां लभेत् ॥२२॥
> कर्पूर-दानाच् छरदि राजसूयं अवाप्नुयात् ॥२३॥
> हेमन्ते म्र्ग-दर्पेण वाजिमेध-फलं लभेत् ।
> शिशिरे ऽगुरु-सरेन सर्व-मेध-फलं लभेत् ॥२४॥

**सनातनः-** मृग-दर्पेण कस्तूर्या, सर्वैर् मेधैर् यज्ञैर् अपि सुदुर्लभम् ॥२४॥
> पदम् उत्तमं आप्नोति धूप-दः पुष्टिम् अश्नुते ।
> धूप-लेख यथाइवोर्ध्वम् नित्यं एव प्रसर्पति ।

तथाइवोर्ध्व-गतो नित्यं धूप-दानाद् भवेन् नरः ॥२५॥

**सनातनः-** उत्तमं पदं श्री-वैकुण्ठाख्यम्, इह लोके च पुष्टिं परिपूर्णतां लभते; यद्वा, पोषणं तद्-अनुग्रह इति द्वितीय-स्कन्धोक्त-लक्षणां पुष्टिं सर्वत्रानुभवतीत्यर्थः ॥२५॥

प्रह्लाद-संहितायां च
> यो ददाति हरेर् धूपम् तुलसी-काष्ठ-वह्निना ।
> शत-क्रतु-समं पुण्यं गोऽयुतं लभते फलं ॥२६॥ इति ।

**सनातनः-** गोऽयुतं गवामयुतदानजं चेत्यर्थः ॥२६॥

**धूपयेच् च तथा सम्यक् श्रीमद्-भगवद्-आलयं ।  
धूप-शेषं ततो भक्त्या स्वयं सेवेत वैष्णवः ॥२७॥  
सनातनः-** तथेति समुच्चये, तेनैव प्रकारेणेति वा सम्यग् धूपयेत् ॥२७॥

तथा च ब्राह्मे अम्बरिसं प्रति गौतम-प्रश्ने --
> धूप-शेषं तु कृष्णस्य भक्त्या भजसि भूपते ।
> कृत्वा चारात्रिकं विष्णोः स्व-मूर्ध्ना वन्दसे नृप ॥२८॥


### **अथ श्री-भगवद्-अलय-धूपन-माहात्म्यं   
कृष्णागुरु-समुत्थेन धूपेन श्रीधरालयम् ।  
धूपयेद् वैष्णवो यस् तु स मुक्तो नरकार्णवत् ॥२९॥**


### **धूप-शेष-सेवन-माहात्म्यम् **

पाद्मे श्री-गौतमाम्बरीष-संवादे –
> तीर्थ-कोटि-शतैर् धौतो यथा भवति निर्मलः ।
> करोति निर्मलं देहं धूप-शेषस् तथा हरेः ॥३०॥
> न भयं विद्यते तस्य भौमं दिव्यं रासातलम् ।
> कृष्ण-धूपावशेषेन यस्याङ्गं परिवासितम् ॥३१॥ 

**सनातनः-** दिव्यं दिवि भवं, रसा-तलं पाताल-भवम् इत्यर्थः ॥३१॥
> नापदो विपदस् तस्य भवन्ति खलु देहिनः ।
> हरेर् दत्तावशेषेन धूपयेद् यस् तनुं सदा ॥३२॥ 

**सनातनः-** आपद्विपदोः कार्य-कारणत्वादिना भेदः कल्प्यः ॥३२॥
> नासौख्यं न भयं दुःखं नाधिजं नैव रोगजम् । 
> यः सेवयेद् धूप-शेषं विष्णोर् अद्भुत-कर्मणः ॥३३॥

**सनातनः-** असौख्यं सखाभावमात्रं, सेवयेद् इति स्वार्थे इण् । यद्वा, अन्यम् अपि यं सेवयेत्, एवं सेवयित्वेत्यपि ॥३३॥
> क्रूर-सत्त्व-भयं नैव न च चौर-भयं क्वचित् ।
> सेवयित्वा हरेर् धूपं निर्माल्यं पदयोर् जलम् ॥३४॥

हरि-भक्ति-सुधोदये च—
> आघ्राणं यद् धरेर् दत्तं धूपोच्छिष्टस्य सर्वतः ।
> तद्-भव-व्याल-दष्टानां भवेत् कर्म-विषापहं ॥३५॥ इति ।

**सनातनः-** सर्वतः प्रसर्पतः भवः संसार एव व्यालः महासर्पः, तेन दष्टानां जानानां विषं संसार-दुःखम् अपहन्तीति तथा तत् ॥३५॥

**दर्शनाद् अपि धूपस्य धूप-दानादि-जं फलम् ।  
सर्वं अन्ये’पि विन्दन्ति तच् चाग्रे व्यतिं एष्यति ॥३६॥  
सनातनः-** अन्ये धूप-दातृ-व्यतिरिक्ता जना अपि धूपस्य दर्शनाद् अपि, आदि-शब्देन धूपशेषाघ्राणाच्च जायत इति तथा तत् सर्व-फलं लभते । तच्च फल-प्राप्त्यादिकम् अग्रे महा-नीराजन-प्रकरणे प्रमाण-वाक्य-निदर्शनादिना व्यक्तं भावीत्यर्थः, तथा च तत्रैव लेख्यम्—धूपञ्चारात्रिकं पश्येत् कराभ्यां तं प्रवन्दत इत्यादि । ततश्चारात्रिकवद् धूपस्यापि वन्दनं केचिन् मन्यन्ते ॥३६॥


### **अथ दीपनं   
तथैट दीपम् उत्सृज्य प्राग्वद् घण्टं च वादयन् ।  
पदाब्जाद् अदृग्-अब्जान्तं मुद्रयोच्चैः प्रदीपयेत् ॥३७॥  
सनातनः-** तथा धूपन-लिखित-प्रकारेणैव प्राग्वद् इति गन्धादि-पूजितां घण्टां वाम-हस्तेन वादयन्न् इत्यर्थः । पादाब्जात् श्री-मूर्तेः पादाब्जम् आरभ्य आदृगब्जं नेत्राब्ज-पर्यन्तम् अत एवोच्चैः धूपापेक्षयोच्चतया तस्य दीपस्य मुद्रया प्रकर्षेण दीपयेत् ॥३७॥


### **तत्र मन्त्रः **

गौतमीये—
> सु-प्रकाशो महा-तेजह् सर्वतस् तिमिरापहः ।
> स-बाह्याभ्यन्तर-ज्योतिर् दीपो’यं प्रतिगृह्यताम् ॥३८॥


### **अथ दीपः   
दीपं प्रज्वलयेत् शक्तौ कर्पूरेन घृतेन वा ।  
गव्येन तत्रासामार्थ्ये तैलेनापि सु-गन्धिना ॥३९॥  
सनातनः-** शक्तौ सत्यां गव्येन घृतेन वा; तत्र कर्पूर-घृताभ्यां दीप-प्रज्वालने विषये असामर्थ्य अशक्तौ तु सुगन्धिना तिलादि-जातेन तैलेनापि दीपं प्रज्वालयेत् ॥३९॥

तथा च नारदीय-कल्पे—
> स-घृतं गुग्गुलं धूपं दीपं गो-घृत-दीपितम् ।
> समस्त-परिवाराय हरये श्रद्धयार्पयेत् ॥४०॥

भविष्योत्तरे—

घृतेन दीपो दातव्यो राजन् तैलेन वा पुनः ॥४१॥

महाभारते च—

हविषा प्रथमः कल्पो द्वितीयश् चौषधोरसैः ॥४२॥

**सनातनः-** ओषध्यः तिल-सर्षप-कुसुम्भादयः, तद्-रसैः ॥४२॥


### **अथ दीपे निषिद्धं **

भविष्योत्तरे—

वसा-मज्जादिभिर् दीपो न तु देयः कदाचन ॥४३॥

महाभारते—

वसा-मज्जास्थि-निर्यासैर् न कार्यः पुष्टिं इच्छत ॥४४॥

विष्णु-धर्मोत्तरे तृतीय-खण्डे—

नील-रक्त-दशं दीपं प्रयत्नेन विवर्जयेत् ॥४५॥

कालिका-पुराणे—
> दीप-वृक्षश् च कर्तव्यस् तैजासाद्यैश् च भैरव ।
> वृक्षेषु दीपो दातव्यो न तु भूमौ कदाचन ॥४६॥


### **अथ दीप-माहात्म्यं **

स्कान्दे ब्रह्म-नारद-संवादे—
> प्रज्वाल्य देव-देवस्य कर्पूरेन च दीपकम् । 
> अश्वमेधं अवाप्नोति कुलं चैव समुद्धरेत् ॥४७॥

अत्रैवान्यत्र च—
> यो ददाति मही-पाल कृष्णस्याग्रे तु दीपकम् ।
> पातकं तु समुत्सृज्य ज्योती-रूपं लभेत् फलम् ॥४८॥

**सनातनः-** ज्योतिः प्रकाशः स्वप्रकाशः ब्रह्म वा तद्-रूपं, तद्-अघनम् इत्यर्थः; पदं वैकुण्ठलोकम् ॥४८॥

वाराहे—
> दीपं ददाति यो देवि मद्-भक्त्या तु व्यवस्थितः ।
> नात्रान्धत्वं भवेत् तस्य सप्त-जन्मनि सुन्दरि ॥४९॥

**सनातनः-** व्यवस्थितः स्थिर-चित्तः; अत्र अस्मिन् लोके, सप्त-जन्मानि व्याप्य यद्-अन्धत्वं भाव्यम् अस्ति, तन्न भवेत्; यद्वा, अत्र अस्यां मद्-भक्तौ अन्धत्वं ज्ञान-हीनता न स्यात् । तत्र च सप्त-जन्मानीति केपाप्यपराधेन ज्ञान-हानिः कारणे जातेऽपि जन्म-सप्तकं यावत्; यद्वा, सप्तेति बाहुल्य-मात्रे तात्पर्य, कदापि ज्ञान-हानिर् न स्याद् इत्यर्थः । स्वयम्प्रभेषु स्वप्रकाशेषु ब्रह्म-लोकादिषु श्वेतद्वीपादिषु वा ॥४९॥
> यस् तु दद्यात् प्रदीपं मे सर्वतः स्रद्धयान्वितः ।
> स्वयम्-प्रभेषु देशेषु तस्योत्पत्तिर् विधीयते ॥५०॥

हरि-भक्ति-सुधोदये—
> दत्तं स्व-ज्योतिषे ज्योतिर् यद् विस्तारयति प्रभाम् ।
> तद्वद् धर्यति सज्-ज्योतिर् दातुः पापतमो’पहं ॥५१॥

**सनातनः-** सत् उत्तमं, ज्योतिर् ज्ञानम् ॥५१॥

नारसिंहे—
> घृतेन वाथ तैलेन दीपं प्रज्वलयेन् नरः ।
> विष्णवे विधिवद् भक्त्या तस्य पुण्य-फलं शृणु ॥५२॥
> विहाय पापं सकलं सहस्रादित्य-स-प्रभः ।
> ज्योतिष्मता विमानेन विष्णु-लोके महीयते ॥५३॥

प्रह्लाद-संहितायां
> च तुलसी-पवकेनैव दीपं यः कुरुते हरेः ।
> दीप-लक्ष-सहस्राणां पुण्यं भवति दैत्यज ॥५४॥ इति ।

**सनातनः-** तुलसी-पावकेन तुलसी-काष्ठाग्निना ॥५४॥

**पश्चाद् दीपं च तं भक्त्या मूर्ध्ना वन्देत वैष्णवः ।  
धूपस्येवेक्षणात् तस्य लभन्ते’न्ये’पि तत् फलम् ॥५५॥  
सनातनः-** धूपस्येवेति—यथा धूपस्येक्षणात् दर्शनात् धूप-दानादि-फलम् अन्येऽपि लभन्ते, तथा तस्य दीपस्यापीक्षणाद् दीप-दानादि-फलं दीप-दातुर् इतरेऽपि जनाः प्राप्नुवन्तीत्यर्थः ॥५५॥

**केचिच् चानेन दीपेन श्री-मूर्तेर् मूर्ध्नि वैष्णवः ।  
नीराजनं इहेच्छन्ति महा-नीराजने यथा ॥५६॥  
सनातनः-** नीराजनं भ्रामणेन निर्मञ्छनं, महानीराजनं नृत्य-गीतानन्तरं पूजाशेषे भावि, तस्मिन् यथा मूर्धनि नीराजनं क्रियते, तथा इह धूपानन्तर-दीपार्पणेऽपीच्छन्ति मन्यन्त इत्यर्थः ॥५६॥

तथा च रामार्चन-चन्द्रिकायां धूपानन्तरं दीप-प्रसङ्गे—
> आरात्रिकं तु विषम-बहु-वर्ति-समन्वितम् ।
> अभ्यर्च्य रामचन्द्राय वाम-मध्यम् अथार्पयेत् ॥५७॥
> नमो दीपेश्वरायेति दद्यात् पुष्पाञ्जलिं ततः ।
> अवधूप्याभ्यर्च्य वाद्यैर् मूर्ध्नि नीराजयेत् प्रभुम् ॥५८॥ इति ।

**सनातनः-** विषमाभिः अयुग्माभिर् बहुभिर् वर्तिभिः समन्वितम् आरात्रिक नीराजन-दीपम्, अभ्यर्च्य पुष्पादिना पूजयित्वा अर्पण-प्रकारमेवाह—नम इति । अवधूप्य भ्रामयित्वा, वाद्यैः प्रभुम् एवाभ्यर्च्य ॥५७-५८॥

**अत एवेष्यते तस्य कराभ्यां वन्दनं च तैः ।  
नाम चारात्रिकेत्य् आदि वर्त्यो’पि बहुलाः समाः ॥५९॥  
सनातनः-** अतो महा-नीराजनवद्-वयवहाराद् एव तस्य धूपानन्तरदेयदीपस्य वन्दनम् अपि तैः श्री-रामार्चनादि-परैर् इष्यते । आरात्रिकेति विभक्त्य्-अभावे नाम-स्वरूपमात्र-निर्देशाद् अदोषः । आरात्रिकम् इति—आदि-शब्देन नीराजनम् इति नाम चेष्यते । तथा बहुलाश्च असमाश्चायुग्मा वर्त्योऽपीष्यन्ते, एवं मत-भेदो मन्त्र-देवताभेदेन फल-भेदादिना वोह्यः ॥५९॥

**प्रसङ्गाल् लिख्यते’त्रैव श्रीमद्-भगवद्-आलये ।  
दीप-दानस्य माहात्म्यं कार्त्तिकीयं च तद् विना ॥६०॥  
सनातनः-** अत्र धूपानन्तर-दीप-दान-प्रसङ्ग एव, श्रीमतो भागवत आलये यद्-दीपदानं तस्य कार्तिकीयं कार्तिकमास-सम्बन्धि यद्-दीप-दान-माहात्म्यं तद्विना, तस्याग्रे प्रतिमास-पूजा-प्रसङ्ग लेख्यत्वात् ॥६०॥


### **अथ श्री-भगवद्-आलये दीप-प्रदान-माहात्म्यम्**

विष्णु-धर्मोत्तरे प्रथम-काण्डे [१.१६६.१७फ़्फ़्, मिxएद् उप्]—
> दीप-दानात् परं दानं न भूतं न भविष्यति ।
> केशवायतने कृत्वा दीप-वृक्षा-मनोहरम् ।
> अतीव भ्राजते लक्ष्म्या दिवम् आसाद्य सर्वतः ॥६१॥
> दीप-मालां प्रयच्छन्ति ये नराः शार्ङ्गिणो गृहे ।
> भवन्ति ते चन्द्र-समाः स्वर्गम् आसाद्य मानवाः ॥६२॥
> दीपागारं नरः कृत्वा कूतागार-निभं शुभम् ।
> केशवालयम् आसाद्य लोके भाति स शक्रवत् ॥६३॥
> यथोज्ज्वलो भवेद् दीपः सम्प्रदातापि यादव ।
> तथा नित्योज्ज्वलो लोके नाकपृष्ठे विराजते ॥६४॥
> स-दीपे च यथा देसे चक्षूंसि फलवन्ति च ।
> तथा दीपस्य दतरो भवन्ति स-फलेक्षनः ॥६५॥
> एकादश्यां च द्वादश्यां प्रति-पक्षं तु यो नरः ।
> दीपं ददाति कृष्णाय तस्य पुण्य-फलं शृणु ॥६६॥
> सुवर्ण-मणि-मुक्ताढ्यम् मनोज्ञम् अति-सुन्दरम् ।
> दीप-माला-कुलं दिव्यं विमानम् अधिरोहति ॥६७॥

**सनातनः-** केशवालयमासाद्य दीपागारं कृत्वेति सम्बन्धः । कूटागारं मञ्जु-गृहं तत्-सदृशम्, एवं निर दीप-दान-माहात्म्यम् उक्तम्, काल-विशेषेऽपि फल-विशेषम् आह—एकादश्याम् इति द्वाभ्याम् ॥६३-६७॥
> पद्म-सुत्रोद्भवं वर्त्ति गन्ध-तैलेन दीपकान् ।
> विरोगः सुभगश् चैव दत्त्वा भवति मानवः ॥६८॥
> दीप-दनं महा-पुण्यम् अन्य-देवेष्व् अपि ध्रुवम् ।
> किं पुनर् वासुदेवस्यानन्तस्य तु महात्मनः ॥६९॥

**सनातनः-** अधुना सर्वेष्वेव दीपेषु वर्त्यादि-माहात्म्यम् आह—पद्मेति । एवं तत्-तत्-कामिनां सुख-प्रवृत्तये तत्-तत्-फलम् उक्त्वा मुख्यं फलम् आह—दीप-दानम् इति । अनन्तस्येति तद्-दीप-दानस्यापि फलम् अनन्तम् एवेत्यर्थः, श्री-वैकुण्ठ-लोक-प्रापणात् ॥६८-६९॥

तत्रैव तृतीय-खण्डे—
> दीपं चक्षुः-प्रदं दद्यात् तथैवोर्ध्व-गति-प्रदम् ।
> ऊर्ध्वं यथा दीप-शिखा दाता चोर्ध्व-गतिस् तथा ॥७०॥
> यावद् अक्षि-निमेषाणि दीपो देवालये ज्वलेत् ।
> तावद् वर्ष-सहस्राणि नाक-पृष्ठे महीयते ॥७१॥

**सनातनः-** नाकस्य स्वर्गस्य पृष्ठे उपरि वैकुण्ठ-लोक इत्यर्थः । द्वितीय-स्कन्धे त्रिलोक-पक्ष-कथने स्वर्गस्य ब्रह्म-लोक-पर्यन्तत्वोक्तेः ॥७१॥

ब्र्हन्-नारदीये वितिहोत्रं प्रति यज्ञध्वजस्य पूर्व-जन्म-वृत्त-कथने—
> प्रदीपः स्थापितस् तत्र सुरतार्थं द्विजोत्तम ।
> तेनापि मम दुष्कर्म निह्शेषं क्षयम् अगतम् ॥७२॥

**सनातनः-** एवं श्री-भगवदालये भगवद् उद्देशेन दीप-दान-फलं लिखितम्, अधुना पाप-कर्मोद्देशेनापि तत्-स्थान-मात्रे दीप-प्रज्ज्वालन-फलं लिखति—प्रदीप इति । तत्र विष्णु-मन्दिरे, शून्यं पूजादिभिर् विष्णोर् मन्दिरं प्राप्तवान् निशि इति तत्र तस्य प्रस्तुतत्वात् । अत्रेयमाख्यायिका—यज्ञ-ध्वजो नाम राजा पूर्व-जन्मनि दुर्जन्मा चण्डालो महा-पापावलीनिरतः, कदाचित् परदारोपभोगार्थं पूजादि-रहितं भगवद्-आलयं गतस् तत्-स्थानं सम्मार्ज्य, दीपं प्रज्ज्वाल्य, पाप-कर्मणा रात्रिं गमयन्, सद्यो रक्षिभिः प्राप्य हतो वैकुण्ठ-लोकं प्राप्तस् तत्र ब्रह्मादि-लोकेषु च विविध-सुख-भोगानुपभुज्यान्ते स्वेच्छया पृथिव्यां भगवद्-भावपरो राजा बभूवेति ॥७२॥

विष्णु-धर्मे च—
> विलीयते स्व-हस्ते तु स्व-तन्त्रे सति दीपकः ।
> महा-फलो विष्णु-गृहे न दत्तो नरकाय सः ॥७३॥

नारदीये मोहिनीं प्रति श्री-रुक्माङ्गदोक्तौ—
> तिष्ठन्तु बहु-वित्तानि दानार्थं वर-वर्णिनि ।
> हृदयायास-कर्तृणि दीप-दानाद् दिवं व्रजेत् ॥७४॥
> तस्याप्य् अभावे सुभगे पर-दीप-प्रबोधनम् । 
> कर्तव्यं भक्ति-भावेन सर्व-दानाधिकश् च यत् ॥७५॥ इति ।

**सनातनः-** दिवं स्वर्गम् इति कामिन्यास् तस्या मोहिन्यास् तत्रादर-विशेषात् । यद्वा, ऊर्ध्व-लोकम् इत्यर्थः । वैकुण्ठम् इत्य् अनुक्तिस् तु तस्यां तत्-प्रकाशनायोगाद् इति दिक्; यद् यस्मात् परदीपस्य प्रबोधनम् अपि सर्व-दानेभ्योऽधिकम् ॥७४-७५॥

**सद कल-विशेषे’पि भक्त्या भगवद्-आलये ।  
महा-दीप-प्रदानस्य महिमाप्य् अत्र लिख्याते ॥७६॥**


### **अथ महादीप-माहात्म्यम् **

विष्णु-धर्मोत्तरे प्रथम-खण्डे—
> महावर्त्तिः सदा देया भूमि-पाल महा-फला ।
> कृष्ण-पक्षे विशेषेण तत्रापि स विशेषतः ॥७७॥
> अमावस्या च निर्दिष्टा द्वादशी च महाफला ।
> अश्व-युज्याम् अतीतायां कृष्ण-पक्षश् च यो भवेत् ॥७८।
> अमावस्या तदा पुण्या द्वादशी च विशेषतः ।
> देवस्य दक्षिणे पार्श्वे देया तैल-तुला नृप ॥७९॥
> पलाष्टक-युतां राजन् वर्त्ति तत्र च दापयेत् ।
> वाससा तु समग्रेण सोपवासो जितेन्द्रियः ॥८०॥

**सनातनः-** सदा सर्वस्मिन्नपि दिने, काल-विशेषे अमावस्यादाव् अपि, आश्वयुज्याम् आश्विन-पौर्णमास्यां, पलाष्टकेन युता तैलस्य तुला पलशतम् अष्टोत्तर-शत-पलतैलानीत्यर्थः । दापयेत् दद्यात्, अग्रे दत्त्वेत्युक्तेः । एवमग्रेऽपि समग्रेण अखण्डेन ॥७६-८०॥
> महावर्त्ति-द्वयम् इदं सकृद् दत्त्वा महामते ।
> स्वर्-लोकं सु-चिरं भुक्त्वा जायते भू-तले यदा ॥८१॥
> तदा भवति लक्ष्मीवान् जय-द्रविण-सम्युतः ।
> राष्ट्रे च जायते स्वस्मिन् देशे च नगरे तथा ॥८२॥
> कुले च राज-शार्दूल तत्र स्याद् दीपवत्-प्रभः ।
> प्रत्युज्ज्वलश् च भवति युद्धेषु कलहेषु च ॥८३॥
> ख्यातिं याति तथा लोके सद्-गुणानां च सद्-गुणैः ।
> एकम् अप्य् अथ यो दद्याद् अभीष्टतमयोर् द्वयोः ॥८४॥
> मनुष्ये सर्वम् आप्नोति यद् उक्तं ते महानघ ।
> स्वर्गे तथात्वम् आप्नोति भोग-काले तु यादव ॥८५॥
> समान्यस्य तु दीपस्य राजन् दानं महाफलम् ।
> किं पुनर् महतो दीपस्यात्रेयत्त न विद्यते ॥८६॥

**सनातनः-** यो दापयेत्, स जायत इत्युत्तरेणान्वयः । दीपवत् प्रभा तमोनाशिनी-द्युतिर् यस्य सः, सद्-गुणानां जनानां मध्ये तथात्वं लक्ष्मीवत्त्वादिकम्, इयत्ता फले परिमितिः ॥८१-८६॥


### **अथ सोन-मलिनदि-वस्त्र-वर्त्त्य दीप-दन-निसेधः **

शोणं वादरकं वस्त्रं जीर्णं मलिनम् एव च ।

उपभुक्तं न वा दद्यात् वर्त्तिकार्थं कदाचन ॥८७॥ इति ।

**स्वयम् अन्येन वा दत्तं दीपान् न श्री-हरेर् हरेत् ।  
निर्वापयेन् न हिंसाच् च शुभं इच्छन् कदाचन ॥८८॥  
सनातनः-** शुभम् इच्छन् जनः कदापि न हरेत्, नान्यत्र नयेत्, न निर्वापयेत्, न हिंस्याच्च, तैलादिना न वियोजयेत् ॥८८॥


### **अथ दीप-निर्वापनादि-दोषः**

विष्णु-धर्मोत्तरे प्रथम-खण्डे—
> दत्त्वा दीपो न हर्तव्यस् तेन कर्म विजानता ।
> निर्वापनं च दीपस्य हिंसनं च विगर्हितम् ॥८९॥
> यः कुर्याद् धिंसनं तेन कर्मणा पुष्पितेक्षणः ।
> दीप-हर्ता भवेद् अन्धः कणो निर्वाण-कृद् भवेत् ॥९०॥

**सनातनः-** तेन हरणे यत् कर्म महापातक-लक्षणं तद्-विजानता जनेन; पुष्पं चक्षू-रोग-विशेषस् तद्-युक्तम् ईक्षणं नेत्र यस्य स भवेत् । तत् पुष्पितेक्षणत्वादिकं च दीप-हिंसन-कर्तुर् नरक-भोगानन्तरं देहान्तरे ज्ञेयम्, अग्रे लेख्य-वचनानुसारात् ॥८९-९०॥

विष्णु-धर्मे च नारकान् प्रति श्री-धर्मराजोक्तौ—
> युष्माभिर् यौवनोन्मादम् उदितैर् अविवेकिभिः ।
> द्युतोद्योतय गोविन्द-गेहाद् दीपः पुरा हृतः ॥९१॥

**सनातनः-** द्यूतस्य उद्द्योताय प्रकाशनाय ॥९१॥
> तेनाद्य नरके घोरे क्षुत्-तृष्णा-परिपीडिताः । 
> भवन्ति पतितास् तीव्रे शीत-वात-विदारिताः ॥९२॥

तत्रैव श्री-पुलस्त्योक्तौ च—
> तस्माद् आयातने विष्णोर् दद्याद् दीपान् द्विजोत्तम ।
> ताम्श् च दत्त्वा न हिंसेत न च तैल-वियोजितान् ॥९३॥
> कुर्वीत दीप-हन्ता च मूको’न्धो जायते मृतः ।
> अन्धे तमसि दुष्परे नरके पच्यते किल ॥९४॥

**सनातनः-** न हिंसेत, न निर्वापयेत् । मृतः सन् मूकोऽन्धश्च जायते, इह-लोके अन्धे तमसि अन्धतामिस्र-सञ्ज्ञके ॥९३-९४॥


### **भूमौ दीप-दन-निसेधः **

कालिका-पुराणे—
> दीप-वृक्षश् च कर्तव्यस् तैजासाद्यैश् च भैरव ।
> वृक्षेषु दीपो दातव्यो न तु भूमौ कदाचन ॥९५॥


### **अथ नैवेद्यं   
दत्त्वा पुष्पाञ्जलिं पीठं पद्यम् आचमनं तथा ।  
कृत्वा पात्रेषु कृष्णायार्पयेद् भोज्यं यथा-विधि ॥९६॥  
सनातनः-** भोज्यं पायसादि-नैवेद्यं पात्रेषु कृत्वा निधायार्पयेत् । यथा-विधीत्यनेन छत्र-चामर-गीत-वाद्याद्य्-उत्सव-पूर्वकं तदा नेतव्यम् इत्यादिकं ज्ञेयम् । अमृतोपस्तरणम् असि स्वाहेति जल-गण्डूषं च देयम् इत्यादिकं लौकिक-व्यवहारानुसारेण ज्ञेयम् । अन्यच्चाग्रे विशेषतो व्यक्तं भावि ॥९६॥


### **अथ नैवेद्यर्पन-विधिः   
अस्त्रं जप्त्वाम्बुना प्रोक्ष्य नैवेद्यं चक्र-मुद्रया ।  
संरक्ष्य प्रोक्षयेद् वायु-बीज-जप्त-जलेन च ॥९७॥  
तेन संशोष्य तद्-दोषम् अग्नि-बीजं च दक्षिणे ।  
ध्यात्वा कर-तले’न्यत् तत् पृष्ठे संयोज्य दर्श्यते ॥९८॥  
तद्-उत्थ-वह्निना तस्य शुष्क-दोषं हृदा दहेत् ।  
ततः कर-तले सव्ये’मृत-बीजं विचिन्तयेत् ॥९९॥  
सनातनः-** निवेद्यं तदेव अस्त्र-मन्त्रेण जप्ताभिः अद्भिः जलेन प्रोक्ष्य तत् निवेद्यं चक्र-मुद्रया तद्-भ्रामणेन संरक्ष्य, वायु-बीजं यम् इति तेन जप्तं द्वादशवारानभिमन्त्रितं तज्-जलं तेन च प्रोक्षयेत् । तेन प्रोक्षणेन तस्य निवेद्यस्य दोषं संशोष्य सम्यक् शुष्कं कृत्वा दक्षिणे करतले अग्नि-बीजं रम् इति ध्यात्वा सञ्चिन्त्य, अन्यत् वाम-करतलं तस्य दक्षिण-करतलस्य पृष्ठे संयोज्य लग्नं कृत्वा दर्शयेत् । तस्मात् प्रदर्शनाद् उत्थेन जातेन वह्निना तस्य निवेद्यस्य शुष्कं पूर्वमेव शुष्कतां प्राप्तं दोषं दहेत् । ततः करतले सव्य-हस्ते हृदेति मनसा ध्यानेनैव कार्यम् इत्यर्थः । एवमग्रेऽप्यूह्यम् । अमृत-बीजं ठम् इति ॥९७-९९॥

**तत्-पृष्ठे दक्षिणं पनि-तलं संयोज्य दर्शयेत् ।  
तद्-उत्थया निवेद्यं तत् सिचेद् अमृत-धारया ॥१००॥  
सनातनः-** तस्य सर्व-करतलस्य पृष्ठे, तस्माद् दर्शनाद् उत्थया अमृत-धारया, ततस् ताल-त्रय-दिग्-बन्धनाभ्यां संरक्ष्य कवचेनावगुण्ठयेद् इति विधिः सत्-सम्प्रदायाद् विज्ञेयः, यथा-विधीति प्राग्-लिखनात् । एवम् अन्यत्रापि बोद्धव्यम् ॥१००॥

**जलेन मूल-जप्तेन प्रोक्ष्य तच् चामृतात्मकम् ।  
सर्वं विचिन्त्य संस्पृश्य मूलं वाराष्टकं जपेत् ॥१०१॥  
सनातनः-** तन्-निवेद्यं च मूल-मन्त्र-जप्तेन जलेन प्रोक्ष्य सर्वं तच्च अमृतात्मकं सुधामयं विचिन्त्य संस्पृश्य तदेव दक्षिण-हस्तेनाभिस्पृश्य ॥१०१॥

**अमृती-कृत्य तद् धेनु-मुद्रया सलिलादिभिः ।  
तच् च कृष्णं च सम्पूज्य गृहित्वा कुसुमाञ्जलिम् ॥१०२॥  
श्री-कृष्णं प्रार्थ्य तद्-वक्त्रात् तेजो ध्यात्वा विनिर्गतम् ।   
संयोज्य च निवेद्यैतत् पत्रं वामेन संस्पृशन् ॥१०३॥  
दक्षेण पाणिनादाय गन्ध-पुष्पान्वितं जलम् ।  
स्वाहान्तं मूलम् उच्चार्य तज्-जलं विसृजेद् भुवि ॥१०४॥  
सनातनः-** तत् निवेद्यं धेनु-मुद्रया अमृती-कृत्य परिपूर्णं विचिन्त्य, तत् निवेद्यञ्च सलिलादिभिः जल-गन्ध-पुष्पैः सम्पूज्य, कृष्णञ्च कृष्णाय नमः इति तैरेव सम्पूज्य, कुसुमाञ्जलिं गृहीत्वेत्यस्य परेणान्वयः । श्री-कृष्णं प्रार्थ्य भगवन्-नैवेद्य-ग्रहणाय श्री-मुखतस्ते महः प्रसरत्व् इत्यभ्यर्च्य, तस्य श्री-कृष्णस्य वक्त्रात् तेजो महः विनिर्गतं ध्यात्वा निवेद्य तदेव संयोज्य तेन सह संयुक्तं ध्यात्वेत्यर्थः । तस्य निवेद्यस्य पात्रं वामेन पाणिना संस्पृशन्, दक्षिणेन पाणिना गन्धादि-सहितं जलमादाय स्वाहान्तमिति स्वाहान्तेऽपि मन्त्रेऽस्मिन् पुनर् अन्ते स्वाहेति प्रयुज्येत्यर्थः । तत् दक्षिण-पाणि-गृहीतं गन्धाद्य्-अन्वितं जलं श्री-कृष्णाय इदं नैवेद्यं कल्पयामीति देव-तीर्थेन भूमौ विसृजेद् इति त्रिभिर् अन्वयः ॥१०२-१०४॥

**तत् पाणिभ्यां समुत्थाय निवेद्यं तुलसी-युतम् ।  
पत्राढ्यं तस्य मन्त्रेण भक्त्या भागवते’र्पयेत् ॥१०५॥**

निवेदन-मन्त्रश् चयं—

निवेदयमि भवते जुसनेदं हविर् हरे ॥१०६॥ इति ।

**सनातनः-** तुलसी-दल-सम्मिश्रं हरेर् यच्छेच् च सर्वदा (ह्ब्व्। ७.२६५) इत्यादि-वचनतस् तुलसी-साहित्यस्यावश्यकत्वेन तन्निवेद्य पात्र-सहितं तुलसी-युतं च पाणिभ्यां हस्त-द्वयेन धृत्वा समुत्थाप्य, भूमितः समुद्धृत्य वार-त्रयं समुत्थापयन्निति केचित् । तस्य निवेद्यार्पणस्य मन्त्रेण; तत्-तेजसे इति पाठे तस्मै श्री-भगवन्मुख-निर्गताय महसे, तथापि स एवार्थः ॥१०५-१०६॥

**अमृतोपस्तरनम् असि स्वाहेत्य् उच्चारयन् हरेः ।  
दत्त्वाथ विधिवद् वारि-गण्डूषं वाम-पाणिना ।  
दर्शयेद् ग्रास-मुद्रां तु प्रफुल्लोत्पल-सन्निभम् ॥१०७॥  
सनातनः-** अथानन्तरं विधिवद् यथा स्यात्, एतच्चाग्रेऽपि सर्वत्रानुवर्त्यम् । ततश्च अमृतोपस्तरणमसि इति देवहस्ते जल-गण्डूषं दत्वेति ज्ञेयम् ॥१०७॥

**प्राणादि-मुद्रा-हस्तेन दक्षिणेन तु दर्शयेत् ।  
मन्त्रैश् चतुर्थी-स्वाहान्तैस् ताराद्यैस् तत्-तद्-आह्वयैः ॥१०८॥  
सनातनः-** दक्षिण-हस्तेन तु प्राणादि-मुद्राः पञ्च, मन्त्रैः पञ्चभिः क्रमेण दर्शयेत् । आदि-शब्देन अपान-व्यानोदान-समानाः । मन्त्रानेव लिखति—तस्य तस्य प्राणादेर् आह्वयैर् नामभिः; कथम्-भूतैः ? चतुर्थी विभक्तिः, स्वाहा च ते अन्ते येषां तैः, तारः प्रणवः आद्यो येषां तैश्च । प्राणादि-मुद्राश्चोक्ताः क्रम-दीपिकायाम्—
> स्पृशेत् कनिष्ठोपकनिष्ठिके द्वे, स्वाङ्गुष्ठमूर्ध्ना प्रथमेह मुद्रा । 
> तथापरा तर्जनि-मध्यमे स्याद् अनामिकामध्यमिके च मध्या ॥ 
> अनामिका-तर्जनि-मध्यमाः स्यात् तद्वच्-चतुर्थी-सकनिष्ठिकास् ताः । 
> स्यात् पञ्चमी तद्वद् इति प्रतिष्ठा, प्राणादि-मुद्रा इति । 

एतद् अर्थः—कनिष्ठानामिके अङ्गुल्यौ स्वाङ्गुष्ठमूर्ध्ना चेत् स्पृशेत्, तदा आद्या मुद्रा स्यात् । तर्जनी-मध्यमे चेद् अङ्गुष्ठमूर्धाई स्पृशेत्, तदा द्वितीया, एवं अनामिका-मध्यमे चेत् स्पृशेत्, तदा तृतीया; अनामिका-तर्जनी-मध्यमाश् चेत् स्पृशेत्, तदा चतुर्थी; ता अनामिका-तर्जनी-मध्यमाः कनिष्ठा-सहिताश् चेत्, तदा पञ्चमीति । प्रयोगः—ओँ प्राणाय स्वाहा; इत्य् अङ्गुष्ठ-कनिष्ठिकानामिकाभिर् इत्येवम् ऊह्यम् ॥१०८॥

**ततः स्पृशम्श् च करयोर् अङ्गुष्ठाभ्याम् अनामिके ।  
प्रदर्शयेन् निवेद्यस्य मुद्रां तस्य मनुं जपन् ॥१०९॥  
सनातनः-** पञ्चाङ्गुल्य्-अग्र-संलग्ना प्रोत्थितोर्ध्वमुखी यदि इत्यादिना पूर्वम् उपचार-गण-मुद्रा-मध्ये लिखिता निवेद्य-मुद्रा । यद्वा, कर-द्वयस्याङ्गुष्ठ-द्वयेनानामिका-द्वय-स्पर्शमेव निवेद्य-मुद्रा, तां प्रदर्शयेत् । किं कुर्वन् ? तस्य निवेद्यस्य मनुं मन्त्रं जपन् ॥१०९॥

मन्त्रश् चायं क्रम-दीपिकायाम् [४.६२] --
> नन्दजो’म्बुमनु-बिन्दु-युङ् नतिः
> पार्श्व-रा-मरुद्-अवात्मने नि च ।
> रुद्ध-ङे-युत-निवेद्यम् आत्म-भूर्
> मास-पार्श्वम् अनिलस् तथा’मि-युक् ॥११०॥

**सनातनः-** नन्दजः ठ-कारः, अम्बुमनुः औ-कारः, कस्य चिन्मते व-कारः, तेन बिन्दुना चानुस्वारेण युक्तः; नतिर् नमः-शब्दः, पाश्र्वं प-कारः, रा इति स्वरूप-निर्देशः । मरुद् य-कारः अवात्मने इति स्वरूप-निर्देशः, तथा नि च, रुद्धेति च तच्च पदं ङे-युक्तं रुद्धायेत्यर्थः । निवेद्यम् इति स्वरूपनिर्देशः । आत्मभूः क-कारः, मासं ल-कारः, तद्-युक्तः; पार्श्वं प-कारः, अनिलो य-कारः, अमीति स्वरूप-निर्देशः—ठौं नमः पराय अवात्मनेऽनिरुद्धाय निवेद्य कल्पयामीति ॥११०॥

निवेद्यस्य मनुत्वेन स्वाभीष्टं मनुम् एव ते ।

एकान्तिनो जपन्तस् तु ग्रास-मुद्रां वितन्वते ॥१११॥

न च ध्यायन्ते ते कृष्ण-वक्त्रात् तेजो-विनिर्गमम् ।

मञ्जुल-व्यवहारेण भोजयन्ति हरिं मुदा ॥११२॥

अन्यत्र च–
> शाली-भक्तं सु-भक्तं शिशिर-कर-सितं पायसं पूप-सूपम्
> लेह्यं पेयं सु-चूष्यं सितम् अमृत-फलं घारिकाद्यं सुखाद्यम् ।
> आज्यं प्राज्यं समिज्यं नयन-रुचि-करं वाजिकैल-मरीच-
> स्वादियः शाकराजि-परिकरम् अमृताहार-जोषं जुषस्व ॥११३॥

**सनातनः-** सितं शूद्धं, घारिका घीवरेति प्रसिद्धा, तद्-आद्य शोभ-नखाद्यम्, आज्यं घृतं, प्राज्यं घृत-प्रचूर-पक्वम्, समिज्यं परमोत्तमम् इत्यर्थः । श्लोकोऽयं जवनिकान्तर्धानानन्तरं बहिरेव पाठ्य इति ज्ञेयम् । क्रम-दीपिकोक्तानुसारेण आदौ तन्-मुख्य-मन्त्रस्य लिखितत्वात् ॥११३॥

किं च—गरुड-पुराणे—
> नैवेद्यं परया भक्त्या घण्टाद्यैर् जय-निस्वनैः ।
> नीराजनैश् च हरये दद्याद् दीपासनं बुधः ॥११४॥

**सनातनः-** अन्यञ्च नैवेद्यार्पण-विधिं लिखति—नैवेद्यम् इति । दीपं चान्यम् एकं भोजन-काल-पर्यन्त-स्थायिनमासनञ्च दद्यात्; बुधः सदाचार-विशेष-विद्वान् इत्यर्थः ॥११४॥


### **अथ नैवेद्य-पत्राणि **

स्कान्दे श्री-ब्रह्म-नारद-संवादे—
> नैवेद्य-पात्रं वक्ष्यामि केशवस्य महात्मनः ।
> हैरण्यं रजतं ताम्रं कंस्यं मृन्-मयम् एव च ।
> पलाशं पद्म-पत्रं च पात्रं विष्णोर् अति-प्रियम् ॥११५॥

विष्णु-धर्मोत्तरे—

पत्राणां तु प्रदानेन नरकं च न गच्छति ॥११६॥


### **पत्र-परिमनं **

देवी-पुराणे—
> षट्-त्रिंशद्-अङ्गुलं पात्रम् उत्तमं परिकीर्तितम् ।
> मध्यमं च त्रिभागोनं कन्यसं द्वादशाङ्गुलम् । 
> वस्व्-अङ्गुल-विहीनं तु न पात्रं कारयेत् क्वचित् ॥११७॥

**सनातनः-** कन्यसं कनिष्ठं, वसुभिर् अष्टभिर् अङ्गुलिभिर् विहीनं अष्टाङ्गुल-परिमाणतो न्यूनम् इत्यर्थः । क्वचिद् इति स्नानादौ च सर्वत्र न कारयेद् इत्यर्थः ॥११७॥


### **अथ भोज्यनि **

एकादश-स्कन्दे (११.२७.३४)—
> गुड-पायस-सर्पींषि सष्कुल्यापूप-मोदकान् ।
> संयाव-दधि-सूपाम्श् च नैवेद्यं सति कल्पयेत् ॥११८॥

**सनातनः-** गुड-शब्देन सर्वे इक्षु-विकारा गृह्यन्ते, तेषां गुडात्मकत्वात्; शष्कुल्यः—तैल-पक्व-विशेषाः, आपूपाः मण्डकादीनां समूहाः, सूपा व्यञ्जनानि; सति विभवे इति शेषः । यद्वा, गुड-पायसादि-नैवेद्ये सति ॥११८॥

किं च—(११.११.४१)—
> यद् यद् इष्टतमं लोके यच् चाति-प्रियम् आत्मनः ।
> तत् तन् निवेदयेन् मह्यं तद् आनन्त्याय कल्पते ॥११९॥

**सनातनः-** यच्चात्मनोऽत्यन्त-प्रियम् इति—लोकेऽनिष्टम् अपि अविहितम् अपि स्वस्य प्रियं चेत् तर्हि दद्याद् इत्यर्थः । अत्र च विहितम् एव, न तु निषिद्धम् इति केचिद् आहुः; अत्यन्त-निषिद्धे च वैष्णवानां स्वत एवाप्रवृत्तेस् तन्न देयम् एवेति, किं तद् अभिव्यञ्जनेन ? ॥११९॥

अष्टम-स्कान्दे— (८.१६.५२)—

नैवेद्यं चाधि-गुणवद् दद्यात् पुरुष-तुष्टि-दम् ॥१२०॥

**सनातनः-** अधिगुणवत् अधिक-गुण-संयुक्तं, यतः पुरुषस्य भगवतः तुष्टिदम्; यद्वा पुरुषाहार-सम्मितं दद्यात्, न ततो न्यूनम् इत्यर्थः ॥१२०॥

बौधायन-स्मृतौ च—
> नाना-विधान्न-पानैश् च भक्षनाद्यैर् मनोहरैः ।
> नैवेद्यं कल्पयेद् विष्णोस् तद्-अभावे च पायसं  
> केवलं घृत-संयुक्तं ॥१२१॥

**सनातनः-** केवलम् एकमेव पायसं दद्याद् इत्यर्थः; तच्च घृत-युक्तम् एव, अघृतं चासुरं विदुः इति स्मृतेः ॥१२१॥

वामन-पुराणे---
> हविषा संस्कृता ये च यव-गोधूम-शलयः ।
> तिल-मुद्गादयो माषा व्रीहयश् च प्रिया हरेः ॥१२२॥

**सनातनः-** हविषा गव्य-घृतेन, व्रीहयः यवादिभ्योऽन्ये चणकादयः ॥१२२॥

गारुडे—
> अन्नं चतुर्-विधं पुण्यम् गुणाढ्यं चामृतोपमम् ।
> निष्पण्णं स्व-गृहे यद् वा श्रद्धया कल्पयेद् धरेः ॥१२३॥

भविष्ये—
> पुष्पं धूपं तथा दीपं नैवेद्यं सु-मनोहरम् । 
> खण्ड-लड्डुक-श्री-वेस्त-कासाराशोक-वर्तिकाः ॥१२४॥
> स्वस्तिकोल्लसिक-दुग्ध-तिल-वेष्ट-किलाटिकाः ।
> फलानि चैव पक्वानि नागरङ्गादिकानि च ॥१२५॥
> अन्यानि विधिना दत्त्वा भक्ष्याणि विविधानि च ।
> एवम् आदिनि दापयेद् भक्तितो न्र्प ॥१२६॥

**सनातनः-** श्रीवेष्टं लड्डुकेति प्रसिद्धं, कासारः पैवाकिकादि-घृत-पक्वान्त-निक्षेप्यो मधुर-पक्व-द्रव्य-विशेषः, कसेरुर् इति प्रसिद्धः । आशोक-वर्तिका सेवालड्डु इति प्रसिद्धा, एकम् उर्ध्वा पिष्टमयो रचितः स्वस्तिको मतः; उल्लासिका लपसीति प्रसिद्धा, दुग्धवेष्टः तिलवेष्टश्च, तत्र दुग्धवेष्टः क्षीर-वटकः पूपिका वा; तिलवेष्टः अरसा इति प्रसिद्धः; किलाटिका क्षीर-सारः पटखिरिसेति प्रसिद्धा अन्यानि च फलानि दत्त्वा पश्चाद् भक्ष्याणि दापयेत् इत्यत्र दद्यात् इति वा पाठः ॥१२४-१२६॥

वाराहे—
> यस् तु भागवतो देवि अन्नाद् येन तु प्रीणयेत् ।
> प्रीणितस् तिष्ठते’सौ वा बहु-जन्मानि माधवि ॥१२७॥
> सर्व-व्रीहि-मयं गृह्यम् शुभं सर्व-रसान्वितम् ।
> मन्त्रेण मे प्रदीयेत न किञ्चिद् अपि संस्पृशेत् ॥१२८॥

**सनातनः-** अन्नाद्येन अन्नादि-भक्ष्य-पेय-द्रव्येण, गृह्य गृहीत्वा ॥१२७-१२८॥
> इङ्गुदि-फल-बिल्वानि बदरामलकानि च ।
> खर्जुराम्श् चासनाम्श् चैव मानवाम्श् च परूषकान् ॥१२९॥

**सनातनः-** आसनान् चार-बीजानि, मानवान् नारिकेल-फलानि परूषकान् परुषा इति प्रसिद्धान्, एषु पुंस्त्वम् आर्षम् । अग्रे अन्यत्रापि एवं ज्ञेयम् । एवं देश-भेदेन तत्-तन्-नाम-प्रसिद्धेर् अपि भेदात्, तत्-तद्-भाषया लिखितानाम् अपि तत्-तद्-द्रव्याणां सर्व-देशीयानां दुर्ज्ञेयत्वात् तल्-लिखन-प्रयासेनालम् । तत्-तद्-देशवासिभ्य एवापेक्षित-तत्-तद्-विशेषो ज्ञेयः । तथाप्यत्राप्रसिद्धं किञ्चित् श्री-मथुरा-देश-भाषया अभिव्यज्यत इति ॥१२९॥
> शालोड्डम्बरिकाम्श् चैव तथा प्लक्ष-फलानि च ।
> पैप्पलं कण्टकीयं च तुम्बुरुं च प्रियङ्गुकम् ॥१३०॥
> मरीचं शिंश-पाकं च भल्लातकर-मर्दकम् ।
> द्राक्षां च दाडिमं चैव पिण्ड-खर्जूरम् एव च ॥१३१॥
> सौवीरं केलिकं चैव तथा शुभ-फलानि च ।
> पिण्डारक-फलं चैव पुन्नाग-फलम् एव च ॥१३२॥
> शमीं चैव कवीरं च खर्जूरक-महाफलम् ।
> कुमुदस्य फलं चैव वहेडक-फलं तथा ॥१३३॥
> अजं कर्कोटकं चैव तथा तल-फलानि च ।
> कदम्बः कौमुदं चैव द्वि-विधं स्थल-कञ्जयोः ॥१३४॥
> पिण्डिकण्डेति विख्यातं वंश-नीपं ततः परम् ।
> मधु-कण्डेति विख्यातं माहिषं कण्डम् एव च ॥१३५॥
> कर-मर्दक-कन्दं च तथा निलोत्पलस्य च ।
> मृणालं पौष्करं चैव शालूकस्य फलं तथा ॥१३६॥
> एते चान्ये च बहवः काण्ड-मूल-फलानि च ।
> एतानि चोपयोज्यानि ये मया परिकल्पिताः ॥१३७॥
> मूलकस्य ततः शाकम् चिञ्च-शाकं तथैव च । 
> शाकं चैव कलायस्य सर्षपस्य तथैव च ॥१३८॥
> वंसकस्य तु शाकं च शाकम् एव कलम्बिकम् ।
> आर्द्रकस्य च शाकं वै पालङ्कं शाकम् एव च ॥१३९॥
> अम्बिलोडक-शाकं च काशं कौमारकं तथा ।
> शुक-मण्डल-पत्रं च द्वाव् एव तरु-वानकौ ॥१४०॥
> चरस्य चैव शाकं च मधु-कोड्डुम्बरं तथा ।
> एते चान्ये च बहवह् शतशो’थ सहस्रशः ।
> कर्मण्याश् चैव सर्वे वै ये मया परिकीर्तिताः ॥१४१॥
> व्रीहीणां च प्रवक्ष्यामि उपयोगाम्श् च माधवि ।
> एक-चित्तं समाधाय तत् सर्वं शृणु सुन्दरि ॥१४२॥
> धर्माधार्मिक-रक्तं च सु-गन्धं रक्त-शालिकम् । 
> दीर्घशूकं महाशालिं वर-कुङ्कुम-पत्रकम् ॥१४३॥
> ग्राम-शालिं समद्राशाम् स-श्रीशां कुश-शालिकाम् । 
> यवाश् च द्वि-विधा ज्ञेयाः कर्मण्या मम सुन्दरि ॥१४४॥
> कर्मण्याश् चैव मुद्गाश् च तिलाः कृष्णाः कुलत्थकाः ।
> गोधूमकं महा-मुद्ग-मुद्गाष्टकम् अवाट-जित् ॥१४५॥
> कर्मण्य् एतानि चोक्तानि व्यजनानि प्रियान्वितान् ।
> प्रतिगृह्णाम्य् अहं ह्य् एतान् सर्वान् भागवतान् प्रियान् ॥१४६॥

किं च--

ये मयैवोपयोज्यानि गव्यं दधि पयो घृतम् ॥१४७॥

स्कान्दे च ब्रह्म-नारद-संवादे—
> हविः शल्योदनं दिव्यम् आज्य-युक्तं स-शर्करम् ।
> नैवेद्यं देव-देवाय यावकं पायसं तथा ॥१४८॥
> नैवेद्यानाम् अभावे तु फलानि विनिवेदयेत् ।
> फलानाम् अप्य् अभावे तु तृण-गुल्मौषधीर् अपि ॥१४९॥
> औषधीनाम् अलाभे तु तोयं च विनिवेदयेत् ।
> तद्-अलाभे तु सर्वत्र मानसं प्रवरं स्मृतम् ॥१५०॥

स्कान्दे महेन्द्रं प्रति श्री-नारद-वचनं—
> यच्छन्ति तुलसी-शाकं श्रुतं ये माधवाग्रतः ।
> कल्पान्तं विष्णु-लोके तु वसन्ति पितृभिः सह ॥१५१॥


### **अथ नैवेद्य-निषिद्धानि **

हारित-स्मृतौ—

नाभक्ष्यं नैवेद्यार्थे भक्ष्येस्व् अप्य् अजा-महिषी-क्षीरं पञ्च-नखा मत्स्याश् च ॥१५२॥

द्वारका-माहात्म्ये—

नीली-क्षेत्रं वापयन्ति मूलकं भक्षयन्ति ये ।

नैवास्ति नरकोत्तारह् कल्प-कोटि-शतैर् अपि ॥१५३॥

वाराहे—

माहिषं चाविकं चाजम् अयज्ञीयम् उदाहृतम् ॥१५४॥

किं च—

माहिषं वर्जयेन् मह्यं क्षीरं दधि घृतं यदि ॥१५५॥

**सनातनः-** माहिषादिकं दध्यादि ॥१५५॥

विष्णु-धर्मोत्तरे तृतीय-खण्डे—

अभक्ष्यं चप्य् अहृद्यं च नैवेद्यं न निवेदयेत् ।

केश-कीटावपन्नं च तथा चाविहितं च यत् ॥१५६॥

**सनातनः-** केशकीटैः दूषितमिति—पाकानन्तरं केशकीटेः दूषितत्वं ज्ञेयम् । विष्णु-धर्मोत्तरे च— कीटावपन्नं यन्-निषिद्धं, तच्च केशादि-सहित-पाकाभिप्रायेण । देवद्रोण्यां देवयात्रायां प्रकृतिषु अवश्यकृत्या महोत्तरेषु तन्-मात्रम् इति काकादिभिर् यावत् संस्पृष्टं तावद् एवेत्यर्थः । द्रोणः षट्-पञ्चाशदधिक-पलशत-द्वयम् । लालाकृतं यत्र श्लेष्म-प्रक्षिप्तं तत् । यद्यपि आत्म-भोग्यापेक्षया तद्-उपघात-शोधनं, तत्र तत्रोक्तं, तथाप्यात्मभोग्यं शुद्धं यत् परमेश्वरार्पणेऽपि योग्यं स्याद् इति; किंवा भगवद्-अर्थ-पक्वान्नेऽपि प्रमादादिना कथञ्चित् न दोषः सम्भवेद् इति तत्-तच्-छुद्धिः लिखितेति दिक् । एवम् अन्यत्र, तदप्यूह्यम् ॥१५६॥
> मूषिका-लाङ्गुलोपेतम् अवधूतम् अवक्षुतम् । \
उड्डुम्बरं कपित्थं च तथा दन्त-शठं च यत् ।
> एवम् आदीनि देवाय न देयानि कदाचन ॥१५७॥

**सनातनः-** लाङ्गुलो जन्तु-विशेषः, अवधूतम् अवज्ञया त्यक्तम्, अवक्षुतं यस्योपरि क्षुतं कृतं तत् । दन्त-शठं जम्बीर-फलम् ॥१५७॥


### **अथाभक्ष्याणि **

कौर्मे—
> वृन्ताकं जालिका-शाकं कुसुम्भाश्मन्तकं तथा ।
> पलाण्डुं लशुनं शुक्लम् निर्यासं चैव वर्जयेत् ॥१५८॥

**सनातनः-** नाभक्ष्यं नैवेद्यार्थे इति हारीत-स्मृतौ । अभक्ष्यञ्चाप्यहृद्यञ्च इति विष्णु-धर्मोत्तरे चाभक्ष्यार्पणं निषिद्धम् इत्य् अभक्ष्याणि लिखति—वृन्ताकम् इत्यादिना । कुसुम्भशाकं अश्मन्तकञ्च शाक-विशेषं, शुक्लं काञ्जिकं कुकुण्डं फल-विशेषम् ॥१५८॥
> गृञ्जनं किंशुकं चैव कुकुण्डं च तथैव च ।
> उडुम्बरम् अलाबुं च जग्ध्वा पतति वै द्विजः ॥१५९॥

वैष्णवे—

भुञ्जीतोद्धृत-साराणि न कदाचिन् नरेश्वर ॥१६०॥

**सनातनः-** उद्धृत-साराणि पिण्याकादीनि ॥१६०॥

स्कान्दे—

न भक्षयति वृन्ताकं तस्य दूरतरो हरिः ॥१६१॥

किं चान्यत्र—
> दोर्भ्यां पाद्भ्यां च जानुभ्याम् उरसा शिरसा दृशा ।
> मनसा वचसा चेति प्रणामो’ष्टाङ्ग ईरितः ॥ १६२ ॥
> जानुभ्याम् चैव बाहुभ्यां शिरसा वचसा धिया ।
> पञ्चाङ्गकः प्रणामः स्यात् पूजासु प्रवराव् इमौ ॥ १६३ ॥

अत एवोक्तं यामले—
> यत्र मद्यं तथा मांसम् तथा वृन्ताक-मूलके ।
> निवेदयेन् नैव तत्र हरेर् ऐकान्तिकी रतिः ॥१६४॥


### **अथ नैवेद्यर्पन-माहात्म्यं **

स्कान्दे—
> नैवेद्यानि मनोज्ञानि कृष्णस्याग्रे निवेदयेत् ।
> कल्पान्तं तत्-पितॄणं तु तृप्तिर् भवति शाश्वती ॥१६५॥
> फलानि यच्छते यो वै सुहृद्यानि नरेश्वर ।
> कल्पान्तं जायते तस्य स-फलं च मनोरथः ॥१६६॥

नारसिंहे—
> हविः शाल्योदनं दिय्यम् आज्य-युक्तं स-शर्करम् ।
> निवेद्य नरसिंहाय यावकं पायसं तथा ॥१६७॥
> समास् तण्डुल-शङ्ख्याया यावत्यस् तावतीर् नृप ।

विष्णु-लोके महा-भोगन् भुञ्जानस् ते स-वैष्णवाः ॥१६८॥

विष्णु-धर्मोत्तरे—
> अन्न-दस् तृप्तिम् आप्नोति स्वर्ग-लोकं च गच्छति ।
> दत्त्वा च संविभागाय तथैवान्नम् अतन्द्रितः ।
> त्रैलोक्य-तर्पिते पुण्यं तत्-क्षनात् समवाप्नुयात् ॥१६९॥

**सनातनः-** सम्यक् विभागो देवानां यज्ञ-भागो यस्मात्, स संविभागो विष्णुस् तस्मै ॥१६९॥
> अक्षय्यम् अन्न-पानं च पितृभ्यश् चोपतिष्ठते ।
> ओदनं व्यजनोपेतम् दत्त्वा स्वर्गम् अवाप्नुयात् ॥१७०॥ 
> परमान्नं तथा दत्त्वा तृप्तिम् आप्नोति शश्वतिम् ।
> विष्णु-लोकम् अवाप्नोति कुलम् उद्धरते तथा ॥१७१॥
> घृतौदन-प्रदानेन दीर्घम् आयुर् अवाप्नुयात् ।
> दध्य्-ओदन-प्रदानेन श्रियम् आप्नोत्य् अनुत्तमाम् ॥१७२॥
> क्षीरोदन-प्रदानेन दीर्घ-जीवितम् आप्नुयात् ।
> इक्षूणां च प्रदानेन परं सौभाग्यम् अश्नुते ॥१७३॥
> रत्नानां चैव भागी स्यात् स्वर्ग-लोकं च गच्छति ।
> फाणितस्य प्रदानेन अग्न्य्-आधान-फलं लभेत् ॥१७४॥
> तथा गुड-प्रदानेन कामिताभीष्टम् आप्नुयात् ॥१७५॥

**सनातनः-** अभीप्सितान् कामान् वाञ्छितानि प्राप्नोतीत्यर्थः । विसर्ग-लोपेऽपि पुनः सन्धिर् आर्षः । पाठान्तरे कामितम् अभीष्टञ्च वाञ्छातीतम् ॥१७५॥
> निवेद्येक्षु-रसं भक्त्या परं सौभाग्यम् आप्नुयात् ।
> सर्वान् कामान् अवाप्नोति क्षौद्रं यश् च प्रयच्छति ॥१७६॥

**सनातनः-** पूर्वम् इक्षणामिति इक्षु-दण्डानाम्, अधुना इक्षूणां रसम् इति भेदः ॥१७६॥
> तद् एव तुहितोपेतम् राजसूयम् अवाप्नुयात् ।
> वह्निष्टोमम् अवाप्नोति यवाकस्य निवेदकः ।
> अति-रात्रम् अवाप्नोति तथा पूप-निवेदकः ॥१७७॥
> वैदलानां च भक्ष्याणां दानात् कामान् अवाप्नुयात् ।
> दीर्घ-जीवितम् आप्नोति घृत-पूर-निवेदकः ॥१७८॥

**सनातनः-** वैदलानां मुद्गचणकादि-सूपानाम ॥१७८॥
> मोदकानां प्रदानेन कामान् आप्नोत्य् अभीप्सितान् ॥१७९॥
> नाना-विधानां भक्ष्याणां दानात् स्वर्गम् अवाप्नुयात् ।
> भोजनीय-प्रदानेन तृप्तिम् आप्नोत्य् अनुत्तमाम् ॥१८०॥

**सनातनः-** दन्तैर् अवखण्ड्यावखण्ड्य यानि भक्ष्यन्तेऽपूपादीनि तानि भक्ष्याणि; भोजनीयं भोज्यम् ॥१८०॥
> तथा लेह्य-प्रदानेन सौभाग्यम् अधिगच्छति ।
> बल-वर्णम् अवाप्नोति चूष्याणां च निवेदने ॥१८१॥

**सनातनः-** यत् केवलं जिह्वया विलोड्य निगीर्यते पायसादि, यच्च जिह्वायां निक्षिप्य रसास्वादेन निगीर्यते द्रवीभूतं गुडादि तल्-लेह्यम्; यानि दंष्ट्राभिर् निष्पीड्य सारांशं निगीर्यावशिष्टं त्यज्यते, यथेक्षु-दण्डादीनि तानि चूष्याणि ॥१८१॥
> कुल्माषोल्लासिक-दाता वह्न्य्-आधेयं फलं लभेत् ।
> तथा कृषार-दानेन वह्निष्टोमम् अवाप्नुयात् ॥१८२॥

**सनातनः-** कुल्माषाः किञ्चित् स्विन्नमाषाः, उल्लासिका लपसीति प्रसिद्धा ॥१८२॥
> धनानां क्षौद्र-युक्तानां लाजानां च निवेदकः ।
> मुख्यं चैव शक्तूनां वह्निष्टोमम् अवाप्नुयात् ॥१८३॥

**सनातनः-** धानानां भृष्ट-यवानाम् ॥१८३॥
> वानप्रस्थाश्रितं पुण्यम् लभेच् छाक-निवेदकः ।
> दत्त्वा हरितकं चैव तद् एव फलम् आप्नुयात् ॥१८४॥

**सनातनः-** हरितकं हरिद्वर्णकं शाकं, शाक-विशेषं वा ॥१८४॥
> दत्त्वा शाकानि रम्याणि विशोकस् त्व् अभिजायते ।
> दत्त्वा च व्यजनार्थाय तथोपकरणानि च ॥१८५॥
> सु-कुले लभते जन्म कन्द-मूल-निवेदकः ।
> नीलोत्पल-विदरीणां तरुटस्य तथा द्विजः ॥१८६॥
> कन्द-दानाद् अवाप्नोति वानप्रस्थ-फलं शुभम् ।
> त्रपुषेर् वारुकं दत्त्वा पुण्डरीक-फलं लभेत् ॥१८७॥
> कर्कन्धु-वदरे दत्त्वा तथा पारैवतं कलम् ।
> परूषकं तथाभ्रं च पनसं नारिकेलकम् ॥१८८॥
> भव्यं मोचं तथा चोचम् खर्जूरम् अथ दाडिमम् ।
> आम्रातक-स्रुवाम्लोट-फल-मान-प्रियालकम् ॥१८९॥
> जम्बू-बिल्वामलं चैव जात्यं वीणातकं तथा ।
> नारङ्ग-बीज-पूरे च बीज-फल्गु-फलन्य् अपि ॥१९०॥

**सनातनः-** तरुटं पद्म-बीजं, तस्य कन्दो विसं, त्रपुषं सुखाशं, इवारुकं कर्कटी-फलं, बदरं, क्षुद्र-बदरं, पारैवतं तिन्दुकाकृति फलं, पक्वं सद्धवललोहितं मधुराम्लञ्च द्विधा काम-रूप-देशे प्रसिद्धम्, भव्यं कर्म-रङ्ग-फलम्, मोचं कदली-फलं, चोचं काश्मीर-देशोद्भवं गुडत्वच-फलं, नारिकेल-फल-विशेषं वा, स्रुवा काँठाल इति प्रसिद्धा, अम्लोटः साहुलीति प्रसिद्धः, फल-मानः बीज-पूर-भेदः, जात्यं जाती-फलं, वीणातकं खण्ड-गुडम् इति द्रव्य-गुण-टीकायां लिखितम् । वाज-फलं क्षीरिका-फल्गु-फलानि गोष्ठोडुम्बरिका-फलानि ॥१८६-१९०॥
> एवम् आदीनि दिव्यनि यः फलानि प्रयच्छति ।
> तथा कन्दानि मुख्यानि देव-देवाय भक्तितः ॥१९१॥
> क्रिया-साफल्यम् आप्नोति स्वर्ग-लोकं तथैव च ।
> प्राप्नोति फलम् आरोग्यम् मृद्वीकानां निवेदकः ॥१९२॥
> रसान् मुख्यान् अवाप्नोति सौभाग्यम् अपि चोत्तमम् ।
> आम्रैर् अभ्यर्च्य देवेशम् अश्वमेध-फलं लभेत् ॥१९३॥

किं च—
> मोचकं पनसं जम्बू तथान्यत् कुम्भालि-फलम् ।
> प्राचीनामलकं श्रेष्ठं मधुकोड्डुम्बरस्य च ।
> यत्न-पक्वम् अपि ग्राह्यं कदली-फलम् उत्तमम् ॥१९४॥

**सनातनः-** मृद्वीका द्राक्षा, कुम्भली-फलं कारभतीति प्रसिद्धं, प्राचीनामलकं पाणिपावेति प्रसिद्धम् ॥१९२-१९४॥

हरि-भक्ति-सुधोदये च—
> यत् किञ्चिद् अल्पं नैवेद्यम् भक्त-भक्ति-रस-प्लुतम् ।
> प्रतिभोजयति श्रीशस् तद्-दातॄन् स्व-सुखं द्रुतम् इति ॥१९५॥
> ततः प्राग्वद् विचित्राणि पनकान्य् उत्तमानि च ।
> सु-गन्धि शीतलं स्वच्छं जलम् अप्य् अर्पयेत् ततः ॥१९६॥

**सनातनः-** ततः नैवेद्यार्पणानन्तरं, प्राग्वदिति नैवेद्यार्पणवत् इत्यर्थः । विचित्राणि विविधानि ॥१९६॥


### **अथ पनकानि, तन्-माहात्म्यं च **

विष्णु-धर्मोत्तरे—
> पानकानि सु-गन्धीनि शीतलानि विशेषतः ।
> निवेद्य देव-देवाय वाजिमेधम् अवाप्नुयात् ॥१९७॥
> त्वगेला-नाग-कुसुम-कर्पूर-सित-संयुतैः ।
> सिता-क्षौद्र-गुडोपेतैर् गन्ध-वर्ण-गुणान्वितैः ॥१९८॥

**सनातनः-** सितम्—दधि-बीजपूरकादि-फल-रस-निर्मितम् इत्यर्थः ॥१९८॥
> बीज-पूरक-नारङ्ग-सहकार-समन्वितैः ।
> राजसूयम् अवाप्नोति पनकैर् विनिवेदितैः ॥१९९॥
> निवेद्य नारिकेलाम्बु-वह्निष्टोम-फलं लभेत् ।
> सर्व-काम-वहा नद्यो नित्यं यत्र मनोरमाः ।
> तत्र पान-प्रदा यान्ति यत्र रामा गुणान्विताः ॥२००॥ इति ।

**सनातनः-** नित्यम् इत्यनेन श्री-वैकुण्ठ-लोकम् अभिप्रेति ॥२००॥

**इत्थं समर्प्य नैवेद्यम् दत्त्वा जवनिकं ततः ।  
बहिर्-भूय यथा-सक्ति जपं सन्ध्यानम् आचरेत् ॥२०१॥  
सनातनः-** जवनिकां तिरस्करणीम् ॥२०१॥


### **अथ ध्यानम् **
> ब्रह्मेशाद्यैः परित ऋषिभिः सूपविष्टैः समेतो 
> लक्ष्म्या शिञ्जद्-वलय-करया सादरं वीज्यमन ।
> मर्म-क्रीड-प्रहसित-मुखो हासयन् पङ्क्ति-भोक्तॄन् 
> भुङ्क्ते पात्रे कनक-घटिते षड्-रसं श्री-रमेशः ॥२०२॥ इति ।

**एकन्तिभिश् चात्म-कृतं स-वयस्यस्य गोकुले ।  
यशोदा-लाल्यमानस्य ध्येयं कृष्णस्य भोजनम् ॥२०३॥**


### **अथ होमः  
नित्यं चावश्यकं होमं कुर्यात् शक्त्य्-अनुसारतः ।  
होमाशक्तौ तु कुर्वीत जपं तस्य चतुर्-गुणम् ॥२०४॥  
सनातनः-** शक्त्य्-अनुसारत इति—शक्तौ अष्टोत्तरं सहस्रम्, अशक्तौ च शतम् इति ज्ञेयम्, तस्य होमस्य ॥२०४॥

**के’प्य् एवं मन्वते’वश्यम् नित्य-होमं सदाचरेत् ।  
पुरश्चरन-होमस्याशक्तौ हि स विधिर् मतः ॥२०५॥  
सनातनः-** किं मन्वते ? तल्-लिखति-अवश्यम् इत्यादिना । पुरश्चरणे कर्मणि यो होमस् तस्मिन्न् अशक्ताव् इव, स जप-चतुर्-गुण-होम-करण-रूपो विधिः ॥२०५॥

**पूर्वं दीक्षा-विधौ होम-विधिश् च लिखितः कियान् ।  
तद्-विस्तारश् च विज्ञेयस् तत्-तच्-छास्त्रात् तद्-इच्छुभिः ॥२०६॥  
समाप्तिं भोजने ध्यात्वा दत्त्वा गण्डूषिकं जलम् ।  
अमृतापिधानम् असि स्वाहेत्य् उच्चारयेत् सुधीः ॥२०७॥  
सनातनः-** अमृतापिधानम् असीति जल-गण्डूषं दत्त्वेति ज्ञेयम् ॥२०७॥

**विसृजेद् देव-वक्त्रे तत् तेजः संहार-मुद्रया ।  
नैकन्ती तेजसः कुर्यान् निष्क्रान्तिं इव सङ्क्रमम् ॥२०८॥**


### **अथ बलि-दानम्  
ततो जवनिका विद्वान् अपसार्य यथाविधि ।  
विष्वक्सेनाय भगवन्-नैवेद्यांशं निवेदयेत् ॥२०९॥**

तथा च पञ्चरात्रे श्री-नारद-वचनम्—
> विश्वक्सेनाय दातव्यं नैवेद्यं तच्-छतांशकम् ।
> पादोदकं प्रसादं च लिङ्गे चण्डेश्वराय च ॥२१०॥

**सनातनः-** तत् नैवेद्य-ग्रहणाय विनिर्गतं यत्, शतांशकम् इति नैवेद्यस्य शतांशानाम् एकम् अंशम् इत्यर्थः । एवं सहस्रांशम् अपि, लिङ्गे चेत् श्री-शिव-पूजा क्रियते, तदा चण्डेश्वराय तद्-गणाध्यक्षाय तन्-नैवेद्यादिकं दातव्यम् इत्यर्थः । एतच्च दृष्टान्तत्वेनोदाहरणं ज्ञेयम् ॥२१०॥


### **तद्-विधिः   
मुख्याद् ईसानतः पात्रान् नैवेद्यांशं समुद्धरेत् ।  
सर्व-देव-स्वरुपाय पराय परमेष्ठिने ॥२११॥  
श्री-कृष्ण-सेव-युक्ताय विष्वक्सेनाय ते नमः ।  
इत्य् उक्त्वा श्री-हरेर् वामे तीर्थ-क्लिन्नं समर्पयेत् ॥२१२॥  
सनातनः-** ईशानत इति ईशान-कोणे मण्डलिकां कृत्वा स्थापितत्वात् । तीर्थं श्री-चरणोदकं, तेन क्लिन्नम् आर्द्रम् ॥२११-२१२॥

**सतंसं वा सहस्रांशम् अन्यथा निष्फलं भवेत् ॥२१३॥  
पश्चाच् च बलिर् इत्य् आदि श्लोकाव् उच्चार्य वैष्णवः ।  
सर्वेभ्यो वैष्णवेभ्यस् तच्-छतांसं विनिवेदयेत् ॥२१४॥  
सनातनः-** किञ्च पश्चाच्चेति, तस्य नैवेद्यस्य शतांशं शतांशानाम् एकांशं सर्वेभ्यो वैष्णवेभ्यो नमः इति विधिना निवेदयेत् । अत्र च विष्वक्सेनाय वा बलि-प्रभृतिभ्यो वा दद्याद् इत्येवं विकल्पं केचिद् इच्छन्ति, तच्चायुक्तम् एव, अवश्यं विष्वक्सेनाय देयत्वात् ॥२१४॥

तौ च श्लोकौ –
> बलिर् विभीषणो भीष्मः कपिलो नारदो’र्जुनः ।
> प्रह्लादश् चाम्बरीषश् च वसुर् वायु-सुतः सिवः ॥२१५॥
> विष्वक्सेनोद्धवाक्रूरः सनकाद्याः शुकादयः ।
> श्री-कृष्णस्य प्रसादो’यं सर्वे गृह्णन्तु वैष्णवाः ॥२१६॥

**इदं यद्यपि युज्येत दर्पणार्पणतः परम् ।  
तथापि भक्त-वात्सल्यात् कृष्णस्यात्रापि सम्भवेत् ॥२१७॥  
सनातनः-** इदं वैष्णवेभ्यो बलि-दानं, दर्पणस्य अर्पणम् अग्रे लेख्यं; भगवते निवेदनं तस्मात् परमनन्तरमेव युज्येत । अकृताचमनस्योच्छिष्ट-हस्तस्य श्री-भगवतो निविष्टत्वात्, अत्र अस्मिन् समयेऽपि भक्त-वात्सल्यात् सम्भवेत्, अन्यथा तद्-उच्छिष्टस्यात्यन्तपरित्यागेन तस्यैवासन्तोषोत्पत्तेः इति दिक् ॥२१७॥


### **अथ बलि-दन-माहात्म्यं **

नारसिंहे—
> ततस् तद्-अन्न-शेषेण पार्षदेभ्यः समन्ततः ।
> पुष्पाक्षतैर् विमिश्रेण बलिं यस् तु प्रयच्छति ॥२१८॥
> बलिना वैष्णवेनाथ तृप्तः सन्तो दिवौकसः ।
> शान्तिं तस्य प्रयच्छन्ति श्रियम् आरोग्यम् एव च ॥२१९॥

**सनातनः-** वैष्णवेन विष्णु-सम्बन्धिना, तद्-उच्छिष्ट-महा-प्रसादान्नेन दत्तत्वात्; दिवौकसः पार्षदा एव; यद्वाऽन्येऽपि देवाः ॥२१९॥


### **अथ जल-गन्दुसद्य्-अर्पनं  
उपलिप्य ततो भूमिं पुनर् गाण्डूषिकं जलम् ।  
दद्यात् त्रिर् अग्रे कृष्णस्य ततो’स्मै दन्त-सोधनम् ॥२२०॥   
पुनर् आचमनं दत्त्वा श्री-पाण्योः श्री-मुखस्य च ।  
मार्जनायांशुकं दत्त्वा सर्वाण्य् अङ्गानि मार्जयेत् ॥२२१॥  
परिधाप्य् अपरे वस्त्रे पुनर् दत्त्वासनान्तरम् ।  
पद्यम् आचमनीयं च पूर्ववत् पुनर् अर्पयेत् ॥२२२॥  
चन्दनागुरु-चूर्णादि प्रदद्यात् कर-मार्जनम् ।  
कर्पूरद्य्-आस्य-वासं च ताम्बूलं तुलसीम् अपि ॥२२३॥  
सनातनः-** भूमिम् उपलिप्येत, तद् यद्यपि सदाचारानुसारेण श्री-हस्तादि-मार्जनानन्तरम् एवोपयुज्यते, तथापि क्रम-दीपिकोक्तापेक्षयाऽत्र लिखितम् । गाण्डूषिकं गण्डूषार्थं जलं, कृष्णस्याग्रे पुरतः भगवन् नाचामेति ब्रुवन् वार-त्रयं दद्यात् । तद्-अनन्तरं अस्मै कृष्णाय दन्त-शोधनं सूक्ष्म-तृण-विशेषाग्रादिकं दद्यात् । आचमनम् इति आचमनार्थं वारिधारात्रयं पुनर् दत्त्वेति ज्ञेयम् । करस्य मार्जनं शोधनं गन्धापनयनकरम् इत्यर्थः । आस्यवासं मुखवासं कर्पूर-लवङ्गादि, तुलसीम् अपि दद्याद् इति भोजनानन्तरं विष्णोर् अर्पितं तुलसी-दलम् इत्य् अतोऽग्रलेख्य-तन्-माहात्म्य-प्रतिपादक-पञ्चरात्र-वचनात् ॥२२०-२२३॥


### **अथ मुख-वसदि-माहात्म्यं **

विष्णु-धर्मोत्तरे त्र्तीय-खण्डे—
> पूग-जाति-फलं दत्त्वा जाति-पत्रं तथैव च ।
> लवङ्ग-फल-कक्कोल-मेल-कत-फलं तथा ॥२२४॥
> ताम्बूलीनां किशलयं स्वर्ग-लोकम् अवाप्नुयात् ।

सौभाग्यम् अतुलं लोके तथा रूपम् अनुत्तमम् ॥२२५॥

स्कान्दे—
> ताम्बूलं च स-कर्पूरम् स-पूगं नर-नायक ।
> कृष्णाय यच्छति प्रीत्या तस्य तुष्टो हरिः सदा ॥२२६॥


### **अथ पुनर् गन्धर्पनं   
दिव्यं गन्धं पुनर् दत्त्वा यथेष्टम् अनुलेपनैः ।  
दिव्यैर् विचित्रैः श्री-कृष्णम् भक्ति-च्छेदेन लेपयेत् ॥२२७॥  
रम्याणि चोर्ध्व-पुण्ड्राणि सद्-वर्णेन यथास्पदम् ।   
सु-गन्धिनानुलेपेन कृष्णस्य रचयेत्तराम् ॥२२८॥  
सनातनः-** यथेष्टं भगवतः स्वस्य वा रुच्य्-अनुसारेण, भक्ति-च्छेदः पत्र-भङ्गयादि-निर्माण-प्रकार-विशेषस् तेन, पूर्वं भूषणानन्तरं गन्धार्पणं लिखितं भोजनात् प्राग् अनुलेपनस्याल्पत्वापेक्षातः, इदानीं च साङ्ग-लेपनाय बाहुल्यापेक्षया भूषण-परिधानात् प्रथमम् एव युक्तम् इति दिक् । सद्-वर्णेनेति—श्री-श्यामसुन्दरोपयुक्त-पीताद्य्-उत्तम-वर्णेनेत्यर्थः । यथास्पदम् इति–ललाटादि-स्थानेष्व् इत्यर्थः । एतच्चाग्र एव व्यक्तम् । रचयेत्तरां परमोत्कृष्टप्रकारेण विरचयेद् इत्यर्थः । सर्वाङ्गानुलेपनेऽपि शोभाविशेषार्थं हृदयादि-स्थाने ऊर्ध्व-पुण्ड्र-विरचनम् इति ज्ञेयम् ॥२२७-२२८॥

तथा चागमे ध्यान-प्रसङ्गे—
> ललाटे हृदये कुक्षौ कण्ठे बह्वोश् च पार्श्वयोः ।
> विराजतोर्ध्व-पुण्ड्रेण सौवर्णेन विभूषितम् ॥२२९॥ इति । 

**दिव्यानि कञ्चुकोष्णीष-काञ्च्य्-आदीनि पराण्य् अपि ।  
वस्त्राणि सु-विचित्राणि श्री-कृष्णं परिधापयेत् ॥२३०॥  
सनातनः-** सौवर्णेन शोभन-वर्णवतेत्यर्थः । यद्यप्य् एतत् पुनर् गन्धाद्य्-अर्पणेन पूजनं गीत-वाद्यानन्तरमेव तान्त्रिकाणां सम्मतं, तथा च क्रम-दीपिकायाम्—ताम्बूलम् अप्य् अभिसमर्प्य सुवाद्य-नृत्य-गीतैः सुतृप्तम् अभिपूजयतात् पुरैव । गन्धादिभिः सपरिवारम् इति, तथापि गीत-नृत्याद्य्-अर्थं दिव्यानुलेप-वस्त्रालङ्करणादिना महाराज-विभूतिभिश् च विशिष्टस्यैव सभायामागमनं लौकिक-व्यवहारानुसारेण समुपयुक्तम् । शक्तौ च सत्यां पुनरपि गन्धादिना पूजयेद् इति चाग्रे लेख्यम् एवेति दिक् ॥२२९-२३०॥

**ततो दिव्य-किरीटादि-भूषणनि यथा-रुचि ।  
विचित्र-दिव्य-माल्यानि परिधाप्य विभूषयेत् ॥२३१॥**


### **अथ महारजोपचरर्पनं   
ततश् च चामर-च्छत्र-पादुकादीन् परान् अपि ।  
महाराजोपचाराम्श् च दत्त्वादर्शं प्रदर्शयेत् ॥२३२॥  
सनातनः-** चामरादीन् उपचारान्, परानन्यान् ध्वज-पताकादीन्, आदर्शं दर्पणम् ॥२३२॥

विष्णु-धर्मोत्तरे—
> यथादेशं यथा-कलं राज-लिङ्गं सुरालये ।
> दत्त्वा भवति राजैव नात्र कार्या विचारणा ॥२३३॥ 


### **तत्र चामर-माहात्म्यं   
तथा चामर-दानेन श्रीमान् भवति भू-तले ।  
मुच्यते च तथा पापैः स्वर्ग-लोकं च गच्छति ॥२३४॥**


### **छत्रस्य माहात्म्यं **

तत्रैव—
> छत्रं बहु-शलाकं च झल्लरी-वस्त्र-संयुतम् ।
> दिव्य-वस्त्रैश् च संयुक्तं हेम-दण्ड-समन्वितम् ॥२३५॥

**सनातनः-** झल्लरी-वस्त्रं सूचिकर्मादि-विनिर्मित-विलम्बमानाङ्ग-विशेषस् तद्-युक्तम् ॥२३५॥
> यः प्रयच्छति कृष्णस्य छत्र-लक्ष-युतैर् वृतः ।
> प्रार्थ्यते सो’मरैः सर्वैः क्रीडते पितृभिः सह ॥२३६॥

तत्रैव वान्यत्र—
> राजा भवति लोके’स्मिन् छत्रं दत्त्वा द्विजोत्तमः ।
> नाप्नोति रिपुजं दुःखं सङ्ग्रामे रिपु-जिद् भयेत् ॥२३७॥
> उपानत्-सम्प्रदानेन विमानम् अधिरोहति ।
> यथेष्टं तेन लोकेषु विचरत्य् अमर-प्रभः ॥२३८॥

**सनातनः-** पादुकाया माहात्म्यञ्च पूर्वं श्री-मुख-प्रक्षालनानन्तरं तत्-समर्पणे लिखितम् एवास्ति ॥२३८॥


### **ध्वजस्य माहात्म्यं **

तत्रैव—
> लोकेषु ध्वज-भूतः स्याद् दत्त्वा विष्णोर् वरं ध्वजम् ।
> शक्र-लोकम् अवाप्नोति बहून् अब्द-गणान् नरः ॥२३९॥

किं च—
> युक्तं पीत-पताकाभिर् निवेद्य गरुड-ध्वजम् ।
> केशवाय द्विज-श्रेष्ठः सर्व-लोके महीयते इति ॥२४०॥ 
> यत्-प्रसादे ध्वजारोप-माहात्म्यं लिखितं पुरा ।
> तद् अत्राप्य् अखिलं ज्ञेयं तत्रात्रत्यं इदं तथा ॥२४१॥

**सनातनः-** ध्वज-भूतः सर्वश्रेष्ठ इत्यर्थः । गरुड-ध्वजं गरुडाकारध्वज, कृत्रिम-गरुडयुक्तं वा ध्वजं, तन्-माहात्म्यं तत्र ध्वजार्पणेऽपि सर्वं ज्ञेयम् । तथा अत्रत्यं ध्वजार्पण-सम्बन्धि इदं लिखितं च माहात्म्यं तत्र ध्वजारोपणे ज्ञेयं, द्वयोः साम्याद् इत्यर्थः ॥२३६-२४१॥

किं च भविष्ये—
> विष्णोर् ध्वजे तु सौवर्णम् दण्डं कुर्याद् विचक्षणः ।
> पताका चापि पीता स्याद् गरुडस्य समीप-गा ॥२४२॥


### **व्यजनस्य माहात्म्यं **

विष्णु-धर्मोत्तरे—

तल-व्र्ण्त-प्रदानेन निर्वृतिं प्राप्नुयात् परम् ॥२४३॥


### **वितनस्य माहात्म्यं **

तत्रैव—
> वितानक-प्रदानेन सर्व-पापैः प्रमुच्यते ।
> परं निर्वृतिम् आप्नोति यत्र तत्राभिजायते ॥२४४॥


### **खद्गदीनां माहात्म्यं   
दत्त्वा निस्त्रिंशकान् मुख्यान् शत्रुभिर् नाभिभूयते ।  
दत्त्वा तद्-बन्धनं मुख्यम् अग्न्य्-आधेय-फलं लभेत् ॥२४५॥  
सनातनः-** मुख्यान् श्रेष्ठान्; तेषां वन्दनं कोषम् ॥२४५॥

किं च—
> पतद्-ग्रहं तथा दत्त्वा शुभदस् त्व् अभिजायते ।
> पाद-पीठ-प्रदानेन स्थानं सर्वत्र विन्दति ॥२४६॥
> दर्पणस्य प्रदानेन रूपवान् दर्पवान् भवेत् ।
> मार्जयित्वा तथा तं च शुभगस् त्व् अभिजायते ॥२४७॥

**सनातनः-** तं दर्पणं, मार्जयित्वा निर्मलीकृत्य ॥२४७॥
> यत् किञ्चिद् देव-देवाय दद्याद् भक्ति-समन्वितः ।
> तद् एवाक्षयम् आप्नोति स्वर्ग-लोकं स गच्छति ॥२४८॥

किं च, वामन-पुराणे श्री-बलिं प्रति श्री-प्रह्लादोक्तौ—
> श्रद्दधानैर् भक्ति-परैर् यान्य् उद्दिश्य जनार्दनम् ।
> बलि-दानानि दीयन्ते अक्षयानि विदुर् बुधः ॥२४९॥

**सनातनः-** एवं विविधं सकामस्यावान्तर-फलं लिखित्वा मुख्य-फलं लिखति—श्रद्दधानैर् इति । दानानि देयानि अक्षयाणि अक्षय्य-फलानि श्री-वैकुण्ठलोक-प्रापकाणीत्यर्थः ॥२४९॥
> अत्रापि केचिद् इच्छन्ति दत्त्वा पुष्पाञ्जलि-त्रयम् । \
पूर्वोक्त दश शङ्खाद्या मुद्राः सन्दर्शयेत् ॥२५०॥ इति ।

**सनातनः-** अत्र अस्मिन् समयेऽपि ॥२५०॥


### **अथ गीत-वद्य-नृत्यनि **
> **ततो विचित्रैर् ललितैः कारितैर् वा स्वयं कृतैः ।**
> **गीतैर् वाद्यैश् च नृत्यैश् च श्री-कृष्णं परितोषयेत् ॥२५१॥  
सनातनः-** ललितैर् मनोहरैः कारितैर् नर्तक्यादि-द्वारा, स्वयमेव कृतैर् वा ॥२५१॥


### **अथ तत्र निषिद्धं   
नृत्यादि कुर्वतो भक्तान् नोपविष्टो’वलोकयेत् ।  
न च तिर्यग् व्रजेत् तत्र तैः सहान्तरयन् प्रभुम् ॥२५२॥  
सनातनः-** उपविष्टः सन्नावलोकयेत्, तत्र नृत्यादौ तेषां भगवतश्च मध्ये तिर्यग्-व्रजनेनाच्छादनात्तैः सह प्रभुं भगवन्तं अन्तरयन् विच्छेदयन् न तिर्यग्-व्रजेच्चेत्यर्थः ॥२५२॥

तथा चोक्तं—
> नृत्यन्तं वैष्णवं हर्साद् आसीनो यस् तु पश्यति ।
> खञ्जो भवति राजेन्द्र सो’यं जन्मनि जन्मनि ॥२५३॥

**सनातनः-** हर्षात् प्रेमानन्देन नृत्यन्तं, खञ्जः शतं काणे च खञ्जे चेति न्यायेनासङ्ख्य-दोष-दुष्टो भवतीत्यर्थः ॥२५३॥

किं च—
> नृत्यतां गायतां मध्ये भक्तानां केशवस्य च ।
> तान् ऋते यस् तिरो याति तिर्यग्-योनिं स गच्छति ॥२५४॥

**सनातनः-** तान् नृत्यद्गायद्-भक्तान् ऋते विना तेषां नृत्यादि-परतया तद्-दोषानापत्तेः ॥२५४॥


### **अथ गीतदि-माहात्म्यम् **


### **अदौ समन्यतः **

नारसिंहे—
> गीत-वाद्यादिकं नाट्यम् शङ्ख-तुर्यादि-निस्वनम् ।
> यः कारयति विष्णोस् तु सन्ध्यायां मन्दिरे नरः ।
> सर्व-काले विशेषेण कामगः काम-रूपवान् ॥२५५॥

**सनातनः-** कारयतीति स्वार्थे इण्, अन्येनापि कारयतीति वा ॥२५५॥
> सु-सङ्गीत-विदग्धैश् च सेव्यमानो’प्सरो-गणैः ।
> महार्हेण विमानेन विचित्रेण विराजता ।
> स्वर्गात् स्वर्गम् अनुप्राप्य विष्णु-लोके महीयते ॥२५६॥

**सनातनः-** स्वर्गात् स्वर्गम् इति बिल-स्वर्गात् भौम-स्वर्गं, भौम-स्वर्गात् दिव्यस्वर्गं, ततो महर्लोकादिकं व्रजन् क्रमेण तत्र तत्र स्वेच्छया सुखभोगान् भूक्त्वेत्यर्थः ॥२५६॥

स्कान्दे विष्णु-नारद-संवादे—
> गीतं वाद्यं च नृत्यं च नाट्यं विष्णु-कथां मुने ।
> यः करोति स पुण्यात्मा त्रैलोक्योपरि संस्थितः ॥२५७॥

**सनातनः-** नाट्यम् अभिनयादि; यद्वा, देशीय-मार्ग-भेदेन नाट्य-नृत्ययोर् भेदः । एवमग्रेऽपि, त्रैलोक्यं ब्रह्मलोक-पर्यन्तं, तद्-उपरि वैकुण्ठलोके सम्यक् स्थितो भवति ॥२५७॥

बृहन्-नारदीये श्री-यम-भगीरथ-संवादे—
> देवतायतने यस् तु भक्ति-युक्तः प्रनृत्यति ।
> गीतानि गायत्य् अथवा तत्-फलं शृणु भू-पते ॥२५८॥
> गन्धर्व-राजतां गणैर् नृत्याद् रुद्र-गणेशताम् ।
> प्राप्नोत्य् अष्ट-कुलैर् युक्तस् ततः स्यान् मोक्ष-भाङ् नरः ॥२५९॥

**सनातनः-** मोक्षः संसार-दुःखान् मुक्तिः; मोक्षयतीति श्री-भगवान् वा, तं भजति प्राप्नोतीति तथा सः ॥२५९॥

लिङ्गे श्री-मार्कण्डेयाम्बरीष-संवादे—
> विष्णु-क्षेत्रे तु यो विद्वान् कारयेद् भक्ति-संयुतः ।
> गन-नृत्यादिकं चैव विष्ण्व्-आख्यं च कथां तथा ॥२६०॥
> जातिं स्मृतिं च मेधां च तथैव परमां स्थितिम् ।
> प्राप्नोति विष्णु-सालोक्यं सत्यम् एतन् नाराधिप ॥२६१॥

अन्यत्र च श्री-भगवद्-उक्तौ—
> विसृज्य लज्जां यो’धीते गायते नृत्यते’पि च ।
> कुल-कोटि-समायुक्तो लभते मामकं पदम् ॥२६२॥

**सनातनः-** विष्ण्वाख्यां वैष्णवीम् इत्यर्थः; यद्वा, विष्णुना सह तत्-कथाया अभेदाभिप्रायेण विष्ण्वाख्याम् इत्युक्तम्; यद्वा, विष्णोर् आख्या नाम-मात्रम् अपि यस्यां तामपि; परमाम् इत्यस्य सर्वैर् एवान्वयः, परमां जातिं जन्मान्तरे इहैव वा साधूनां पूज्यत्वेन, स्थितिं निष्ठां भगवद्-भजनादौ ॥२६०-२६२॥

अत एवोक्तं—

**भारते नृत्य-गीते तु कुर्यात् स्वाभाविके’पि वा ।  
स्वाभाविकेन भगवान् प्रीणातीत्य् आह शौनकः ॥२६३॥  
सनातनः-** भारते भरत-मुनि-प्रणीते निज-स्वभाव-सिद्धेऽपि वा, सन्धिर् आर्षः । स्वाभाविकेनापि नृत्य-गीतेन ॥२६३॥

अत एव नारदीये—
> विष्णोर् गीतं च नृत्यं च नटानां च विशेषतः ।
> ब्रह्मन् ब्राह्मण-जातीनां कर्तव्यं नित्य-कर्म-वत् ॥२६४॥

**सनातनः-** विष्णोः विष्ण्वर्थम् इत्यर्थः नटनम् अभिनयनम्; यद्वा, नाटयति नर्तयतीति नटनं नाट्यम् ॥२६४॥

किन्तु स्मृतौ---
> गीत-नृत्यानि कुर्वीत देव-द्विजादि-तुष्टये ।
> न जीवनाय युञ्जीत विप्रो पाप-भिया क्वचित् ॥२६५॥

एवं कृष्ण-प्रीणनत्वाद् गीतादेर् नित्यता परा ।

संसिद्धैर् अविशेषेन ज्ञेया सा हरि-वसरे ॥२६६॥

**सनातनः-** क्वचित् कदाचिदपि जीवनाय निज-वृत्त्यर्थं न युञ्जीत, न कुर्यात्; तत्र हेतुः— पापाद्भिया, तथा सति स्याद् इत्यर्थः । अधुना गीत-नृत्यादि-नित्यत्वं लिखति—एवमिति । परा परमा महोत्सव-दिनेषु चात्यन्त-नित्यमेव तद् इति लिखति—अविशेषेणेति ॥२६५-२६६॥

तथा चोक्तं—
> केशवाग्रे नृत्य-गीतं न करोति हरेर् दिने ।
> वह्निना किं न दग्धो’सौ गतः किं न रसातलं ॥२६७॥

**सनातनः-** हरेर् दिने एकादश्यादाव् अपि ॥२६७॥


### **अथ विशेषतो गीतस्य माहात्म्यं **

द्वारका-माहात्म्ये श्री-मर्कन्देयेन्द्रद्युम्न-संवादे—
> कृष्णं सन्तोषयेद् यस् तु सु-गीतैर् मधुर-स्वनैः ।
> सर्व-वेद-फलं तस्य जायते नात्र संशयः ॥२६८॥

**सनातनः-** वेदानां साम-वेदोऽस्मि (श्रीगी। १०.२२) इति भगवद्-विभूतित्वेन तस्य श्रेष्ठयात् सुस्वरगानमयत्वेन भगवत्-तोषणाद् वा, तस्य पाठादिना सर्वतोऽधिकं फलं तज् जायते ॥२६८॥

स्कान्दे श्री-महादेवोक्तौ—
> श्रुति-कोटि-समं जप्यं जप-कोटि-समं हविः ।
> हविह्-कोटि-समं गेयं गेयं गेय-समं विदुः ॥२६९॥

**सनातनः-** हविः नैवेद्यं, गेय-समं निरुपमम् इत्यर्थः ॥२६९॥

कसि-खण्डे विष्णु-दूत-शिवशर्म-संवादे—
> यदि गीतं क्वचिद् गीतं श्रीमद्-धरि-हराङ्कितम् ।
> मोक्षं तु तत् फलं प्राहुह् सान्निध्यम् अथवा तयोः ॥२७०॥

**सनातनः-** मोक्षस्य तुच्छत्वेन पक्षान्तरम् आह—सान्निध्यम् इति । तयोः श्री-हरि-हरयोः ॥२७०॥

विष्णुशर्मे श्री-भगवद्-उक्तौ—
> रागेणाकृष्यते चेतो गान्धर्वाभिमुखं यदि ।
> मयि बुद्धिं समास्थाय गायेथ मम सत्-कथाः ॥२७१॥

**सनातनः-** रागेण मल्लार-रागादिना; यद्वा विषय-प्रीत्या यद्याकृष्यते, ततश्च गान्धर्वाभिमुखं गीतोत्सुकं यदि स्यात्; यद्वा, गान्धर्वाभिमुखं यदा स्यात् तदा मयि बुद्धिं समास्थाय मनो निवेश्य; यद्वा, इमाः कृष्णस्य गाथा इत्येतावन् मात्रं मनसि कृत्वा, सतीः उत्तमा रास-क्रीडाद्य्-आश्रयाः कथाः; यद्वा, मम ये सन्तः, तेषां कथा गायेथाः तेनैवाखिलान्य-रागोऽपयास्यतीति भावः; यद्वा, परम-भाग्योदितेन तेनैव सर्वं सेत्स्यतीति ॥२७१॥

हरि-भक्ति-सुधोदये
> यो गायति सम् अनिशं भुवि भक्ता उच्चैः
> स द्राण् समस्त-जन-पाप-भिदे’लम् एकः ।
> दीपेस्व् असत्स्व् अपि ननु प्रति-गेहम् अन्तर्
> ध्वान्तं किम् अत्र विलसत्य् अमले द्यु-नाथे ॥२७२॥

**सनातनः-** द्राक् सद्य एव समस्त-जनानां सर्व-जीवानां पापस्य भिदे नाशनाय एक एव अलं समर्थः, तदेवार्थान्तरोपन्यासेन द्रढयति—दीपेष्विति ॥२७२॥
> यद् आनन्द-कलं गायन् भक्तः पुण्याश्रु वर्षति ।
> तत् सर्व-तीर्थ-सलिल-स्नानं स्व-मल-शोधनं ॥२७३॥

**सनातनः-** आनन्देन कलो मधुरास्फुट-ध्वनिर् यथा स्यात् तथा गायन् सन् यत् पुण्य-रूपं अश्रु प्रेमाश्रु वर्षति; स्वानम् अपि मल-शोधनम् ॥२७३॥

वाराहे --
> ब्राह्मणो वासुदेवार्थं गायमनो’निशं परम् । 
> सम्यक् ताल-प्रयोगेण सन्निपातेन वा पुनः ॥२७४॥
> नव वर्ष-सहस्राणि नव वर्ष-शतानि च ।
> कुवेर-भवनं गत्वा मोदते वै यदृच्छया ॥२७५॥
> कुवेर-भवनाद् भ्रष्टः स्वच्छन्द-गमनालयः ।
> फलम् आप्नोति सुश्रोणि मम कर्म-परायणः ॥२७६॥

**सनातनः-** सन्निपातेन विविध-रागादि-समुच्चयेन । ननु कथं तस्य ततोऽपि भ्रंशः सम्भवेत् ? सत्यं, स्वेच्छयैव परित्यज्यान्यत्र गच्छतीत्य् आह—स्वच्छन्देन गमनमालयश्च निवास-स्थानं यस्य सः । ननु तहि का गतिस् तस्य स्यात् ? तत्राह—मम कर्म-परायणः मद्-भक्तिपरः सन्; फलं तद्-अनुरूपम्; यद्वा, परम-फलत्वेन विख्यातं श्री-वैकुण्ठम्; यद्वा, मत्-सेवापरत्वं फलं प्राप्नोति ॥२७४-२७६॥
> नारायणानां विधिना गानं श्रेष्ठतमं स्मृतम् । 
> गानेनाराधितो विष्णुह् स्व-कीर्ति-जन-वर्चसा ददाति ।
> तुष्टः स्थानं स्वं यथास्मै कौशिकया वै ॥२७७॥

**सनातनः-** नारायणानां नारायणाराधन-कर्मणाम्; यद्वा, नारं जीव-समूहः, तद्-आश्रय-भूतानां कर्मणां मध्य इत्यर्थः । ज्ञानस्य वर्चः प्रभावो यस्मात् तेन; यद्वा, स्वस्य कीर्ति-ज्ञान-वर्चोभिः सहितं द्वन्द्वैक्यम् । कौशिकायेत्यत्र तत्रैवाख्यायिकेयम्— कौशिकनामा विप्रो भगवद्-गीत-प्रभावेण स-शिष्यः स-सेवको गीत-श्रोतृभिः सहितो वैकुण्ठलोकं गतो भगवता बहु-सम्मानितः इति ॥२७७॥

किं च—
> एष वो मुनि-शार्दूलः प्रोक्तो गीत-क्रमो मुनेः ।
> ब्राह्मणो वासुदेवाख्यं गायमानो’निशं परम् ॥२७८॥

**सनातनः-** एष इत्यादिः सूतोक्तिः; मुनेः श्री-नारदस्य गीत-शिक्षा-क्रमः; तद्-आख्यायिका च तत्रैव प्रसिद्धा; यथा—द्वारकायां श्री-रुक्मिणी-सत्यभामादेर् दासीभ्योऽसौ यत्नाद्गान-विद्याम् अशिक्षत इति ॥२७८॥
> हरेः सालोक्यम् आप्नोति रुद्र-गानाधिको भवेत् ।
> कर्मणा मनसा वाचा वासुदेव-परायणः । 
> गायन् नृत्यंस् तम् आप्नोति तस्माद् गेयं परं विदुः ॥२७९॥

**सनातनः-** रुद्रादपि गानेन अधिको विशिष्टो भवेद् इति ॥२७९॥

प्रथम-स्कन्धे श्री-नारदोक्तौ (१.६.३३)—
> प्रगायतः स्व-वीर्याणि तीर्थ-पदः प्रिय-श्रवः ।

अहुत इव मे सिघ्रम् दर्शनं याति चेतसि ॥२८०॥

द्वादश-स्कन्धे (१२.१२.४९-५०) श्री-सूतोक्तौ—
> मृषा गिरस् ता ह्य् असतीर् असत्-कथा 
> न कथ्यते यद् भगवान् अधोक्षजः ।
> तद् एव सत्यं तद् उहैव मङ्गलं 
> तद् एव पुण्यं भगवद्-गुनोदयम् ॥२८१॥
> तद् एव रम्यं रुचिरं नवं नवं 
> तद् एव शश्वन् मनसो महोत्सवम् । \
तद् एव शोकार्णव-शोषणं नॄणां
> यद् उत्तम-श्लोक-यशो’नुगीयते ॥२८२॥

**सनातनः-** स्वस्य भगवतो वीर्याणि अद्भुत-चरितानि पूतना-मोक्षादीनि, तीर्थं गङ्गादि, पादात् चरणाब्ज-शौचोदकात् यस्य सः श्री-कृष्णः; किञ्च प्रियं श्रवः कीर्तिर् यस्य सः, अत आहूत इव, आदरेण निमन्त्रित इव; यद्वा, बलाद् आकृष्यानीत इव । एवं पूर्वं चित्तादन्तर्हितो ध्यानादि-प्रयत्नेन यो मया पुनर् हृदि द्रष्टुं न शक्तः, सोऽयं गानात् स्वयमेव सद्यः साक्षादिव चित्ते दृश्यत इति ध्यानादपि तद्-वीर्य-गानस्य माहात्म्यं सूचितम् ॥२८०॥



असतीः असत्यः दृष्टा इत्यर्थः; यतः असतामेव कथास्ताः । यत् यासू, किं तर्हि सत्यम् उत्तमादिकञ्च? तदाह—उत्तमश्लोकस्य श्री-कृष्णस्य यशोऽनगीयत इति यत् तदेव सत्यम् । उह हर्षे प्रसिद्धौ वा, भगवद्-गुणानाम् ऐश्वर्यादीनाम् उदयः गायके श्रोतृ-प्रभृतिषु च प्रकाशे यस्मात् तत्, रम्यं जगत्-सन्तोषदं, रुचिरं श्रवण-रुचिकरं यतो नवं नवं प्रतिक्षण-नूतनम् इत्यर्थः; महानुत्सवो यस्मात् तत् ॥२८१-२८२॥

विष्णु-धर्मोत्तरे—
> दत्त्वा च गीतं धर्म-ज्ञा गन्धर्वैः सह मोदते ।
> स्वयं गीतेन सम्पूज्य तस्यैवानुचरो भवेत् ॥२८३॥

पाद्मे श्री-कृष्ण-सत्यभामा-संवादीय-कार्त्तिक-माहात्म्ये श्री-पृथु-नारद-संवादे श्री-भगवद्-उक्तौ—
> नाहं वसामि वैकुण्ठे न योगि-हृदयेषु वा ।
> मद्-भक्ता यत्र गायन्ति तत्र तिष्ठामि नारद ॥२८४॥
> तेषां पूजादिकं गन्ध-पद्याद्यैः क्रियते नरैः ।
> तेन प्रीतिं परां यामि न तथा मत्-पूजनात् ॥२८५॥

**सनातनः-** तेषां मद्-भक्तानाम्, आदि-शब्दाद् अनुगमनादि आद्य-शब्दात् पुष्पान्त-स्तवनादीनि ॥२८५॥

अत एवोक्तं—
> कर्माण्य् औपायिकत्वेन ब्राह्मणो’न्य इति स्मृतः ।
> कारिकायाम् अतः प्रोक्तं विप्रो गीतै रमेद् इति ॥२८६॥

**सनातनः-** कर्मणि भगवद्-आराधन-लक्षणे, औपयिकत्वेन तद्-अयोग्यत्वात्, अन्यः दास इति स्मृतः शास्त्रैः स्मृति-कृद्भिर् वा । कारिकायाम् उपनिषद्-भाग-विशेषे श्लोक-निबद्ध-श्रुत्यादि-व्याख्याग्रन्थे वा ॥२८६॥


### **अथ नृत्यस्य माहात्म्यं**

द्वारका-माहात्म्ये तत्रैव—
> यो नृत्यति प्रहृष्टात्मा भावैर् बहु-सुभक्तितः ।
> स निर्दहति पापानि जन्मान्तर-शतेष्व् अपि ॥२८७॥

**सनातनः-** भावैः शृङ्गारादि-रसैः, विविध-चेष्टाभिर् वा; बहु यथा स्यात् तथा, जन्मान्तर-शतेषु कृतानि करिष्यमाणान्यपि पापानि ॥२८७॥

हरि-भक्ति-सुधोदय—
> बहुधोत्सार्यते हर्षाद् विष्णु-भक्तस्य नृत्यतः ।
> पद्भ्यां भूमेर् दिशो’क्षिभ्यां दोर्भ्यां वामङ्गलं दिवः ॥२८८॥

**सनातनः-** नृत्यतो विष्णु-भक्तस्य पादादिभिः क्रमाद् भूम्यादेर् अमङ्गलम् उत्सार्यते विनश्येत इत्यर्थः ॥२८८॥

वाराहे—
> यश् च नृत्यति सुश्रोणि पुराणोक्तं समासतः ।
> त्रिंशद्-वर्ष-सहस्राणि त्रिंशद्-वर्ष-शतानि च ।
> पुष्कर-द्वीपम् आसाद्य मोदते वै यदृच्छया ॥२८९॥

**सनातनः-** पुराणोक्तं भरतादि-पुरातन-मुन्य्-उक्तं यथा स्यात् तच्-छास्त्रानुसारेणेत्यर्थः । समासतः सङ्क्षेपेणापि यो नृत्यति; यद्वा, समासतः पुराणोक्तं तस्य फलम् इदम् इति शेषः । तदेवाह—त्रिंशद् इत्यादिना । अन्यल् लिखितार्थमेव ॥२८९॥
> पुष्कराच् च परिभ्रष्टः स्वच्छन्द-गमनालयः ।
> फलम् आप्नोति सुश्रोणि मम कर्म-परायणः ॥२९०॥

विष्णु-धर्मोत्तरे—
> नृत्यं दत्त्वा तथाप्नोति रुद्र-लोकम् असंशयम् ।
> स्वयं नृत्येन सम्पूज्य तस्यैवानुचरो भवेत् ॥२९१॥

अन्यत्र श्री-नारदोक्तौ—
> नृत्यतां श्रीपतेर् अग्रे तालिका-वादनैर् भृशम् ।
> उड्डीयन्ते शरीर-स्थाः सर्वे पातक-पक्षिणः ॥२९२॥

**सनातनः-** शरीरस्थाः स्वस्य सर्वेषामपि वा ॥२९२॥

सङ्गीत-शास्त्रे—
> वीणा-वादन-तत्त्व-ज्ञह् श्रुति-जाति-विशारदः ।
> तालज्ञश् चाप्रयासेन मोक्ष-मार्गं नियच्छति ॥२९३॥

**सनातनः-** श्रुतयः षट्-त्रिंशद्-भेदाः, जातयः सप्त स्वराः, मेघनादवसन्तादि-रागालाप-भेदा वा तत्-तद्-अभिज्ञः । मोक्षो मार्गो उपाय-भूतो यस्मिन् भगवति वैकुण्ठलोके वा तं नियच्छति वशीकरोति; अन्येभ्योऽपि नितरां यच्छति ददातीति वा ॥२९३॥

विष्णु-धर्मोत्तरे—
> वाद्यं दत्त्वा तथा विप्रह् शक्र-लोकम् अवाप्नुयात् ।
> स्वयं वद्येन सम्पूज्य तस्यैवनुचरो भवेत् ॥२९४॥
> वाद्यानाम् अपि देवस्य तन्त्री-वाद्यं सदा प्रियम् ।
> तेन सम्पूज्य वरदं गाणपत्यम् अवाप्नुयात् ॥२९५॥


### **अतः सक्तौ पुनः पूज   
शक्तश् चेत् स-परिवारं कृष्णं गन्धादिभिः पुनः ।  
पञ्चोपचारैर् मूलेन सम्पूज्यार्घ्यं समर्पयेत् ॥२९६॥  
सनातनः-** स-परीवारं पूर्व-लिखितावरण-सहितं, स-परिवाराय कृष्णाय नमः इत्युच्चार्य मूल-मन्त्रेण गन्धादिभिः पञ्चभिर् उपचारैः पुनः सम्यक् पूजयित्वा स-परिवाराय कृष्णाय इदम् अर्घ्यं स्वाहा इति अयं निवेदयेद् इत्यर्थः ॥२९६॥


### **अथ नीराजनं  
ततश् च मूल-मन्त्रेन दत्त्वा पुष्पाञ्जलि-त्रयम् ।  
महा-नीराजनं कुर्यान् महा-वाद्य-जय-स्वनैः ॥२९७॥  
प्रज्वलयेत् तद्-अर्थं च कर्पूरेण घृतेन वा ।  
आरात्रिकं शुभे पात्रे विषमानेक-वर्तिकं ॥२९८॥  
सनातनः-** तद्-अर्थं महा-नीराजन-निमित्तम्, आरात्रिकं दीपं, शुभे उत्तमे सुवर्णादि-निर्मिते विस्तीर्णे पात्रे विषमा अयुग्मा अनेकाश्च बद्धा वर्तिका वर्त्यो यस्मिन् तम् ॥२९८॥


### **अथ नीराजन-माहात्म्यम्**

स्कान्दे ब्रह्म-नारद-संवादे—
> बहु-वर्त्ति-समायुक्तं ज्वलन्तं केशवोपरि ।
> कुर्याद् आरात्रिकं यस् तु कल्प-कोटिं वसेद् दिवि ॥२९९॥
> कर्पूरेन तु यः कुर्याद् भक्त्या केशव-मुर्धनि ।
> आरात्रिकं मुनि-श्रेष्ठ प्रविशेद् विष्णुम् अव्ययं ॥३००॥

**सनातनः-** केशवोपरीति, केशव-मूर्धनीति च; प्रायः श्री-मस्तक-निर्माञ्छनं बोधयति । प्रविशेदिति अत्यन्त-सन्निकृष्ट भूत्वा तिष्ठेद् इत्यर्थः । न व्ययो भावो भक्तानां यस्माद् इति मोक्षो निरस्त एव ॥२६६-३००॥

तत्रैवन्यत्र—
> दीप्तिमन्तं स-कर्पूरम् करोत्य् आरात्रिकं नृप ।
> कृष्णस्य वसते लोके सप्त कल्पानि मानवाः ॥३०१॥

**सनातनः-** सप्त कल्पानीति असङ्ख्यत्वे तात्पर्यम्, अथवा श्वेत-द्वीपादौ वैकुण्ठलोके तावत् कालं स्थित्वा पश्चात् परमोत्साहेन तादृश-भक्ति-प्रचारणाय स्वेच्छया अवतरणाभिप्रायेणोक्तम् ॥३०१॥

तत्रैव श्री-सिवोम-संवादे—
> मन्त्र-हीनं क्रिया-हीनम् यत् कृतं पूजनं हरेः ।
> सर्वं सम्पूर्णताम् एति कृते नीराजने शिवे ॥३०२॥

**सनातनः-** शिवे हे पार्वति ॥३०२॥

हरि-भक्ति-सुधोदये—
> कृत्वा नीराजनं विष्णोर् दीपावल्या सुदृश्यया ।
> तमो-विकारं जयति जिते तस्मिम्श् च को भवः ॥३०३॥

**सनातनः-** तमः तमोगुणः अज्ञानं वा सत्त्वावरकत्वात्, तस्य विकारं काम-क्रोधादिकं, द्वितीय-पक्षे देहाभिमानादिकम्, तस्मिन् तमोविकारे; भवः संसारः कः स्यात्, अपि तु न कश्चिदपि, स्वत एव जितो भवतीत्यर्थः ॥३०३॥

अन्यत्र च—
> कोटयो ब्रह्म-हत्यानाम् अगम्यागम-कोतयः ।
> दहत्य् आलोक-मात्रेण विष्णोः सारात्रिकं मुखं ॥३०४॥ इति ।

**सनातनः-** कोटयः कोटीः, याः कोटयस्ता इति वा; सारात्रिकं दीप-सहितं दीपालोकेनाधिकं शोभमानम् इत्यर्थः ॥३०४॥

**यच् च दीपस्य माहात्म्यं पूर्वं लिखितम् अस्ति तत् ।  
द्रस्तव्यं सर्वत्रापि प्रायेनाभेदतो’नयोः ॥३०५॥  
सनातनः-** अत्र नीराजनेऽपि तत् सर्वं माहात्म्यं द्रष्टव्यं मन्तव्यं ज्ञेयम् । तत्र हेतुः—अनयोर् धूपानन्तर-दीपस्य एतन् नीराजन-दीपस्य चेति द्वयोर् अभेदात् । प्रायेणेति—स्वमते वर्त्यादि-भेदात् ॥३०५॥

**अतः सादरम् उत्थाय महा-नीराजनं त्व् इदम् ।  
द्रष्टव्यं दीपवत् सर्वैर् वन्द्यम् आरात्रिकं च यत् ॥३०६॥  
सनातनः-** अतः अस्मान्माहात्म्य-विशेषात् ॥३०६॥

तद् उक्तं श्री-पुलस्त्येन विष्णु-धर्मे—
> धूपं चारात्रिकं पश्येत् कराभ्यां च प्रवन्दते ।
> कुल-कोटिं समुद्धृत्य याति विष्णोः परं पदं ॥३०७॥

मूलागमे च—
> नीराजनं च यः पश्येद् देव-देवस्य चक्रिणः ।
> सप्त जन्मानि विप्रः स्याद् अन्ते च परमं पदम् ॥३०८॥


### **अथ शङ्खादि-वादन-माहात्म्यम्**

बृहन्-नारदीये श्री-यम-भगीरथ-संवादे—
> केशवायतने राजन् कुर्वन् शङ्ख-रवं नरः ।
> सर्व-पाप-विनिर्मुक्तो ब्रह्मणा सह मोदते ॥३०९॥
> कर-शब्दं प्रकुर्वन्ति केशवायतनेषु ये ।
> ते सर्वे पाप-निर्मुक्ता विमानेशा युग-द्वयम् ॥३१०॥

**सनातनः-** विमानानामीशाः स्वामिनो भवन्ति ॥३१०॥
> तालादि-कांस्य-निनदं कुर्वन् विष्णु-गृहे नरः ।
> यत् फलं लभते राजन् शृणुष्व गदतो मम ॥३११॥
> सर्व-पाप-विनिर्मुक्तो विमान-शत-सङ्कुलः ।
> गीयमानश् च गन्धर्वैर् विष्णुना सह मोदते ॥३१२॥
> भेरी-मृदङ्ग-पटह-मुरजैश् च स-डिण्डिमैः ।
> सम्प्रीणयन्ति देवेशं तेषां पुण्य-फलं शृणु ॥३१३॥

**सनातनः-** निशानो वादित्र-विशेषः ॥३१३॥
> देव-स्त्री-गण-संयुक्ताः सर्व-कामैः समर्चिताः ।
> स्वर्ग-लोकम् अनुप्राप्य मोदन्ते कल्प-पञ्चकम् ॥३१४॥ इति ।


### **अथ स-जल-शङ्ख-नीराजनं   
ततश् च स-जलं शङ्खं भगवन्-मस्तकोपरि ।  
त्रि भ्रामयित्वा कुर्वीत पुनर् नीराजनं प्रभोः ॥३१५॥  
सनातनः-** जल-पूर्ण-शङ्खेन पुनर् नीराजनं लिखति—ततश्चेति ॥३१५॥


### **तन्-माहात्म्यं च **

द्वारका-माहात्म्ये तत्रैव—
> शङ्खे कृत्वा तु पानीयं भ्रामितं केशवोपरि ।
> सन्निधौ वसते विष्णोः कल्पान्तं क्षीर-सागरे ॥३१६॥ इति ।

**सनातनः-** येन भ्रामितं, स वसते वसति ॥३१६॥

**नीराजन-द्वयं चैतत् ताम्बूलस्यार्पणं परम् ।  
केचिद् इच्छन्ति केचिच् च दर्पणार्पणतः परम् ॥३१७॥**

तथा च पञ्चरात्रे—
> पुनर् आचमनं दद्यात् करोद्वर्तनम् एव च ।
> स-कर्पूरं च ताम्बूलम् कुर्यान् नीराजनं तथा ॥३१८॥
> समर्प्य मुकुटादीनि भूषणानि विचक्षणः ।
> आदर्शयेत् तथादर्शं प्रकल्प्य छत्र-चामरे ॥३१९॥

गारुडे च—
> अथ भुक्तवते दत्त्वा जलैः कर्पूर-वासितैः ।
> आचमनं च ताम्बूलम् चन्दनैः कर-मार्जनम् ॥३२०॥
> पुष्पाञ्जलिं ततः कृत्वा भक्त्यादर्शं प्रदर्शयेत् ।
> नीराजनं पुनः कार्यं कर्पूरं विभवे सति ॥३२१॥

अत एव वायु-पुराणे—
> आरात्रिकं तु निःस्नेहं निःस्नेहयति देवताम् । 
> अतः संशमयित्वैव पुनः पूजनम् आचरेत् ॥३२२॥

**सनातनः-** आरात्रिकं नीराजन-पात्रं निःस्नेहं घृतादि-रहितं,निःस्नेहां दया-रहितां, संशमयित्वा संशमय्य निर्वाप्येत्यर्थः । यश्च पूर्वं दीप-निर्वापणदोष उक्तः, स दीप-विषयक एव, न तु नीराजन-विषयको ज्ञेयः ॥३२२॥

अत एव द्वारका-माहात्म्ये—
> तत्रैव कृत्वा पूजादिकं सर्वं ज्वलन्तं कृष्ण-मूर्धनि ।
> आरात्रिकं प्रकुर्वाणो मोदते कृष्ण-सन्निधौ ॥३२३॥ इति ।

**केचिन् नीराजनत् पश्चाद् इच्छन्ति प्रणतिं ततः ।  
प्रदक्षिणं ततः स्तोत्रं गीत-नृत्यादिकं ततः ॥३२४॥  
सनातनः-** प्रणतिं वन्दनं, ततः प्रणतेः पश्चात् प्रदक्षिणम् इच्छन्ति, एवमग्रेऽपि ॥३२४॥

**एवं भगवतः स्व-स्व-सम्प्रदायानुसारतः ।  
प्रवर्तन्ते प्रभोर् भक्तौ भक्त्या सर्वं हि शोभनम् ॥३२५॥  
सनातनः-** ननु परस्परं संवादाभावेनानिर्धार-दोषः स्यात् तत्र लिखति—भक्त्येति ॥३२५॥

**ततो निक्षिप्य देवस्योपरि पुस्पाञ्जलि-त्रयम् ।  
विचित्रैर् मधुरैः स्तोत्रैह् स्तुतिं कुर्वीत भक्तिमान् ॥३२६॥**


### **अथ स्तुति-विधिः **

महाभारते—
> आरिराधयिषुः कृष्णं वाचं जिगदिषामि यम् ।
> तया व्यास-समासिन्या प्रीयतां मधुसूदनः ॥३२७॥ इति ।

**सनातनः-** कृष्णम् आरिराधयिषुः आराधयितुम् इच्छन्, जिगदिषामि गदितुम् इच्छामि, व्यासो विस्तारः, समासः सङ्क्षेपस् तद्-युक्तया, तया वाचा ॥३२७॥

**आरम्भे च स्तुतेर् एतम् श्लोकं स्तुति-परः पठेत् ।  
सत्यां तस्यां समाप्तौ च श्लोकं सङ्कीर्तयेद् इमम् ॥३२८॥  
सनातनः-** एतम् आरिराधयिषुर् इत्यादिकं, तस्याः स्तुते समाप्तौ सत्याम्, इमम् इति—विद्येत्यादिकम् ॥३२८॥

**इति विद्या-तपो-योनिर् अयोनिर् विष्णुर् ईरितः ।  
वग्-यज्ञेनार्चितो देवः प्रीयतां मे जनार्दनः ॥३२९॥**

पूर्व-तापनी-श्रुतिषु [GTU १.३४-४५] --
> ओं नमो विश्वरूपाय विश्व-स्थित्य्-अन्त-हेतवे ।
> विश्वेश्वराय विश्वाय गोविन्दाय नमो नमः ॥३३०॥
> नमो विज्ञान-रूपाय परमानन्द-रूपिणे ।
> कृष्णाय गोपीनाथाय गोविन्दाय नमो नमं ॥३३१॥
> नमः कमल-नेत्राय नमः कमल-मालिने ।
> नमः कमल-नाभाय कमला-पतये नमः ॥३३२॥
> बर्हापीडाभिरामाय रामयाकुण्ठ-मेधसे ।
> रमा-मानस-हंसाय गोविन्दाय नमो नमं ॥३३३॥
> कंस-वंश-विनाशाय केशि-चाणूर-घातिने ।
> वृषभ-ध्वज-वन्द्याय पार्थ-सारथये नमः ॥३३४॥
> वेणु-वादन-शीलाय गोपालायाहि-मर्दिने ।
> कालिन्दी-कूल-लोलाय लोल-कुण्डल-धारिणे ॥३३५॥
> वल्लवी-वदनाम्भोज-मालिने नृत्य-शालिने ।
> नमः प्रणत-पालाय श्री-कृष्णाय नमो नमः ॥३३६॥

**सनातनः-** लोलाभ्यां कुण्डलाभ्यां, वल्गवे सुन्दराय, बल्लवीनां नयनान्येवाम्भोजानि, तेषां माला पङ्क्तिस् तद्वते, ताभिः सदा परमया शक्त्या दृश्यमानायेत्यर्थः ॥३३५-३३६॥
> नमः पाप-प्रणाशाय गोवर्धन-धराय च ।
> पूतना-जीवितान्ताय तृणावार्तासु-हारिणे ॥३३७॥
> निष्कलाय विमोहाय शुद्धायाशुद्ध-वैरिणे ।
> अद्वितीयाय महते श्री-कृष्णाय नमो नमः ॥३३८॥

**सनातनः-** निष्कलाय परिपूर्णाय निर्मायायेति वा, अशुद्ध-वैरिणे परमपावनायेत्यर्थः । अद्वितीयाय निरुपमायेत्यर्थः ॥३३८॥
> प्रसीद परमानन्द प्रसीद परमेश्वर ।
> आधिव्याधिभुजङ्गेन दष्टं माम् उद्धर प्रभो ॥३३९॥
> श्री-कृष्ण रुक्मिणी-कान्त गोपी-जन-मनोहर ।
> संसारसागरे मग्नं माम् उद्धर जगद् गुरो ॥३४०॥
> केशव क्लेश-हरण नारायण जनार्दन ।
> गोविन्द परमानन्द मां समुद्धर माधव ॥३४१॥

एकादश-स्कन्धे [Bह्P ११.५.३३-३४] –
> ध्येयं सदा परिभव-घ्नम् अभीष्ट-दोहं
> तीर्थास्पदं शिव-विरिञ्चि-नुतं शरण्यं
> भृत्यार्ति-हं प्रणत-पाल भवाब्धि-पोतं
> वन्दे महा-पुरुष ते चरणारविन्दम् ॥३४२॥

**सनातनः-** विशेषत एकादश-स्कन्धोक्त-श्लोक-द्वयेन कलि-काले स्तूयादिति शिष्टाचाराल्-लिखति—ध्येयम् इति । हे प्रणत-पाल ! हे महा-पुरुष ! ते तव चरणारविन्दं वन्दे । कथम्-भूतम् ? ध्येयं ध्यातुं योग्यं, सदेति सर्वत्र सम्बध्यते । ध्येयत्वे हेतवः—इन्द्रिय-कुटुम्बादिभिर् यः परिभवस् तिरस्कारः तं हन्तीति तथा तत् । किञ्च, अभीष्टदोहं मनोरथ-पूरकं, किञ्च, तीर्थास्पदं गङ्गाद्य्-आश्रयत्वेन परमपावनं, किञ्च, शिव-विरिञ्चिभ्यां नुतं स्तुतम्; ननु तौ कृतार्थावेव, किमर्थं ताभ्यां नुतम् ? तत्राह—शरण्यम् आश्रयण-योग्यं सुख-विशेषार्थम् इति भावः; यद्वा, परमेश्वरत्वेनावश्य-सेव्यत्वात् तन्-माहात्म्य-विशेषेणाकर्षणाद् वा । ननु ब्रह्मादि-स्तुत्यं कथं प्राकृतस्य गोचरः स्यात् ? न, भृत्यार्तिहं यस्य कस्यापि भृत्यमात्रस्यार्तिहन्तारम्; न केवलम् आगन्तुकमार्तिमात्रं हन्ति, किन्तु भवाब्धिपोतं संसारार्णवतारकञ्च; यद्वा, शिव-विरिञ्चि-नुतमिति परमैश्वर्यम् उक्त्वा, शरण्यम् इति च शरणागतवात् सल्यम् उक्त्वा, भक्तानां सदा सङ्गित्वम् आह—भृत्यानामार्तिं विरहदुःखं साक्षात् कारादिना हन्तीति । किञ्च, प्रणतान् स्व-स्व-भक्तान् वरदानादिना पालयन्तीति प्रणतपाला इन्द्रादयो देवास् तेषाम् अपि भवाब्धिपोतम्, अथवा परिभघ्नमभीष्ट-दोहम् इति विशेषणाभ्यां कामिनां सर्व-दुःख-नाशकत्वं काम-परि-पूरकत्वं चोक्तम् । तीर्थास्पदम् इति मुमुक्षूणां मुक्ति-प्रदत्वं; शिव-विरिञ्चिनुतम् इति मुक्तानामपि स्तुत्यत्वेन सुख-विशेषात्मकत्वं परमाकर्षकत्वं च । शरण्यं परमाश्रयम् इति दासानां सर्व-पुरुषार्थमयत्वम्; किंवा शरणं वैकुण्ठ-धाम भगवानेव वा तत्-प्रदम् इत्यर्थः । इति परमपद-प्रदत्वं, भृत्यानां रुक्मिणी-प्रभृतीनां भार्याणां विरहार्ति-घ्नम् इति परम-प्रेम-विषयत्वम्; प्रणतान् वैष्णवान् पालयन्ति, अन्नादि-दानेन पुष्णन्ति, दुष्ट-जनादिभ्यो वा रक्षन्तीति प्रणत-पालाः; यद्वा, प्रणता वैष्णवा एव पालाः पालका येषां जनानां तेषां वैष्णव-सेवकानां भवाब्धिपोतं भक्ति-प्रदानेनानायासतो वैकुण्ठलोक-प्रापणात्; संसार-दुःख-परम्परापहारकम् इति—निज-दासानुदासानाम् अपि सर्व-दुःख-क्षपणादिकम् ॥३४२॥
> त्यक्त्वा सु-दुस्त्यज-सुरेप्सित-राज्य-लक्ष्मीं
> धर्मिष्ठ आर्य-वचसा यद् अगाद् अरण्यम् ।
> माया-मृगं दयितयेप्सितम् अन्वधावद्
> वन्दे महा-पुरुष ते चरणारविन्दम् ॥३४३॥

**सनातनः-** इदानीं स्वयम् आप्तकामत्वान् नैरपेक्ष्यं भक्तार्थञ्च सापेक्षतां दर्शयन् श्री-राम-चन्द्रं स्तौति—त्यक्त्वेति । हे धर्मिष्ठ सदाचार-प्रवर्तक, हे महा-पुरुष पुरुषोत्तम! अन्यैर् दुस्त्यजा या सरेप्सिता राज्य-लक्ष्मीरयोध्यासाम्राज्य-विभूतिस्तां त्यक्त्वा यत् ते चरणारविन्दम् अरण्यं दण्डकवनादिकमगात्; किं राज्यवैकल्य-दर्शनेन? न हि, आर्यस्य गुरोर् दशरथस्य वचसा कैकेयीं प्रति तदीय-वचनसत्यता-प्रतिपालनायेत्यर्थः; एवं धर्मिष्ठत्वम् उक्त्वा महा-पुरुषत्वं दर्शयन् भक्त-जन-वश्यताम् आह—दयितया श्रीसीतया ईप्सितं मायामृगं मायया स्वर्णमायाकारहरिणं यद् अन्वधावत् तद् वन्दे; यद्वा, कृष्ण-वर्णं त्विषाऽकृष्णम् (श्रीभा ११.५.३२) इति तत्रैव प्राग् उक्तेः, कलौ श्री-कृष्णस्य परम-पूज्यत्वात् तदीय-लीला-वर्णनेन तम् एव स्तौति—राज्य-लक्ष्मीं श्री-मथुरा-सम्पत्तिम्; अविवक्षितत्वात् असन्धिः; धर्मिष्ठस्य पूर्व-जन्मनि एकाग्रतया कृत-भगवद्-आराधन-लक्षण-धर्मस्य आर्यस्य श्री-वसुदेवस्य; यद्वा, धर्मिष्टयोर् आर्ययोः श्री-वसुदेव-देवक्योर् वचसा, अत्र अयन्त्वसभ्यः (श्रीभा १०.३.२२) इत्यादिना वसुदेवस्य, जन्म ते मय्यसौ (श्रीभा १०.३.२६) इत्यादिना देवक्याः । अरण्यं बृहद्-वनादिकम्; यद्वा, धर्मिष्ठे भक्ति-लक्षण-धर्मनिष्ठे श्री-नन्द-गोपराजे; यद्-अरण्यं व्रज-भूमि-लक्षणं तत् । एवं सत्यपि महा-पुरुषत्वेनैव सदाचार-प्रवर्तकत्वं भक्त-जनाधीनत्वञ्च ज्ञेयम् । परम-दुर्लभताम् आह—मायया लक्ष्म्या अपि मृग्यत इति मृगम्; यद्वा, भक्त-जनाधीनत्वम् एवाह—मायया लक्ष्म्या मृगं क्रीडा-मृगवन् पराधीनम् इत्यर्थः । अरण्य-गमने निगूढ-हेत्व्-अन्तरम्—दयितया श्री-राध्या ईप्सितं पूर्वस्मिन्न् इहापि जन्मनि विविधाराधनेन प्राप्तुम् इष्टमत एवान्वधावच् चारण्यम् एव । गोपालनादि-क्रीडया सर्वतो धावन्निव परिबभ्रामेत्यर्थः ॥३४३॥


### **अथ वद्यस्य माहात्म्यं   
वैदिकानीदृशान्य् एव कृष्णे पौराणिकान्य् अपि ।  
तान्त्रिकाणि च शास्त्राणि स्तोत्राण्य् अभिनवान्य् अपि ॥३४४॥  
सनातनः-** ईदृशानि एतादृश-श्री-गोकुल-लीलामृत-मयानि वैदिकानि कृष्ण-स्तोत्राणि शस्तानि भवन्ति; यदा, कृष्णे शस्तानि तत्-सूखकराणीत्यर्थः । अभिनवानि आधूनिक-कवि-निबद्धानि ॥३४४॥

विष्णु-धर्मोत्तरे हंस-गीतयं---
> अभ्रष्ट-लक्षणैः कृत्वा स्वयं विरचिताक्षरैः ।
> स्तवं ब्राह्मण-शार्दूलस् तस्मात् कामान् अवाप्नुयात् ॥३४५॥


### **स्तुति-माहात्म्यं **

विष्णु-धर्मे—
> सर्व-देवेषु यत् पुण्यं सर्व-देवेषु यत् फलम् ।
> नरस् तत् फलम् आप्नोति स्तुत्वा देवं जनार्दनम् ॥३४६॥

**सनातनः-** भक्त्या प्रेम्णा ग्रथिताः क्रमेण निबद्धाः, अत एव रम्या वाग् यस्य सः; ब्रह्मादि-दुर्लभ्यं यत् प्रभोर् भगवतः कारुण्यं, तस्य भाजनं विषयः ॥३४६॥

विष्णु-धर्मोत्तरे—
> न वित्त-दान-निचयैर् बहुभिर् मधुसूउदनः ।
> तथा तोषम् अवाप्नोति यथा स्तोत्रैर् द्विजोत्तमः ॥३४७॥

नारसिंहे—
> स्तोत्रैर् जपैश् च देवाग्रे यः स्तौति मधुसूदनम् । 
> सर्व-पाप-विनिर्मुक्तो विष्णु-लोकम् अवाप्नुयात् ॥३४८॥

हरि-भक्ति-सुधोदये—
> स्तुवन्न् अमेय-माहात्म्यं भक्ति-ग्रथित-रम्य-वाक् ।
> भवेद् ब्रह्मादि-दुर्लभ्य-प्रभु-कारुण्य-भाजनम् ॥३४९॥
> यथा नरस्य स्तुवतो बालकस्येव तुष्यति ।
> मुग्ध-वाक्यैर् न हि तथा विबुधानां जगत्-पिता ॥३५०॥

**सनातनः-** विबुधानां देवानां विदुषामपि वा ॥३५०॥
> अबलं प्रभुर् ईप्सितोन्नतिं 
> कृत-यत्नं स्व-यशह्-स्तवे घ्र्णी ।
> स्वयम् उद्धरति स्तनार्थिनं 
> पद-लग्नं जननीव बालकम् ॥३५१॥

**सनातनः-** अबलम् अशक्तम् ॥३५१॥

स्कान्दे अमृत-सरोद्धरे—
> श्री-कृष्ण-स्तव-रत्नौघैर् येषां जिह्वा त्व् अलङ्कृता ।
> नमस्या मुनि-सिद्धानां वन्दनीया दिवौकसाम् ॥३५२॥

तत्रैव कर्त्तिक-माहात्म्ये श्री-ब्रह्म-नारद-संवादे—
> स्तोत्राणां परमं स्तोत्रं विष्णोर् नाम-सहस्रकम् ।
> हित्वा स्तोत्र-सहस्राणि पठनीयं महा-मुने ॥३५३॥
> तेनैकेन मुनि-श्रेष्ठ पथितेन सदा हरिः ।

प्रीतिम् आयाति देवेशो युग-कोटि-शतानि च ॥३५४॥ इति ।

**स्नाने यत् स्तोत्र-माहात्म्यं लिखितं लेख्यम् अग्रतः ।  
यच् च कीर्तन-माहात्म्यं सर्वं ज्ञेयं इहापि तत् ॥३५५॥  
सनातनः-** यद्यपि स्नपने सहस्रनाम-माहात्म्यं लिखतिम् अस्ति, तथापि स्तोत्रेषु मध्ये सहस्र-नाम-स्तोत्रस्य परम-श्रैष्ठ्यापेक्षया पुनर् अत्रोल्लिखितम् । यच्च कीर्तन-माहात्म्यम् अग्रतो लेख्यं, तत् सर्वम् इह स्तुति-माहात्म्येऽपि ज्ञेयं, सर्वेषाम् एवैषां कीर्तन-रूपत्वात् ॥३५५॥


### **तन्-नित्यत **

विष्णु-धर्मे—
> नूनं तत् कण्ठ-शालूकम् अथवा प्रति-जिह्विका । \
रोगो वान्यो न सा जिह्वा या न स्तौति हरेर् गुणान् ॥३५६॥

**सनातनः-** कण्ठ-शालूकं गल-रोग-विशेषः ॥३५६॥


### **अथ वन्दनं   
प्रणमेद् अथ साष्टाङ्गं तन्-मुद्रां च प्रदर्शयेत् ।  
पठेत् प्रति-प्रणामं च प्रसीद भगवन्न् इति ॥३५७॥**

तद् उक्तम् एकादशे श्री-भगवता [Bह्P ११.२७.४५]—
> स्तवैर् उच्चावचैः स्तोत्रैः पौराणैः प्राकृतैर् अपि ।
> स्तुत्वा प्रसीद भगवन्न् इति वन्देत दण्ड-वत् ॥३५८॥

**सनातनः-** प्राकृतैर् अर्वाचीनैर् लोकभाषा-निबद्धैर् इति वा ॥३५८॥


### **अथ प्रणाम-विधिः**

तत्रैव [Bह्P ११.२७.४६]—
> शिरो मत्-पादयोः कृत्वा बाहुभ्यां च परस्परम् ।
> प्रपन्नं पाहि माम् ईश भीतं मृत्यु-ग्रहार्णवात् ॥३५९॥

**सनातनः-** बाहुभ्यां दक्षिणोत्तराभ्यां परस्परं मम दक्षिणोत्तरपादौ गृहीत्वा; यद्वा, परस्परं निबद्धाभ्यां कृतापराध इव प्रपन्नं पाहीत्यादि विज्ञाप्य प्रणमेद् इत्यर्थः ॥३५९॥

किं चागमे—
> दोर्भ्यां पद्भ्यां च जानुभ्याम् उरसा शिरसा दृशा ।
> मनसा वचसा चेति प्रणामो’ष्टाङ्ग ईरितः ॥३६०॥

**सनातनः-** प्रणामेऽष्टाङ्गानि दर्शयति—पद्भयाम् इति । पादादिभिः प्रणामः क्रमेण तत्-तद्-अङ्गैर् भूम्य्-अवष्टम्भनेन तत्-संस्पर्शनात् । दृशा प्रणामः चक्षुर् ईषन् निमीलनात्, मनसा शिरो मत्-पादयोः कृत्वा इत्यादि-ध्यानेन; वचसा च ‘भगवन् प्रसीद’ इत्यादि-रूपेणोह्यः ॥३६०॥
> जानुभ्यां चैव बाहुभ्यां शिरसा वचसा धिया ।
> पञ्चाङ्गकः प्रणामः स्यात् पूजासु प्रवराव् इमौ ॥३६१॥ इति ।

**सनातनः-** इमौ अष्टाङ्ग-पञ्चाङ्ग प्रणामौ ॥३६१॥
> **गरुदं दक्षिने कृत्वा कुर्यात् तत्-पृष्ठतो बुधः ।**
> **अवश्यं च प्रणामांस् त्रीन् शक्तश् चेद् अधिकाधिकान् ॥३६२॥  
सनातनः-** गरुडं भगवद्-अभिमुखे वर्तमानं दक्षिणे कृत्वेति भगवतः पुरोभागे पृष्ठ-देशे वामेऽत्यन्तनिकटे च प्रणाम-निषेधात् । तथा चाग्रे लेख्यम्—अग्रे पृष्ठे वाम-भागे इत्यादि । त्रीन् प्रणामानवश्यं कुर्यात्, यच्च नमस्कारेण चैकेनेत्यादिकम् अग्रे लेख्यं तच्च माहात्म्य-परतयैव, न तु विधेयत्वेन । यथा एक-प्रदक्षिणाया निषिद्धत्वेऽपि प्रदक्षिणेन चैकेन इत्यादिकं माहात्म्य-परमेव सङ्गच्छते, अन्यथातिविरोधात् । शक्तश् चेद् भवति, तर्हि ततोऽधिकान् षडादीन् अष्ट-चत्वारिंशदन्तान्, ततोऽप्यधिकान् अष्टोत्तर-शतादीन् कुर्यात् ॥३६२॥

तथा च नारद-पञ्चरात्रे—
> सन्धिं वीक्ष्य हरिं चाद्यं गुरून् स्व-गुरुम् एव च ।
> द्वि-चतुर्-विंशद् अथवा चतुर्-विंशत् तद्-अर्धकम् ।
> नमेत् तद्-अर्धम् अथवा तद्-अर्धं सर्वथा नमेत् ॥३६३॥

**सनातनः-** सन्धिं भोजन-शयनाद्य्-अवसरं; वीक्ष्य आलोच्य, तद्-व्यतिरिक्त-काले इत्यर्थः । लोके सदाचारानुसारतः, आद्यं हरिं श्री-कृष्णम् । गुरवश्चोक्ताः कौर्मे—
> यो भावयति या सूते येन विद्योपदिश्यते । 
> ज्येष्ठो भ्राता च भर्ता च पञ्चैते गुरवः स्मृताः ॥ 

इति तान् । द्विचतविंशद् इति अष्टचत्वारिंशद् इत्यर्थः ॥३६३॥

विष्णु-धर्मोत्तरे—
> देवार्चा-दर्शनाद् एव प्रणमेन् मधुसूदनम् ।
> स्नानापेक्षा न कर्तव्या दृष्ट्वार्चां द्विज-सत्तमः ।

देवार्चा-दृष्ट-पूतं हि शुचि सर्वं प्रकीर्तितम् ॥३६४॥


### **अथ नमस्कर-माहात्म्यं **

नारसिंहे—
> नमस्कारः स्मृतो यज्ञः सर्व-यज्ञेषु चोत्तमः ।
> नमस्कारेण चकेन साष्टाङ्गेन हरिं व्रजेत् ॥३६५॥

**सनातनः-** सर्वेषु यज्ञेषु मध्ये नमस्कार उत्तमो यज्ञः देवताराधनं स्मृतः स्मृति-कृद्भिः ॥३६५॥

स्कान्दे—
> दण्ड-प्रणामं कुरुते विष्णवे भक्ति-भावितः ।
> रेणु-सङ्ख्यं वसेत् स्वर्गे मन्वन्तर-शतं नरः ॥३६६॥

**सनातनः-** रेणु-सङ्ख्यमिति—दण्ड-प्रणामाचरणे यावन्तो रेणवो गात्रैः संस्पृश्यन्ते, तावत् सङ्ख्यं तेषां प्रत्येकं मन्वन्तर-शतं वसेद् इत्यर्थः । एवम् असङ्ख्यत्वे तात्पर्यम् । स्वर्गे ऊर्ध्वलोके वसेद् इति वैकुण्ठ-प्राप्तौ कस्यचित् क्रम-गत्य्-अपेक्षया ॥३६६॥

तत्रैव श्री-ब्रह्म-नारद-संवादे—
> प्रणम्य दण्डवद् भूमौ नमस्कारेण यो’र्चयेत् ।
> स यां गतिम् अवाप्नोति न तां क्रतु-शतैर् अपि ।
> नमस्कारेण चैकेन नरः पुतो हरिं व्रजेत् ॥३६७॥

**सनातनः-** नमस्कार-मात्रेण योऽर्चयेत्, प्रणाम-रूपम् अर्चनं यः कुर्याद् इत्यर्थः ॥३६७॥

तत्रैव श्री-सिवोम-संवादे—
> भूमिम् आपीड्य जानुभ्यां शिर आरोप्य वै भुवि ।
> प्रणमेद् यो हि देवेशम् सो’श्वमेध-फलं लभेत् ॥३६८॥

तत्रैवन्यत्र—
> तीर्थ-कोटि-सहस्राणि तीर्थ-कोटि-शतानि च ।
> नारायण-प्रणामस्य कालं नार्हन्ति षोडशीम् ॥३६९॥
> शाठ्येनापि नमस्कारम् कुर्वतः शार्ङ्ग-धन्वने ।
> शतशन् मार्जितं पापं तत्-क्षनाद् एव नश्यति ॥३७०॥
> रेणु-मण्डित-गात्रस्य कणा देहे भवन्ति यत् ।

तावद् वर्ष-सहस्राणि विष्णु-लोके महीयते ॥३७१॥

**सनातनः-** कणा रेणु-परमाणवः, यद् इत्य् अव्ययं यावन्त इत्यर्थः । कला ये इति पाठेऽपि स एवार्थः ॥३७१॥

विष्णु-धर्मोत्तरे—
> अभिवाद्यं जगन्नाथं कृतार्थश् च तथा भवेत् ।
> नमस्कार-क्रिया तस्य सर्व-पाप-प्रणाशिनी ॥३७२॥
> जानुभ्यां चैव पाणिभ्यां शिरसा च विचक्षणः ।
> कृत्वा प्रणामं देवस्य सर्वान् कामान् अवाप्नुयात् ॥३७३॥

विष्णु-पुराणे [?]—
> अनादि-निधनं देवं दैत्य-दानव-दारणम् ।
> ये नमन्ति नरा नित्यं न हि पश्यन्ति ते यमम् ॥३७४॥
> ये जना जगतां नाथं नित्यं नारायणं द्विजाः ।
> नमन्ति न हि ते विष्णोः स्नानाद् अन्यत्र गामिनः ॥३७५॥

नारदीये --
> एको ऽपि कृष्णाय कृतः प्रणामो 
> दशाश्वमेधावभृथैर् न तुल्यः ।
> दशाश्वमेधी पुनर् एति जन्म 
> कृष्ण-प्रणामी न पुनर्-भवाय ॥३७६॥

हरि-भक्ति-सुधोदये—
> विष्णोर् दण्ड-प्रणामार्थं भक्तेन पतितो भुवि ।
> पतितं पातकं कृत्स्नं नोत्तिष्ठति पुनः सह ॥३७७॥

**सनातनः-** सह तेन पुनर् नोत्तिष्ठति, कदाचिद् अपि पश्चात् तस्य पातकं न स्याद् इत्यर्थः ॥३७७॥

पाद्मे देवदूत-विकुण्डल-संवादे—
> तपस् तप्त्वा नरो घोरम् अरण्ये नियतेन्द्रियः ।
> यत् फलं समवाप्नोति तन् नत्वा गरुड-ध्वजम् ॥३७८॥
> कृत्वापि बहुशः पापं नरो मोह-समन्वितः ।

न याति नरकं नत्वा सर्व-पाप-हरं हरिम् ॥३७९॥


### **तत्रैव वेद-निधि-स्तुतौ   
अपि पापं दुराचारं नरं तत् प्रणतो हरेः ।  
नेक्षन्ते किङ्करा याम्या उलूकास् तपनं यथा ॥३८०॥  
सनातनः-** नेक्षन्ते ईक्षितुम् अपि न शक्नुवन्तीत्यर्थः ॥३८०॥

विष्णु-पुराणे श्री-यमस्य निज-भटानुशासने [VइP ३.७.१८]—
> हरिम् अमर-गणार्चिताङ्घ्रि-पद्मं
> प्रणमति यः परमार्थतो हि मर्त्यः ।
> तम् अपगत-समस्त-पाप-बन्धं
> व्रज परिहृत्य यथाग्निम् आज्य-सिक्तम् ॥३८१॥

**सनातनः-** परमार्थतः तत्त्वतः, अत एवापगत-समस्त-पाप-बन्धम् ॥३८१॥

ब्रह्म-वैवर्ते—
> शरणागत-रक्षणोद्यतं 
> हरिम् ईशं प्रणमन्ति ये नराः ।
> न पतन्ति भवाम्बुधौ स्फुटं 
> पतितानुद्धरति स्म तान् असौ ॥३८२॥

**सनातनः-** पूर्वं पश्चाद् वा कथञ्चिद् भवाम्बुधौ पतितानपि सतः तान् प्रणामकर्तॄन् असौ हरिर् उद्धरति स्म उद्दधार, यद्वा, स्म हेतौ, पतितान् भ्रष्टानपि तान् नरानसाबुद्धरति, यतः तत् किं वक्तव्यं, तत्-प्रणामकारिणो न पतन्तीत्यर्थः ॥३८२॥

अष्टम-स्कन्धे च बलि-वाक्ये [Bह्P ८.२३.२] –
> अहो प्रणामाय कृतः समुद्यमः
> प्रपन्न-भक्तार्थ-विधौ समाहितः ।
> यल् लोक-पालैस् त्वद्-अनुग्रहो ऽमरैर्
> अलब्ध-पूर्वो ऽपसदे ऽसुरे ऽर्पितः ॥३८३॥

**सनातनः-** अहो भगवन्, त्वत्-प्रणामस्य महिमा, यद्-अर्थं कृतः समुद्यम एव प्रपन्नानां त्वद्-एकनिष्ठ-भक्तानां योऽर्थस्तस्य विधौ अभक्तेऽपि मयि तस्य सम्पादने समाहितोऽप्रमत्तः स्थितः; कुतः? यत् येनोद्यमेन लोकपालैर् अमरैः सत्त्व-प्रधानैर् अप्य् अलब्ध-पूर्वस् त्वद्-अनुग्रहः अपसदे नीचे राजसे मय्यर्पितः । अयं भावः—परमेश्वराय तुभ्यम् अहं वराकस्त्रिलोकीं दत्तवान् इत्य् एतद् आस्तां, प्रणामोऽपि न सम्यक् कृतः, किन्तु तद्-अर्थम् उद्यम-मात्रं कृतं, तेन च कर्म-तपो-दानादि-कोटिभिर् अप्य् अलभ्यस् तद्-अनुग्रहः सम्पादितः, अहो तत्-प्रणाम-प्रभावाश्चर्यत्वम् इति ॥३८३॥

अतएव नारायण-व्यूह-स्तवे –
> अहो भाग्यम् अहो भाग्यम् अहो भाग्यं नॄणाम् इदम् ।
> येषां हरि-पदाब्जाग्रे शिरो न्यस्तं यथा तथा ॥३८४॥

**सनातनः-** यथा तथा येन केनापि प्रकारेणत्यर्थः ॥३८४॥

किं च, नारसिंहे श्री-यमोक्तौ—
> तस्य वै नरसिंहस्य विष्णोर् अमित-तेजसः ।
> प्रणामं ये प्रकुर्वन्ति तेषाम् अपि नमो नमः ॥३८५॥

भविष्योत्तरे च—
> विष्णोर् देव-जगद्-धातुर् जनार्दन-जगत्-पतेः ।
> प्रणामं ये प्रकुर्वन्ति तेषाम् अपि नमो नमः ॥३८६॥ इति ।

**सनातनः-** तेषां तेभ्योऽपि नमो नमः, भक्त्या वीप्सा ॥३८५-३८६॥


### **अथ प्रणाम-नित्यत **

बृहन्-नारदीये लुब्धकोपाख्यानारम्भे—
> सकृद् वा न नमेद् यस् तु विष्णवे सर्म-कारिणे ।
> शवोपरं विजानीयात् कदाचिद् अपि नालपेत् ॥३८७॥

**सनातनः-** अप्यर्थे वा-शब्दः, नालपेत् तं न सम्भाषेत, नास्तिकत्वापत्तेः ॥३८७॥

किं च, पाद्मे वैशाख-माहात्म्ये यम-ब्राह्मण-संवादे—
> पश्यन्तो भगवद्-द्वारं नाम शास्त्र-परिच्छदम् ।
> अकृत्वा तत्-प्रणामादि यान्ति ते नरकौकसः ॥३८८॥

**सनातनः-** नाम श्री-कृष्णादि, शस्त्रं सुदर्शनादि, ताभ्यां शोभितम् इत्यर्थः, इति भगवद्-आलय-लक्षणम् उक्तम् । तस्य भगवतः प्रणामम्, आदि-शब्देन दर्शनादि अकृत्वा ये यान्ति ॥३८८॥


### **अथ नमस्कर-निषिद्धनि **

विष्णु-स्मृतौ—
> जन्म-प्रभृति यत् किञ्चित् पुमान् वै धर्मम् आचरेत् ।
> सर्वं तन् निष्फलं यात्य् एक-हस्ताभिवादनात् ॥३८९॥

वाराहे—
> वस्त्र-प्रावृत-देहस् तु यो नरः प्रणमेत माम् ।
> श्वित्री स जायते मूर्खह् सप्त जन्मानि भामिनी ॥३९०॥

किं चान्यत्र—
> अग्रे पृष्ठे वाम-भागे समीपे गर्भ-मन्दिरे ।
> जप-होम-नमस्कारान् न कुर्यात् केशवालये ॥३९१॥

**सनातनः-** अग्रादिकं भगवत एव ज्ञेयः, तत्र न कुर्यात् । केशवालय इति आलय-व्यतिर्क्त-स्थाने तु कुर्याद् इत्यर्थः ॥३९१॥

अपि च—
> सकृद् भूमौ निपतितो न शक्तः प्रणमेन् मुहुः ।
> उत्थायोत्थाय कर्तव्यं दण्डवत् प्रणिपातनम् ॥३९२॥ इति । 

**सनातनः-** शक्तश् चेत् तर्हि भूमौ सकृन्निपतितः सन् शिरश्चालनादि-मात्रेण मुहुर् न प्रणमेत् । ननु तर्हि कथं प्रणमेत् ? तदाह—उत्थायेति ॥३९२॥


### **अथ प्रदक्षिणा   
ततः प्रदक्षिनां कुर्याद् भक्त्या भगवतो हरेः ।  
नामानि कीर्तयन् शक्तौ तां च साष्टाङ्ग-वन्दनाम् ॥३९३॥  
सनातनः-** शक्तौ सत्याञ्च तां प्रदक्षिणाम् अष्टाङ्गेन वन्दनेन प्रणामेन सहितां कुर्यात् ॥३९३॥


### **प्रदक्षिणा-शङ्ख्या**

नारसिंहे—
> एकां चाण्ड्यां रवौ सप्त तिस्रो दद्याद् विनायके ।
> चतस्रः केशवे दद्यात् शिवे त्व् अर्ध-प्रदक्षिनाम् ॥३९४॥


### **अथ प्रदक्षिणा-माहात्म्यं **

वाराहे—
> प्रदक्षिणां ये कुर्वन्ति भक्ति-युक्तेन चेतसा ।
> न ते यम-पुरं यान्ति यान्ति पुण्य-कृतां गतिम् ॥३९५॥
> यस् त्रिः प्रदक्षिणां कुर्यात् साष्टाङ्गक-प्रणामकम् ।
> दशाश्वमेधस्य फलं प्राप्नुयान् नात्र संशयः ॥३९६॥

**सनातनः-** पुण्यम् अत्र भक्ति-लक्षणं, तत्कृतां भक्तानाम् इत्यर्थः ॥३९६॥

स्कान्दे श्री-ब्रह्म-नारद-संवादे—
> विष्णोर् विमानं यः कुर्यात् सकृद् भक्त्या प्रदक्षिणाम् ।
> अश्वमेध-सहस्रस्य फलम् आप्नोति मानवः ॥३९७॥

**सनातनः-** विमानमिव विमानं प्रासादं रथं वा ॥३९७॥


### **तत्र चतुर्मस्य-माहात्म्ये **
> चतुर्-वारं भ्रमीभिस् तु जगत् सर्वं चराचरम् ।
> क्रान्तं भवति विप्राग्र्य तत् तीर्थ-गमनाधिकम् ॥३९८॥

**सनातनः-** क्रान्तं परिक्रान्तं, भ्रमी प्रदक्षिणा, तीर्थ-गमनाधिकम् ॥३९८॥

तत्रैवान्यत्र—
> प्रदक्षिणां तु यः कुर्यात् हरिं भक्त्या समन्वितः ।
> हंस-युक्त-विमानेन विष्णु-लोकं स गच्छति ॥३९९॥

नारसिंहे—
> प्रदक्षिणेन चैकेन देव-देवस्य मन्दिरे ।
> कृतेन यत् फलं नृणां तच् छृणुष्व नृपात्मज ।
> पृथ्वी-प्रदक्षिण-फलं यत् तत् प्राप्य हरिं व्रजेत् ॥४००॥।

अन्यत्र च—
> एवं कृत्वा तु कृष्णस्य यः कुर्याद् द्विः प्रदक्षिणाम् ।
> सप्त-द्वीपवती-पुण्यं लभते तु पदे पदे । 

पठन् नाम-सहस्रं तु नामान्य् एवाथ केवलम् ॥४०१॥

**सनातनः-** सप्त-द्वीपवत्याः पृथिव्याः पुण्यं दानेन प्रदक्षिणी-करणेन वा यत् फलं तद् इत्यर्थः । अथेति अथवा, आवर्तते परिभ्रमति ॥४०१॥

हरि-भक्ति-सुधोदये—
> विष्णुं प्रदक्षिणी-कुर्वाण् यस् तत्रावर्तते पुनः ।
> तद् एवावर्तनं तस्य पुनर् नावर्तते भवे ॥४०२॥

बृहन्-नारदीये यम-भगीरथ-संवादे—
> प्रदक्षिणा-त्रयं कुर्याद् यो विष्णोर् मनुजेश्वर ।
> सर्व-पाप-विनिर्मुक्तो देवेन्द्रत्वं समश्नुते ॥४०३॥

तत्रैव प्रदक्षिणा-माहात्म्ये सुधर्मोपाख्यानारम्भे—
> भक्त्या कुर्वन्ति ये विष्णोह् प्रदक्षिणा-चतुष्टयम् ।
> ते’पि यन्ति परं स्थानम् सर्व-लोकोत्तमोत्तमम् ॥४०४॥ इति । 

**सनातनः-** अपि निश्चये, पूर्वोक्त-समुच्चये वा, प्रयान्ति इति वा पाठः ॥४०४॥

**तत् ख्यातं यत् सु-धर्मस्य पूर्वस्मिन् गृध्र-जन्मनि ।  
कृष्ण-प्रदक्षिणाभ्यासान् महा-सिद्धिर् अभूद् इति ॥४०५॥  
सनातनः-** तत् ख्यातं बृहन्-नारदीयतः प्रसिद्धमेव, अतस् तद्-विशेष-लिखनेनालम् इति भावः । किं तद् इति लिखति—यत् सुधर्मस्येति; तद्-आख्यायिका च तत्रैव प्रसिद्धा ॥४०५॥


### **अथ प्रदक्षिणायं निषिद्धं **

विष्णु-स्मृतौ—
> एक-हस्त-प्रणामश् च एका चैव प्रदक्षिणा ।
> अकाले दर्शनं विष्णोर् हन्ति पुण्यं पुरा-कृतम् ॥४०६॥

**सनातनः-** अकाले भोजनादि-समये ॥४०६॥

किं च—
> कृष्णस्य पुरतो नैव सूर्यस्यैव प्रदक्षिणाम् ।
> कुर्याद् भ्रमरिका-रूपां वैमुख्य-पदनीं प्रभोः ॥४०७॥

**सनातनः-** भ्रमरिका आवर्तवद् भ्रमणं, तद्-रूपां प्रदक्षिणां नैव कुर्यात् । तत्र हेतुः—प्रभौ भगवति वैमुख्यं पृष्ठ-दानं, तस्य आपादनीं कारिणीम् ॥४०७॥

तथा चोक्तं---

प्रदक्षिणां न कर्तव्यं विमुखत्वाच् च कारणात् ॥४०८॥


### **अथ कर्माद्य्-अर्पणम्  
ततः श्री-कृष्ण-पादाब्जे दास्येनैव समर्पयेत् ।  
त्रिभिर् मन्त्रैः स्व-कर्माणि सर्वाण्य् आत्मानम् अप्य् अथ ॥४०९॥  
सनातनः-** दास्येनैव ब्रह्मार्पणादि-रूपेण, अथानन्तरम् आत्मानम् अपि तथैव समर्पयेत् ॥४०९॥

मन्त्रश् च—
> इतः पूर्वं प्राण-बुद्धि-धर्माधिकारतो जाग्रत्-स्वप्न-सुषुप्त्य्-अवस्थासु मनसा वाचा कर्मणा हस्ताभ्यां पद्भ्याम् उदरेण शिश्ना यत् स्मृतं यद् उक्तं यत् कृतं तत् सर्वं श्री-कृष्णार्पणं भवतु स्वाहा मां मदीयं च सकलं हरये समर्पयामीति । ओं तत् सत् ॥४१०॥ इति ।

**सनातनः-** मनसा यत् स्मृतं, वाचा यद् उक्तं, हस्तादिभिः कर्मणा यत् कृतम् इति सम्बन्धः । तत्र शिश्ना शिश्नेन ॥४१०॥


### **अथ तत्र कर्मर्पनं**

बृहन्-नारदीये—
> विरागी चेत् कर्म-फले न किञ्चिद् अपि कारयेत् ।
> अर्पयेत् स्व-कृतं कर्म प्रीयताम् इति मे हरिः ॥४११॥

**सनातनः-** हरिर् मे प्रीयताम् इत्येवं समर्पयेत् ॥४११॥

अत एव कूर्म-पुराणे—
> प्रीणातु भगवान् ईशः कर्मणानेन शाश्वतः ।
> करोति सततं बुद्ध्या ब्रह्मार्पणम् इदं परम् ॥४१२॥
> यद् वा फलानां सन्न्यासं प्रकुर्यात् परमेश्वरे ।
> कर्मणाम् एतद् अप्य् आहुर् ब्रह्मार्पणम् अनुत्तमम् ॥४१३॥

**सनातनः-** प्रीणात्व् इति—बुद्ध्या करोति यत्, परं श्रेष्ठं, नाहं कर्ता, सर्वम् एतत् ब्रह्मैव कुरुते, तथा ह्य् अत्र तद्-ब्रह्मार्पणं प्रोक्तम् इत्यादिना तत्रैवोक्त-प्रकार-दर्शनात् । सन्न्यासं समर्पणं कर्मणां वा सन्न्यासम् ॥४१२-४१३॥


### **अथ कर्मार्पण-विधिः   
दक्षेण पाणिनार्घ्य-स्थं गृहीत्वा चुलुकोदकम् ।  
निधाय कृष्ण-पादाब्ज-समीपे प्रार्थयेद् इदम् ॥४१४॥  
सनातनः-** दक्षेण दक्षिणेन, अर्घ्यस्थम् अर्घ्य-पात्र-वर्ति चुलुकमात्रोदकम् ॥४१४॥

**पाद-त्रय-क्रमाक्रान्त त्रैलोकेश्वर केशव ।  
त्वत्-प्रसादाद् इदं तोयं पाद्यं ते’स्तु जनार्दन ॥४१५॥**


### **अथ कर्मर्पन-माहात्म्यं **

बृहन्-नारदीये—
> पर-लोक-फल-प्रेप्सुः कुर्यात् कर्माण्य् अतन्द्रितः ।
> हरेर् निवेदयेत् तानि तत् सर्वं त्व् अक्षयं भवेत् ॥४१६॥

अत एव नारायण-व्यूह-स्तवे—
> कृष्णार्पित-फलाः कृष्णं स्व-धर्मेण यजन्ति ये ।
> विष्णु-भक्त्य्-अर्थिनो धन्यास् तेभ्यो’पीह नमो नमः ॥४१७॥


### **अथ स्वार्पण-विधिः   
अहं भगवतो’ंशो’स्मि सदा दासो’स्मि सर्वथा ।  
तत्-कृपापेक्षको नित्यम् इ त्य् आत्मानं समर्पयेत् ॥४१८॥  
सनातनः-** अंशोऽस्मि इत्य् अनेन नित्यमुक्त-शुद्ध-स्वभावत्वादिकम्, अतः सदा दासोऽस्मीति नित्य-दास्यं चाभिप्रेतम् । एवं सर्व-प्रकारेण; यद्वा, तथापि सर्वथा या तस्य भगवतः कृपा, तस्या अपेक्षकः; तद्-एक-प्रार्थक इति प्रेम-परता सूचिता । इति एवम् एवात्मानं सम्यग् अर्पयेत्, न त्वैक्येनेत्यर्थः ॥४१८॥

तथा चोक्तं श्री-शङ्कराचार्य-पादैः –
> सत्य् अपि भेदापगमे नाथ तवाहं न मामकीनस् त्वम् ।
> सामुद्रो हि तरङ्गः क्वचन समुद्रो न तारङ्गः ॥४१९॥

**सनातनः-** तच्च मायावाद्य्-आचार्योक्तयापि संवादयति—सत्यपीति; भेदस्य मायाकृत-संसारित्वादेर् अपगमे वृत्तेऽपि, आत्म-तत्त्व-ज्ञाने सत्यपीत्यर्थः । तवाहं दासोऽस्मि इत्यर्थः, न तु मामकीनस्त्वम्, अंशेनांशिनो व्यापकत्वासम्भवात्, तथा सति साम्यापत्तेः । एवं भेदाभेद-सिद्धान्तोक्तम् अभेदेऽपि भेदं दृष्टान्तेन साधयति—सामुद्र इति । तरङ्गस्य जलमयत्वादिना समुद्राद् अभिन्नत्वेऽपि अंशतया परिच्छिन्नत्वादिना ततो भिन्न एवेति दिक् । एतच्च श्री-भागवतामृत-टीकायां (२.२.१९६) विस्तरेण विवृतम् एवास्ति ॥४१९॥


### **अथात्मार्पण-माहात्म्यम्**

सप्तम-स्कन्धे श्री-प्रह्लादोक्तौ [Bह्P ७.६.२६] –
> धर्मार्थ-काम इति यो ऽभिहितस् त्रि-वर्ग
> ईक्षा त्रयी नय-दमौ विविधा च वार्ता ।
> मन्ये तद् एतद् अखिलं निगमस्य सत्यं
> स्वात्मार्पणं स्व-सुहृदः परमस्य पुंसः ॥४२०॥

**सनातनः-** धर्मोऽर्थ कामश्चेति यस् त्रिवर्गः; तद्-अर्थञ्च ये ईक्षाद्या अभिहिताः, ईक्षा आत्म-विद्या, त्रयी धर्म-विद्या, नयस्तर्कः, दमो दण्ड-नीतिः, विविधा च वार्ता जीविका, तद् एतत् सर्वं निगमस्य वेदस्यार्थजातं स्व-सुहृदः स्वान्तर्यामिणो निज-प्रियतमस्य वा परमस्य वा पुंसः पुरुषोत्तमस्य श्री-कृष्णस्य स्वात्मार्पणं स्वात्मनि अर्पणं संयोजनम्; यद्वा, स्वात्मनः स्वकीय-देहस्य मनसो वा, किंवा जीवात्मनस् तस्मिन्नर्प्यतेऽनेनेत्यर्पणं, तत्-साधनञ्चेत् तर्हि सत्यं मन्ये, सत्य-परत्वात्; अन्यथा तु तत् सर्व-सत्यमेव; अथवा तद्-एतद्-अखिलं निगमस्य त्रै-गुण्य-विषयस्य प्रतिपाद्यं मन्ये । सत्यं, पुनर् निस्त्रैगुण्य-लक्षणं परमस्य पुंसः स्वात्मार्पणम् एवेत्यर्थः; तथा च श्री-भगवद्-गीतासु (२.४५)—त्रै-गुण्य-विषया वेदा निस्त्रैगुण्यो भवार्जुन इति ॥४२०॥

एकादशे श्री-भगवद्-उद्धव-संवादे [Bह्P ११.२९.३४] --
> मर्त्यो यदा त्यक्त-समस्त-कर्मा
> निवेदितात्मा विचिकीर्षितो मे ।
> तदामृतत्वं प्रतिपद्यमानो
> मयात्म-भूयाय च कल्पते वै ॥४२१॥

**सनातनः-** मर्त्यो यदा त्यक्त-समस्त-कर्मा सन् निवेदितात्मा भवति, तदाऽसौ मे विचिकीर्षितः प्रेम-भक्त्यादि-प्रदानेन विशिष्टः कर्तुम् इष्टो भवति । तथा च अमृतत्वं संसार-ध्वंसेन मरणातीतत्वं परमानन्द-रसं वा; यद्वा, ममाधरामृतत्वं गोप्यत्वेन स्पष्टं तद्-अनुक्तिः । अविरत-पानेन तत्र संलग्नत्वाद् अभेद-विवक्षायां त्व-प्रत्ययः । प्रतिपद्यमानः प्राप्नुवन्, मया सह आत्म-भूयाय अत्यन्त-संयोगाय कल्पते योग्यः समर्थो वा भवति, वै ध्रुवम् ॥४२१॥


### **अथ जपः  
जपस्य पुरतः कृत्वा प्राणायाम-त्रयं बुधः ।  
मन्त्रार्थ-स्मृति-पूर्वं च जपेद् अष्टोत्तरं शतम् ।  
मूलं लेख्येन विधिना सदैव जप-मालया ॥४२२॥  
सनातनः-** मन्त्रस्यार्थः अभिधेयं, तस्य स्मृतिरनुसन्धानं, तत्-पूर्वकं मूलं निज-मन्त्रं, लेख्येन अग्रे पुरश्चरण-प्रकरणे लिखिष्यमाणेन विधिना, तत्र च सर्वदा जप-मालयैव अष्टोत्तर-शतवारान् जपेत् । अर्थश्च पूर्व-तापनीयाद्य्-उक्तानुसारेण ज्ञेयः । तथा च क्रम-दीपिकायाम्—स्वाहेति स्वात्मानङ्गमयामि इति स्वतेजसे तस्मै इति तथा; अथवा व्रज-युवतीनां दयिताय जुहोमि, मां मदीयम् अपि इति; एवं श्री-भगवच्-चरणारविन्दे स्वात्म-समर्पणरूप एवार्थ इति दिक् ॥४२२॥

**शक्तौ’ष्टाधिक-साहस्रम् जपेत् तं चार्पयन् जपम् ।  
प्राणायामांश् च कृत्वा त्रीन् दद्यात् कृष्ण-करे जलम् ॥४२३॥**




### **तत्र चायं मन्त्रः  
गुह्यातिगुह्य-गोप्ता त्वं गृहाणास्मत्-कृतं जपम् ।  
सिद्धिर् भवतु मे देव त्वत्-प्रसादात् त्वयि स्थिते ॥४२४॥ इति ।  
सनातनः-** शक्तश् चेद् अष्टाधिक-सहस्रवारान् सञ्जपेत् । तञ्च जपं समर्पयन्, श्री-भगवति स्थिते साक्षाद् वर्तमाने सति; यद्वा, त्वयि स्थितः, त्वन्-निष्ठो यो जनस् तस्मिन् या सिद्धिः, सा मे भवतु ॥४२३-४२४॥

**जप-प्रकारो यो’पेक्ष्यो मालादि-नियमात्मकः ।  
पुरश्चर्या-प्रसङ्गे तु स विलिख्यते’ग्रतः ॥४२५॥  
सनातनः-** आदि-शब्दाद् अङ्गुल्यादि, वागादि च । सोऽग्रे लिखिष्यते; अत एव ज्ञेय इति भावः ॥४२५॥

**अर्पितं तं च सञ्चिन्त्य स्वीकृतं प्रभुणाखिलम् ।  
पुनः स्तुत्वा यथा-शक्ति प्रणम्य प्रार्थयेद् इदम् ॥ ४२६ ॥  
सनातनः-** भगवत्य्-अर्पितं तञ्च जपम् अखिलं प्रभुणा भगवता स्वीकृतम् अङ्गीकृतम् इति सञ्चिन्त्य ॥४२६॥

आगमे—
> मन्त्र-हीनं क्रिया-हीनं भक्ति-हीनं जनार्दन ।
> यत् पूजितं मया देव परिपूर्णं तद् अस्तु मे ॥४२७॥

किं च—
> यद् दत्तं भक्ति-मात्रेण पत्रं पुष्पं फलं जलम् ।
> आवेदितं निवेद्यं तु तद् गृहाणानुकम्पया ॥४२८॥

**सनातनः-** आवेदितं समर्पितम् ॥४२८॥
> विधि-हीनं मन्त्र-हीनं यत् किञ्चिद् उपपादितम् ।
> क्रिया-मन्त्र-विहीनं वा तत् सर्वं क्षन्तुम् अर्हसि ॥४२९॥

किं च—
> अज्ञानाद् अथवा ज्ञानाद् अशुभं यन् मया कृतम् ।
> क्षन्तुम् अर्हसि तत् सर्वं दास्येनैव गृहाण माम् ॥४३०॥
> स्थितिः सेवा गतिर् यात्रा स्मृतिश् चिन्ता स्तुतिर् वचः ।
> भूयात् सर्वात्मना विष्णो मदीयं त्वयि चेष्टितम् ॥४३१॥

**सनातनः-** यत्र कुत्रापि कथञ्चिन् मम स्थितिर् ऊर्ध्वावस्थानं तव सेवारूपा भवत्व् इत्यर्थः । एवम् अन्यद् अप्य् ऊह्यम्, इत्थं सर्वात्मना मदीयं चेष्टितं त्वयि भूयात् तद्-भक्ति-रूपं भवत्व् इत्यर्थः ॥४३१॥

अपि च—
> कृष्ण राम मुकुन्द वामन वासुदेव जगद्-गुरो ।
> मत्स्य कच्छप नारसिंह वराह राघव पाहि माम् ॥४३२॥
> देव-दानव-नारदादि-वन्द्य दया-निधे ।
> देवकी-सुत देहि मे तव पाद-भक्तिम् अचलाम् ॥४३३॥

श्री-विष्णु-पुराणे [VइP १.२०.१८-१९] –
> नाथ योनि-सहस्रेषु येषु येषु व्रजाम्य् अहम् ।
> तेषु तेष्व् अच्युता भक्तिर् अच्युते’स्तु सदा त्वयि ॥४३४॥

**सनातनः-** अच्युता अव्यभिचारिणी ॥४३४॥
> या प्रीतिर् अविवेकानां विषयेष्व् अनपायिनी ।
> त्वाम् अनुस्मरतः सा मे हृदयान् नापसर्पतु ॥४३५॥ 

**सनातनः-** या यादृशी प्रीतिर् अविवेकानां विषयासक्तानां विषयेषु अनपायिनी अव्यव-छिन्ना भवति सा तादृशी प्रीतिः त्वाम् अनुस्मरतः सतो मे हृदयात् नापसर्पतु नापयातु, सदा त्वत्-स्मरणे सम्पद्यताम् इत्यर्थः; यद्वा, हे माप हे लक्ष्मी-पते, सा विषये प्रीतिस् त्वाम् अनुस्मरतो मे हृदयात् सर्पतु निर्गच्छतु, तत्-प्रीतो सत्यां त्वद्-अनुस्मरणासिद्धेर् इत्यर्थः; यद्वा, हृत् अयन्ते स्वभावतः प्राप्नुवन्तीति हृदया विषयाः गृह-पूत्रादयो वा, तान् कदाचित् कालान्तरे स्मरतोऽपि मे सा प्रीतिस् त्वाम् अनुलक्ष्यी-कृत्य अनपायिनी सती सर्पतु प्रसरतु । अविवेकानामपि कदाचित् विषयेषु प्रीतेर् अपायं कुण्ठतां चाशङ्कयोक्तम्—अनपायिनीति ॥४३५॥

पाण्डव-गीतायां –
> कीटेषु पक्षिषु मृगेषु सरीसृपेषु
> रक्षः-पिशाच-मनुजेष्व् अपि यत्र तत्र ।
> जातस्य मे भवतु केशव ते प्रसादात्
> त्वय्य् एव भक्तिर् अतुलाव्यभिचारिणी च ॥४३६॥

पाद्मे --
> युवतीनां यथा यूनि यूनां च युवतौ यथा ।
> मनो ऽभिरमते तद्वन् मनो ऽभिरमतां त्वयि ॥४३७॥


### **अथापराध-क्षमापणम्  
ततो’पराधान् श्री-कृष्णं क्षमा-शीलं क्षमापयेत् ।  
सकाकु कीर्तयन् श्लोकान् उत्तमान् साम्प्रदायिकान् ॥४३८॥**

तथा हि—

**अपराध-सहस्राणि क्रियन्ते’हर्निशं मया ।  
दासो’हम् इति मां मत्वा क्षमस्व मधुसूदन ॥४३९॥**

किं च—

**प्रतिज्ञा तव गोविन्द न मे भक्तः प्रणश्यति ।  
इति संस्मृत्य संस्मृत्य प्राणान् सन्धारयाम्य् अहम् ॥४४०॥  
सनातनः-** ननु तवापराधाः क्षम्या न भवन्तीति चेत् तत्र लिखति—प्रतिज्ञेति । अन्यथाऽपराधाचरणानन्तरम् एव प्राणान् त्यक्ष्यामीति भावः ॥४४०॥


### **अथापराधाः**

आगमे –
> यानैर् वा पादुकैर् वापि गमनं भगवद्-गृहे ।
> देवोत्सवाद्य्-असेवा च अप्रणामस् तद्-अग्रतः ॥४४१॥
> उच्छिष्टे वाप्य् अशौचे वा भगवद्-वन्दनादिकम् ।
> एक-हस्त-प्रणामश् च तत्-पुरस्तात् प्रदक्षिणम् ॥४४२॥
> पाद-प्रसारणं चाग्रे तथा पर्यङ्क-बन्धनम् ।
> शयनं भक्षणं चापि मिथ्या-भाषणम् एव च ॥४४३॥
> उच्चैर् भाषा मिथो जल्पो रोदनानि च विग्रहः ।
> निग्रहानुग्रहौ चैव नृषु च क्रूर-भाषणम् ॥४४४॥
> कम्बलावरणं चैव पर-निन्दा पर-स्तुतिः ।
> अश्लील-भाषणं चैव अधो-वायु-विमोक्षणम् ॥४४५॥
> शक्तौ गौणोपचारश् च अनिवेदित-भक्षणम् ।
> तत्-तत्-कालोद्भवानां च फलादीनाम् अनर्पणम् ॥४४६॥
> विनियुक्तावैशिष्ठस्य प्रदानं व्यञ्जनादिके ।
> पृष्ठीकृत्यासनं चैव परेषाम् अभिवादनम् ॥४४७॥
> गुरौ मौनं निज-स्तोत्रं देवता-निन्दनं तथा ।
> अपराधास् तथा विष्णोर् द्वात्रिंशत् परिकीर्तिताः ॥४४८॥

**सनातनः-** अग्र इत्यनुवर्तत एव, वायु-विमोक्षणम् इत्य् अन्तम्; तथा पृष्ठी-कृत्यासनम् इत्यत्र परेषाम् अभिवादनम् इत्यत्रापि ज्ञेयम् । गुरौ मौनं स्तुत्याद्य-करणम् ॥४४१-४४८॥

वाराहे—
> द्वात्रिंशद्-अपराधा ये कीर्त्यन्ते वसुधे मया ।
> वैष्णवेन सदा ते तु वर्जनीयाः प्रयत्नतः ॥४४९॥
> ये वै न वर्जयन्त्य् एतान् अपराधान् मयोदितान् ।
> सर्व-धर्म-परिभ्रष्टाः पच्यन्ते नरके चिरम् ॥४५०॥
> राजान्न-भक्षणं चैवम् आपद्य् अपि भयावहम् ।
> ध्वान्तागारे हरेः स्पर्शः परं सुकृत-नाशनः ॥४५१॥

**सनातनः-** एवम् अपराधं विजानीयाद् इति शेषः; केवलम् इति वा ॥४५१॥
> तथैव विधिम् उल्लङ्घ्य सहसा स्पर्शनं हरेः ।
> द्वारोद्घाटो विना वाद्यं क्रोड-मांस-निवेदनम् ॥४५२॥

**सनातनः-** विधिम् उल्लङ्घ्य आचमनादिकम् अकृत्वेत्यर्थः ॥४५२॥
> पादुकाभ्यां तथा विष्णोर् मन्दिरायोपसर्पणम् ।
> कुक्कुरोच्छिष्ट-कलनं मौन-भङ्गो’च्युतार्चने ॥४५३॥

**सनातनः-** कलनं स्पर्शनम् ॥४५३॥
> तथा पूजन-काले विड्-उत्सर्गाय सर्पणम् । 
> श्राद्धादिकम् अकृत्वा च नवान्नस्य च भक्षणम् ॥४५४॥
> अदत्त्वा गन्ध-माल्यादि धूपनं मधुघातिनः । 
> अकर्मण्य् अप्रसूनेन पूजनं च हरेस् तथा ॥ ४५५॥
> अकृत्वा दन्त-काष्ठं च कृत्वा निधूवनं तथा ।
> स्पृष्ट्वा रजस्वलां दीपं तथा मृतकम् एव च ॥४५६॥
> रक्तं नीलम् अधौतं च पारक्यं मलिनं पटम् ।
> परिधाय मृतं दृष्ट्वा विमुच्यापान-मारुतम् ॥४५७॥
> क्रोधं कृत्वा श्मशानं च गत्वा भुक्ताप्य् अजीर्ण-युक् ।
> भक्षयित्वा क्रोड-मांसं पिन्याकं जाल-पादकम् ॥४५८॥
> तथा कुसुम्भ-शाकं च तैलाभ्यङ्गं विधाय च ।
> हरेः स्पर्शो हरेः कर्म-करणं पातकावहम् ॥४५९॥

किं तत्रैव—
> मम शास्त्रं बहिष्कृत्य अस्माकं यः प्रपद्यते ।
> मुक्त्वा च मम शास्त्राणि शास्त्रम् अन्यत् प्रभाषसे ॥४६०॥

**सनातनः-** मम शास्त्रं मद्-उक्तं पञ्चरात्रादि, यद्वा, भक्ति-प्रधानं, बहिष्कृत्य अनादृत्य; अस्माकम् अस्मान् ॥४६०॥
> मद्यपस् तु समासाद्य प्रविशेद् भवनं मम ॥४६१॥

**सनातनः-** भवनं समासाद्य प्राप्य विशेत्; यद्वा, समासाद्येति भूत्वा इत्यर्थः । मद्यपम् इति—द्वितीयान्त-पाठो वा, ततश्च समासाद्य समागम्य स्पृष्ट्वेत्यर्थः ॥४६१॥
> यो मे कुसुम्भ-शाकेन प्रापणं कुरुते नरः ॥४६२॥

अपि च—
> मम दृष्टेर् अभिमुखं ताम्बूलं चर्वयेत् तु यः ।
> कुरूवकः पलाशस्थैः पुष्पैः कुर्यान् ममार्चनम् ॥४६३॥
> ममार्चाम् आसुरे काले यः करोति विमूढ-धीः ।
> पीठासनोपविष्टो यः पूजयेद् वा निरासनः ॥४६४॥
> वाम-हस्तेन मां धृत्वा स्नापयेद् वा विमूढ-धीः ।
> पूजा पर्युषितैः पुष्पैः ष्ठीवनं गर्व-कल्पनम् ॥४६५॥

**सनातनः-** प्रापणं नैवेद्यं, ष्ठीवनं गर्व-कल्पनञ्चेति द्वयं भगवद्-आलये ज्ञेयम् ॥४६२-४६५॥
> तिर्यक्-पुण्ड्र-धरो भूत्वा यः करोति ममार्चनम् ।
> याचितैः पत्र-पुष्पाद्यैर् यः करोति ममार्चनम् ॥४६६॥

**सनातनः-** याचितैर् याचित्वा गृहीतैः, शक्तौ सत्याम् इति शेषः ॥४६६॥
> अप्रक्षालित-पादो यः प्रविशेन् मम मन्दिरम् ।
> अवैष्णवस्य पक्वान्नं यो मह्यं विनिवेदयेत् ॥४६७॥
> अवैष्णवेषु पश्यत्सु मम पूजां करोति यः ।
> अपूजयित्वा विघ्नेशं सम्भाष्य च कपालिनम् ॥४६८॥
> नरः पूजां तु यः कुर्यात् स्नपनं च नखाम्भसा ।
> अमौनी धर्म-लिप्ताङ्गो मम पूजां करोति यः ॥४६९॥

**सनातनः-** नखाम्भसा नख-स्पृष्ट-जलेन ॥४६९॥
> ज्ञेयाः परे’पि बहवो’पराधाः सद्-असम्मतैः ।
> आचारैः शास्त्र-विहित-निषिद्धातिक्रमादिभिः ।
> तत्रापि सर्वथा कृष्ण-निर्माल्यं तु न लङ्घयेत् ॥४७०॥

**सनातनः-** न केवलम् एतावन्त एव, अन्येऽपि सन्तीति लिखति—ज्ञेया इति । सतां वैष्णवानाम् असम्मतैर् आचारैः कृत्वा हेतुभिर् वा; तानेव लिखति—शास्त्रेति । शास्त्रेण विहितं निषिद्धञ्च यत् तद्-अतिक्रमादिभिः । आदि-शब्देन निज-सम्प्रदायाचारातिक्रमादयः ॥४७०॥

तथा च नारसिंहे शन्तनुं प्रति नारद-वाक्यम् –
> अतः परं तु निर्माल्यं न लङ्घय महीपते ।
> नरसिंहस्य देवस्य तथान्येषां दिवौकसाम् ॥४७१॥
> कृष्णस्य परितोषेप्सुर् न तच्-छपथम् आचरेत् ।
> नाना-देवस्य निर्माल्यम् उपयुञ्जीत न क्वचित् ॥४७२॥

तथा विष्णु-धर्मोत्तरे—
> आपाद्य् अपि च कष्टायां देवेश-शपथं नरः ।
> न करोति हि यो ब्रह्मंस् तस्य तुष्यति केशवः ॥४७३॥
> न धारयति निर्माल्यम् अन्य-देव-धृतं तु यः ।
> भुङ्क्ते न चान्य-नैवेद्यं तस्य तुष्यति केशवः ॥४७४॥ इति ।


### **अथापराध-शमनम् **
> संवत्सरस्य मध्ये तु तीर्थे शौकरके मम । 
> कृतोपवासः स्नानेन गङ्गायां शुद्धिम् आप्नुयात् ॥ ४७५ ॥
> मथुरायां तथाप्य् एवं सापराधः शुचि भवेत् ॥ ४७६ ॥
> अनयोस् तीर्थयोर् एकं यः सेवेत सुकृती नरः ॥
> सहस्र-जन्म-जनितान् अपराधान् जहाति सः ॥ ४७७ ॥

स्कान्दे –
> अहन्य् अहनि यो मर्त्यो गीताध्यायं पठेत् तु वै ।
> द्वात्रिंशद्-अपराधांस् तु क्षमते तस्य केशवः ॥ ४७८ ॥

तत्र कार्त्तिक-माहात्म्ये --
> तुलस्या रोपणं कार्यं श्रावणेषु विशेषतः ।
> अपराध-सहस्राणि क्षमते पुरुषोत्तमः ॥ ४७९ ॥

तत्रैवान्यत्र –
> द्वादश्यां जागरे विष्णोर् यः पठेत् तुलसी-स्तवम् ।
> द्वात्रिंशद्-अपराधानि क्षमते तस्य केशवः ॥ ४८० ॥
> यः करोति हरेः पूजां कृष्ण-शत्राङ्कितो नरः ।
> अपराध-सहस्राणि नित्यं हरति केशवः ॥४८१॥


### **अथ शेष-ग्रहणम्   
ततो भगवता दत्तं मन्यमानो दयालुना ।  
महा-प्रसाद इत्य् उक्त्वा शेषं शिरसि धारयेत् ॥४८२॥  
सनातनः-** शेषं निर्माल्यम् ॥४८२॥


### **अथ निर्माल्य-धारण-नित्यता **

पाद्मे श्री-गौतमाम्बरीष-संवादे—
> अम्बरीष हरेर् लग्नं नीरं पुष्पं विलेपनम् ।
> भक्त्या न धत्ते शिरसा श्वपचाद् अधिको हि सः ॥४८३॥


### **अथ श्री-भगवन्-निर्माल्य-माहात्म्यं **

स्कान्दे ब्रह्म-नारद-संवादे—
> कृष्णोत्तीर्णं तु निर्माल्यं यस्याङ्गं स्पृशते मुने ।
> सर्व-रोगैर् तथा पापैर् मुक्तो भवति नारद ॥४८४॥

**सनातनः-** निर्माल्यम् अनुलेपनादि ॥४८४॥
> विष्णोर् निर्माल्य-शेषेण यो गात्रं परिमार्जयेत् ।
> दुरितानि विनश्यन्ति व्याधयो यान्ति खण्डशः ॥४८५॥
> मुखे शिरसि देहे तु विष्णूत्तिर्नं तु यो वहेत् ।
> तुलसीं मुनि-शार्दूल न तस्य स्पृशते कलिः ॥४८६॥

किं च—
> विष्णु-मूर्ति-स्थितं पुष्पं शिरसा यो वहेन् नरः ।
> अपर्यूषित-पापस् तु यावद् युग-चतुष्टयम् ॥४८७॥

**सनातनः-** पुण्यं श्री-तुलस्यादि, अपर्युषित-पापः सद्यः सङ्क्षीण-पापः ॥४८७॥
> किं करिष्यति सु-स्नातो गङ्गायां भूसुरोत्तम ।
> यो वहेत् शिरसा नित्यं तुलसीं विष्णु-सेवितां ॥४८८॥
> विष्णु-पादाब्ज-संलग्नाम् अहो-रात्रोषितां शुभाम् ।
> तुलसीं धारयेद् यो वै तस्य पुण्यम् अनन्तकम् ॥४८९॥
> अहो-रत्रं शिरे यस्य तुलसी विष्णु-सेविता ।
> न स लिप्यति पापेन पद्म-पत्रम् इवाम्भसा ॥४९०॥

**सनातनः-** शिरे शिरसि; न लिप्यति, न लिप्यते ॥४९०॥

किं च—
> विष्णोः शिरः-परिभ्रष्टम् भक्त्या यस् तुलसीं वहेत् ।
> सिध्यान्ति सर्व-कार्याणि मनसा चिन्तितानि च ॥४९१॥

अपि च—
> प्रमार्जयति यो देहम् तुलस्या वैष्णवो नरः ।
> सर्व-तीर्थ-मयं देहं तत्-क्षनात् द्विज जायते ॥४९२॥

**सनातनः-** वैष्णव इत्यनेन श्री-भगवन्-निर्माल्य-तुलस्येति बोध्यम् ॥४९२॥

गारुडे—
> हरेर् मूर्त्य्-अवशेषं तु तुलसी-काष्ठ-चन्दनम् ।
> निर्माल्यं तु वहेद् यस् तु कोटि-तीर्थ-फलं लभेत् ॥४९३॥

नारद-पञ्चरात्रे—
> भोजननान्तरं विष्णोर् अर्पितं तुलसी-दलम् ।
> तत्-क्षनात् पाप-निर्मोक्तस् चान्द्रायण-शताधिकः ॥४९४॥

**सनातनः-** पापान्निर्मोकः निःशेषेण मुक्तिश् चान्द्रायण-शतादप्य् अधिक इति सवासनाशेष-पाप-सञ्चय-क्षपणात् ॥४९४॥

किं चान्यत्र—
> कौतुकं शृणु मे देवि विष्णोर् निर्माल्य-वह्निना ।
> तापितं नाशम् आयाति ब्रह्म-हत्यादि-पातकम् ॥४९५॥ 

**सनातनः-** निर्माल्यं प्रसाद-तुलस्यादि, तदेव वह्निस् तेन तापितं दग्धं सत् ॥४९५॥

एकादश-स्कन्धे (११.६.४६) श्री-भगवन्तं प्रत्य् उद्धवोक्तौ—
> त्वयोपयुक्त-स्रग्-गन्ध-वासो’लङ्कार-चर्चितः ।
> उच्छिस्त-भोजिनो दासास् तव मायां जयेम हि ॥४९६॥

अत एव स्कान्दे श्री-यमस्य दूतानुशासने—
> पादोदक-रता ये च हरेर् निर्माल्य-धारकाः ।
> विष्णु-भक्ति-रता ये वै ते तु त्याज्यः सु-दुरतः ॥४९७॥ इति । 

**विसर्जनं तु चेत् कार्यं विसृज्य-वरणानि तत् ।  
देवे तन्-मुद्रया प्रार्थ्य देवं हृदि विसर्जयेत् ॥४९८॥**

तथा चोक्तं—
> पूजितो’सि मया भक्त्या भगवन् कमल-पते ।
> स लक्ष्मीको मम स्वान्तं विश विश्रान्ति-हेतवे ॥४९९॥
> प्रार्थ्यैवं पादुके दत्त्वा सङ्गम् उद्वासयेद् धरिम् ।
> प्राणायामं षड्-अङ्गं च कृत्वा मुद्रां विसर्जनीम् ॥५००॥


### **अथ पूज-विधि-विवेकः   
अयं पूज-विधिर् मन्त्र-सिद्ध्य्-अर्थस्य जपस्य हि ।  
अङ्गं भक्तेस् तु तन्-निष्ठैर् न्यासादीन् अन्तरेष्यते ॥५०१॥  
सनातनः-** एवं क्रम-दीपिकाद्य्-उक्तानुसारेण प्रायः काम-पराणां पूजा-विधिं लिखित्वा इदानीं श्री-भगवद्-भक्ति-पराणां पूजा-विधिं तत्रैव विभज्य दर्शयति—अयमिति । पञ्चमादि-विलास-चतुष्टयेन लिखितोऽयं पूजाविधिः श्री-भगवद्-अर्चन-प्रकारः, जपस्य अङ्गं, क्रम-दीपिकाद्य्-अभिप्रेतस्य तत्-तत्-कामेन जपस्यैव तत्र प्राधान्यात् । कथम्-भूतस्य ? मन्त्रस्य सिद्धिः साधनं, सैव अर्थः प्रयोजनं यस्य तस्य, अतस् तत्-तत्-फलार्थं जपेन मन्त्र-साधनस्यैव विधेयत्वात् मन्त्रादीनां श्री-भगवता सहाभेदापादनार्थं तत्-तन्-न्यासादिकम् इति भावः । भक्तेर् नव-विधायास् तु अङ्गं यः पूजा-विधिः स च न्यासादीन् प्रकारान् अन्तरा विनैव भक्ति-निष्ठुर् इष्यते । आदि-शब्देन आवाहनादि-कतिपय-मुद्रादि च । भक्ति-परैः साक्षाद् भगवद्-बुद्ध्या श्री-मूर्त्यादि-पूजने न्यासाद्य्-अयोगाद् इत्येषा दिक् ॥५०१॥

**तत्र देवलये पूज नित्यत्वेन महाप्रभोः ।  
काम्यत्वेन्âपि गेहे तु प्रायो नित्यतया मता ॥५०२॥  
सनातनः-** भक्त्य्-अङ्ग-पूजा-विधौ च देवालय-निज-गृह-भेदेन कथञ्चिद् भेदम् अपि परं दर्शयति—तत्रेति । तस्मिन् भक्त्य्-अङ्ग-पूजा-विधौ या देवालये निज-गृहात् पृथक्त्वेन केवलं भगवद्-अर्थं स्वयं निर्मिते मन्दिरे पूर्व-सिद्धे वा देव-कुलादौ महाप्रभोः श्री-भगवतः श्री-कृष्णस्य पूजा, सा तद्-उपासकानां नित्यत्वेन काम्यत्वेनापि मता भक्ति-निष्ठैः । एकादशी-व्रतादिवद् इत्यत्र दृष्टान्तो दृष्टव्यः । महाप्रभोर् इति नित्यत्वे काम्यत्वे च हेतुर् उन्नेयः, तस्यैवापूजने महा-दोष-श्रवणात्, पूजने चाशेष-वाञ्छित-वाञ्छातीत-फल-सिद्धेश्च । तत् सर्वम् अग्रे तत्-प्रकरणे व्यक्तं भावि । गेहे निज-गृहे च या पूजा, सा प्रायो नित्यत्वेनैव मता । एवं देवालये पूजाया नित्यतयावश्य-कर्तव्यत्वाद् अकरणे प्रत्यवायः । सम्पादनञ्च तस्याः केवलं कर्तव्यत्वेन श्री-भगवत्-प्रीत्य्-उद्देशेन वा । काम्यतया च तत्-तत्-फलापेक्षया यथा-विधि श्रेष्ठ-प्रेष्ठ-द्रव्य-समर्पणादि-कालानतिक्रमणम् अपराध-वर्जनादिकञ्च ज्ञेयम् । गृहे च नित्यत्वेन केवलम् अकरणे प्रत्यवाय-परिहारात् फलानुसन्धानाभावाच्च निज-नियम-परिपालनानुसारेण स्व-गृह-सिद्ध-द्रव्यार्पणादिकम् एवेति । यद्यपि अग्निहोत्रादौ नित्य-कर्मण्यपि सामान्यतो ब्रह्म-लोकादि-प्राप्तिः फलं, यथा श्रूयते, तथात्रापि परम-पद-प्राप्तिः फलम् अस्त्येव, तथापि सेवकस् तच्चाननुसन्धेयम् । केवलं कर्तव्यत्वेनैव कार्यम् इत्युक्तम् । प्राय इत्यनेन देवालयवद् गृहेऽपि कस्यचित् कदाचित् केनचित् कामेनापि पूजा सम्मतेति ॥५०२॥

**सेवादि-नियमो देवालये देवस्य चेष्यते ।  
प्रायः स्व-गेहे स्वच्छन्द-सेवा स्व-व्रत-रक्षया ॥५०३॥  
सनातनः-** तदेवाभिव्यञ्जयन् तत्-तद्-भेद-फलं लिखति—सेवादीति । देवस्य भगवतः सेवाया भक्ति-विशेषेण पूजाया नियमो यस्मिन् काले, येन द्रव्येण, यथा येन कत्रो कार्यतादि-रूपः, तथा यद्यत् प्रियतमं लोके यच्चातिप्रियम् आत्मनः (श्री।भा। ११.११.४१) इत्यादि-वचनानुसारेण तत्-तद्-द्रव्यार्पण-रूपश्च; तथा केवलं श्री-भगवद्-उद्देशेनैव यथा-कालं नित्य-नियमित-भोगार्पणादि-रूपश्च । आदि-शब्दात् अग्रे पृष्ठे वाम-भागे इत्यादि-वचनानुसारेण यस्मिन् स्थाने यथा नमस्कार्यमिति प्रणाम-नियमः; तथा यत्र भोजनादिकम् उपयुज्यते, तत्रैव तत् कर्तव्यम् इत्यादि-प्रकारको वाराहाद्य्-उक्त-देवालय-विषयकापराध-परिहारादि-नियमश् चेष्यते भक्ति-निष्ठैः; अन्यथा सम्यक् फलासिद्धेः । अतो व्रत-दिनेऽप्यन्य-दिनवद् भोग-समर्पणं सम्मतं स्यात् । एवं केचिद् द्वादश्यां दिवापि भगवतः स्वापनम् इच्छन्ति, निज-गृहे तु स्वच्छन्देन निजेच्छया वेष्यते । यदा यत्र येन द्रव्येण यथा सेवा कर्तुं शक्यते, तदा तत्र तेन तथा कार्या, न तु काल-देश-द्रव्यादि-नियमेनेत्यर्थः । गृहस्थानाम् अवश्य-कृत्य-कुटुम्ब-भरणादि-व्यापारपरतया निज-भृत्यातिथ्याद्य्-अपेक्षया च तत्-तन्-नियमासिद्धेः । अतो निज-परिवार-वैष्णवाभ्यागताद्य्-अपेक्षया भगवद्-अर्प्य-भोगस्य कदाचिद् बहुलताऽल्पता च स्यात् । तत्र च स्वस्य आत्मनो यद्-व्रतं नियमः वैष्णवत्वेन नित्यं वृन्ताक-मसुरादि-वर्जनं, दशम्यादौ क्षारादि-वर्जनं, चातुर्मास्यादौ शाकादि-कलिङ्गादि-वर्जनञ्च, तथा द्वादश्यनतिक्रमणादिकञ्च, तस्य रक्षया तत्-परिपालनानुसारेणेत्यर्थः । अतो व्रत-दिने केचिद् अन्नञ्च न समर्पयन्ति; एवं यदा यान्येवात्मोपभोग-योग्यानि, तदा तान्येव भगवते समर्प्याणीति भावः । यदि वा भक्ति-विशेषतः कदाचित् तानि समर्प्येरन्, तदा निज-व्रतापेक्षया स्वयं नोपयोक्तव्यानि, कस्मैचिद् वैष्णवाय देयानि, जले वार्प्याणि । एकान्तिभिश्च भाव-विशेषेण चेत् तानि स्वयम् उपयुज्येरन्; ततश्च तेषां व्रतादावनधिकारान्न कोऽपि दोषो घटेतेत्य् अग्रे लेखम् एव । प्राय इत्यनेन च देवालय इव भक्ति-विशेषेण कस्यचित् कदाचित् कश्चित् सेवा-नियमोऽभिप्रेतः । एतच्च लौकिकेन सेवा-शब्देनापि लौकिक-बन्धुवत् श्री-भगवति सूचिचेन भाव-विशेषेणानुमतमेव । यद्यपि स्व-व्रत-रक्षयेत्यत्रापि प्रायः शब्द-सम्बन्धे कृते कदाचित् कस्यचिद् भक्ति-विशेषेण निज-व्रतानादरश् चापद्यते, तथापि कृष्णस् तस्य पराङ्मुख इत्यादि-वचनात् कार्तिकादि-व्रताकरणे महादोष-श्रवणात्, वैष्णवैः स्वव्रतं परिपाल्यम् एवेति तथा न व्याख्येयम् । किञ्च, यद्यपि गृहेऽपि पूजापराध-वर्जनादिकम् अपेक्ष्यते, तथापि उच्चैर्भाषा मिथोजल्प इत्याद्य् अपराधानां प्रायो गृहे वर्जनस्याशक्यत्वात् तत्-तन्-नियमो न सम्भवेद् इति ज्ञेयम् । इत्थं चैक-कालं द्वि-कालं वेत्यादि-वचनात् एक-कालमपि पूजा; तथा निज-गृह-प्रदेशे समावेशेन यत्र कुत्रापि भगवते नमस्कारः, श्री-भगवत्-पुरतो भोजनञ्चोपपद्यते । एवम् अन्यद् अप्य् ऊह्यम् । एवमेव सर्वम् अविरुद्धम् अनवद्यञ्च स्यात् । अन्यथा द्वात्रिंशद्-अपराधेषु भगवद्-अग्रतो भोजन-निषेधस्य नैवेद्यशेषं तुलसी-विमिश्रितम् इत्यादौ मुरारेः पूरतो भोजने महागुणतया विधानस्य चेत्यादेर् बहुल-विरोधापत्तेर् इत्येषा दिक् ॥५०३॥

किं च विष्णु-धर्मोत्तरे—
> घृतेन स्नपितं देवं चन्दनेनानुलेपयेत् ।
> सित-जात्याश् च कुसुमैह् पूजयेत् तद्-अनन्तरम् ॥५०४॥
> श्वेतेन वस्त्र-युग्मेन तथा मुक्ता-फलैः शुभैः ।
> मुख्य-कर्पूर-धूपेन पयसा पायसेन च ॥५०५॥
> पद्म-सूत्रस्य वर्त्त्या च घृत-धूपेन चाप्य् अथ ।
> पूजयेत् सर्वथा यत्नात् सर्व-काम-प्रदार्चनम् ॥५०६॥
> कृत्वेमं मुच्यते रोगी रोगात् शीघ्रम् असंशयम् ।
> दुःखार्तो मुच्यते दुःखाद् बद्धो मुच्येत बन्धनात् ॥५०७॥
> राज-ग्रस्तश् च मुच्येत तथा राज-भयान् नरः ।
> क्षेमेण गच्छेद् अध्वानम् सर्वानर्थ-विवर्जितः ॥५०८॥ इति । 

इति श्री-गोपाल-भट्ट-विलिखिते श्री-भगवद्-भक्ति-विलासे

प्रातर्-अर्चा-समापनो नामाष्टमो विलासः ।
