+++
title = "Chaitanya chanrodayam"
+++

śrī-śrī-kavi-karṇapūra-gosvāminā viracitaṁ


# śrī-caitanya-candrodayam

Texts used :

A. (ed.) Manindranath Guha. With anonymous notes. 2<sup>nd</sup> edition. 1378 (bangabda) 1971.

B. (ed.) Ramachandra Mishra. Varanasi: Chowkhamba Sanskrit Series (Haridas Sanskrit Granthamala 267), 1966.

N.B. The numbering in red comes from edition A above. This edition contains anonymous Sanskrit notes, probably taken from the margins of a manuscript. They are not of much use, so only portions of this material has been added here. The numbering system seems to have no logical consistency, so it is only added for those who wish to refer to Guha’s edition.

**Contents :**



1. svānandāveśaḥ
2. sarvāvatāra-darśanam
3. dāna-vinodaḥ
4. sannyāsa-parigrahaḥ
5. advaita-pura-vilāsaḥ
6. sārvabhaumānugrahaḥ
7. tīrthāṭanam
8. pratāparudrānugrahaḥ
9. mathurā-gamanaṁ
10. mahā-mahotsavaḥ 

--o)0(o--


# śrī-caitanya-candrodayam

(1)


### prathamo’ṅkaḥ


## svānandāveśaḥ 


    nidhiṣu kumuda-padma-śaṅkha-mukhyeṣv 


    aruci-karo nava-bhakti-candra-kāntaiḥ |


    viracita-kalikoka-śoka-śaṅkur


    viṣaya-tamāṁsi hinastu gauracandraḥ ||1|| 1[^1]

nāndy-ante **sūtradhāraḥ **: alam atiprasaṅgena | bho bhoḥ ! samākarṇyatām[^2] | adyāhaṁ ratnākara-velā-kandalita-dalita-kajjalojjvalan-mahā-nīlamaṇi-kandalasya nīla-giri-darīdṛśyamāna-ghana-dalamāla-taru-kaḍambasya gabhīratara-koṭara-mahāvaṭa-baṭa-nikaṭa-prakaṭa-pramada-mātaṅgasya bhagavataḥ śrī-puruṣottama-devasya[^3] guṇḍicā-yātrāyāṁ sakala-dig-vidig-vihāri-hāri-nara-nikara-mukhara-mukha-ramamāṇa-jaya-jaya[^4]-dhvani-dhvanita-jagad-aṇḍa-bhāṇḍa-kuhare pramoda-modamāna-mānasa-rasāvibhakta-bhakta-jana-janita-bhagavat-kīrtana-kutūhala-halahalā-svāna-svānandita-dig-vadhū-nikare sa-vimarda-mardala-sāhacarya-lampaṭa-paṭaha-mahāpaṇa-paṇava-svana-svanalpa-ḍhakkāra-gabhīratara-bherī-bhāṅkṛti-dundubhi-duṅkāra-kāraṇāny aśabdāgraha-grahila[^5]-niravadhi-vadhirāyamāṇa-jana-nikare kvacana samaye sevādhikāritayā ratayā samupasīdatā sīdatā ca bhagavac-chrī-kṛṣṇa-caitanya-tanyamāna-tirobhāva-bhāva-bhāvita-mānasāruṣā paruṣāpad-daśā-vaśād aśāta-śāta[^6]-vaimukhyena vai mukhyena hetunā tathāvidhe’pi paramānande mānaṁ deyam api na kurvatāvatāvani-bhṛtā-nibhṛtābhilāṣeṇa gajapatinā pratāparudreṇādiṣṭo’smi | yathā—haṁho cāraṇācārya ! 2[^7]


    so’yaṁ nīla-girīśvaraḥ sa vibhavo yātrā ca sā guṇḍicā


    te te dig-vidig-āgatāḥ sukṛtinas tās tā didṛkṣārtayaḥ |


    ārāmāś ca ta eva nandana-vana-śrīṇāṁ tiraskāriṇaḥ


    sarvāṇy eva mahāprabhuṁ bata vinā śūnyāni manyāmahe ||2|| 3[^8]

tad idānīṁ prema-saubhagavato bhagavato yatīndrasya tasyaiva guṇa-parimalodgāra-sāreṇa rasāreṇa kenāpi prayogeṇa śubhavatā bhavatāham ānandanīyaḥ | 4[^9] yataḥ— 


    priyasya sākṣād aviloka-janyāṁ 


    bādhāṁ viṣoḍhuṁ nahi ko’py upāyaḥ |


    suhṛdbhir uktād athavābhinītād 


    ṛte tadīyād guṇa-samprayogāt ||3|| iti | 5[^10]

tad avaśyam atra prayatanīyam[^11] | citraṁ caitat—


    nirdhūmo’py anumīyate pratidiśaṁ yasya pratāpānalaḥ 


    sādhūnāṁ sukhado vipakṣa-śalabha-vyūhasya dāhoddhuraḥ |


    prāg eva sphuṭane viśaṅkita-dhiyā yasyoṣmaṇāṁ prakramaiḥ 


    śrīśenāvaraṇair akāri bahubhir brahmāṇḍa-lepo bahiḥ ||4|| 6[^12]

so’yaṁ mūrtimān iva nivahībhūtaḥ parākramaḥ krama-samupacīyamāna-bhagavad-bhāva-svabhāva-svayam-āvirbhūta-śānti-rasāvagāha-nirdhūta-rajas-tamastayāstayāvidyayā śama iva śarīrī pareṣām api manasi na sidhyantīṁ viṣaya-vāsanāṁ karoti | tad adhunā dhunānaḥ sandehaṁ dehaṁ ca kṛtārthayann ayam ahaṁ śrī-nāthenānugṛhītena tasyaiva bhagavato ’vato nija-karuṇāṁ śrī-kṛṣṇa-caitanyasya priya-pārṣadasya śivānanda-senasya tanujena nirmitaṁ paramānanda-dāsa-kavinā vināśita-hṛt-kaṣāya-timiraṁ śrī-caitanya-candrodayaṁ nāma nāṭakam abhinīya samīhita-hitam asya nṛpateḥ kariṣyāmi | (agre’valokya) bho bhoḥ! ita itaḥ | 7[^13]

(praviśya) **pāripārśvikaḥ:** bhāva ! āścaryam āścaryam |

**sūtradhāraḥ: **māriṣa ! kiṁ tat ?

**pāripārśvikaḥ:** etāvaty api bhagavataḥ śrī-nīlācala-calad-ānanda-kandasya syandana-yātrā-paramānande katipaye sukhoparama-parama-vimanaskāntam askāṇḍa-bhāṇḍam iva brahmāṇḍaṁ manyamānā vilapantaḥ santi | 8[^14] tathā hi—


    aho so’yaṁ nīlācala-tilaka-yātrāvadhir iyaṁ


    navodyāna-śreṇīr atha vijaya-vartmāpi tad idam | 


    dahaty uccaiḥ pitta-jvara iva dṛśau kṛtati manaḥ


    khalānāṁ vāṇīva vyathayati tanuṁ hṛd-vraṇa iva ||5|| 9[^15]

tat kathaya, kim atra rahasyam ?

**sūtradhāraḥ: **māriṣa ! dhanyo’si | yasya te te kilānayor nayanayor nayana-sāphalya-kāriṇaḥ parama-bhāgavatā batādya gocarībhūtā bhūtāraṇa-kṛtaḥ | 

**pāripārśvikaḥ: **bhāva ! ke’mī ?

**sūtradhāraḥ: **śrī-kṛṣṇa-caitanya-priya-pārṣadāḥ |

**pāripārśvikaḥ: **bhāva ! ko’sau caitanya-gosvāmī ?

**sūtradhāraḥ: **māriṣa ! adyāpi jananī-jaṭhara-piṭhara-pihita evāsi, yad idaṁ śrī-mahāprabhos tasya nāma nāma ca na śrutam ? śrūyatām—


    āścaryaṁ yasya kando yati-mukuṭa-maṇir mādhavākhyo munīndraṁ


    śrīlādvaita-prarohas tribhuvana-viditaḥ skandha evāvadhūtaḥ |


    śrīmad-vakreśvarādyā rasa-maya-vapuṣaḥ skandha-śākhā-svarūpā


    vistāro bhakti-yogaḥ kusumam atha phalaṁ prema niṣkaitavaṁ yat ||6|| 10[^16]

api ca—


    brahmānandaṁ ca bhittvā vilasati śikharaṁ yasya yatrātta-nīḍaṁ


    rādhā-kṛṣṇākhya-līlā-maya-khaga-mithunaṁ bhinna-bhāvena hīnam |


    yasya cchāyā bhavādhva-śrama-śamana-kārī bhakta-saṅkalpa-siddher


    hetuś caitanya-kalpa-druma iha bhuvane kaścana prādurāsīt ||7|| 11+

**pāripārśvikaḥ: **bhāva ! kiṁ prayojano jano’dūro’yam avatāraḥ ?

**sūtradhāraḥ: **māriṣa ! avadhehi vadhe hi manaso nirviśeṣe’śeṣe pare brahmaṇi laya eva paraḥ puruṣārthas tat-sādhanaṁ dhanaṁ hi kevalam advaita-bhāvaneti sarva-śāstra-pratipādyatvenādyatvenāpi manvānānāṁ viduṣāṁ sva-matāgraha-graha-gṛhītānām anākalitaṁ tatra tatraiva śāstreṣu gūḍhatayoḍhatayottamatvena sthitam api saccidānanda-ghana-vigraho nitya-līlo’khila-saubhagavān bhagavān śrī-kṛṣṇa eva sa-viśeṣaṁ brahmeti tattvaṁ tasyopāsanaṁ samandanādy-upagītam avigītam avikalaḥ puruṣārthas tasya sādhanaṁ dhanaṁ nāma nāma-saṅkīrtana-pradhānaṁ vividha-bhakti-bhakti-yogam āvirbhāvayituṁ bhagavān śrī-kṛṣṇa-caitanya-rūpī bhavann āvirāsīt || 12

**pāripārśvikaḥ: **bhāva ! kiṁ teneha tene hariṇā svābhimata-mata-vyāñjako granthaḥ ? 13

**sūtradhāraḥ: **yadyapi ko na veda veda-kartṛtvaṁ bhagavatas tathāpi khalv antaryāmī yām īhate preraṇām | na khalu sā bāhyopadeśato deśato vā kālataś ca paricchinnā bhavitum arhati || 14

**pāripārśvikaḥ: **bhāva ! tarhi kathaṁ tatraivodāra-mate ramate na sarvaḥ ?

**sūtradhāraḥ: **māriṣa ! vividha-vāsanā sa-nātho hi loke lokottare vartmani kathaṁ sarva eva pravartātama ? vāsanā-baddha śraddhā śrayati hi bhedakatāṁ mater iti | 15

**pāripārśvikaḥ: **bhāva ! bhakti-yogo yo’gocaraḥ śāstra-kṛtām, sa ca sa-camatkāraṁ jñānam eva janayati, tasya brahma-kaivalyaṁ balyaṁ phalam iti ko bhedaḥ ?

**sūtradhāraḥ: **māriṣa ! 


    evaṁ-vrataḥ sva-priya-nāma-kīrtyā


    jātānurāgo druta-citta uccaiḥ |


    hasaty atho roditi rauti gāyaty


    unmāda-van nṛtyati loka-bāhyaḥ ||8|| [Bhā.pu. 11.2.40]

ity ādinā bhagavan-nāma-saṅkīrtanādi-rūpasya bhakti-yogasya yo’gasya rati-janaka-bhāvaḥ, sa khalu pārṣada-bhāvaṁ bhāvaṁ bhāvam adhitiṣṭhate | tathā ca—tair darśanīyāvayavaiḥ [Bhā.pu. 3.25.36] ity ādau || 16


    paśyanti te me rucirāṇy amba santaḥ


    prasanna-vaktrāruṇa-locanāni |


    rūpāṇi divyāni vara-pradāni


    sākaṁ vācaṁ spṛhaṇīyāṁ vadanti ||9|| [Bhā.pu. 3.25.35] 

iti tad-rūpataiva teṣāṁ mokṣo, na tu kaivalyam ata ta evam ūcire kapilādāḥ—bhaktir siddher garīyasī [bhā.pu. 3.25.32] iti | ataḥ khalu kalau nāma nāma-saṅkīrtanam eva puruṣārtha-sārthanārtha-sārthakatā-tiraskāri puruskāri ratyākhyā bhāvasya || 17

**pāripārśvikaḥ: **bhāva ! bhāvātmakaṁ vacanam idam atīva vismāpakam | yato bhagavan-nāma muktim eva janayatīti śāstram | tad anyathā ced ucyate | vastutas tu nārāyaṇeti mriyamāṇa iyāya muktim [bhā.pu. 6.3.24] iti śrūyate | 18

**sūtradhāraḥ: **(vihasya) mukti-śabdo’tra pārṣada-svarūpa-paraḥ | yatas tatraiva sadyaḥ svarūpaṁ jagṛhe bhagavat-pārśva-vartinām [bhā.pu. 6.3.43] iti |  idam eva śrī-kṛṣṇa-caitanya-matam anya-matam apāstaṁ karoti | anutiṣṭhanti caitat sukṛtinaḥ kṛtinaḥ | atas tad avatāreṇa kalir apy ayaṁ kṛtārthaḥ | 

**pāripārśvikaḥ: **katham etat ?


    kalau na rājan jagatāṁ paraṁ guruṁ


    tri-loka-nāthānata-pāda-paṅkajam |


    prāyeṇa martyā bhagavantam acyutaṁ


    yakṣyanti pāṣaṇḍa-vibhinna-cetasaḥ || [bhā.pu. 12.3.43] 


    iti nindā-śravaṇāt | 20

**sūtradhāraḥ :** tat tu śrī-kṛṣṇāvatārataḥ pūrva-pūrva-kali-param | anyathā—


    kalau janiṣyamāṇānāṁ duḥkha-śoka-tamo-nudam |


    anugrahāya bhaktānāṁ supuṇyaṁ vyatanod yaśaḥ || [bhā.pu. 9.24.61]


    kṛtādiṣu prajā rājan kalāv icchanti sambhavam |


    kalau khalu bhaviṣyanti nārāyaṇa-parāyaṇāḥ || [bhā.pu. 11.5.38]

ity ādīni bhāvi-caitanyāvatāra-parāṇi vacanāni virudhyeran ? 21

**pāripārśvikaḥ :** katham etān na bādhate kaliḥ ?


    kṛṣṇa-pakṣe’nudivasaṁ kṣayam āpnoti yaḥ sadā |


    doṣākaro bādhatāṁ kiṁ sa vai viṣṇu-padāśritān ||13||

**nepathye:** kas tvaṁ bho doṣākaratvena māṁ jugupsayan sudhākaram upasthāpayasi ?

**sūtradhāraḥ **: (nipuṇaṁ nibhālya) māriṣa ! yathā-prastāva-mayam amarṣotkarṣyotka-hṛdayo’dayodayo hy adharmeṇa priya-sakhena samam ita evābhivartate | tad ito’pasarāvaḥ || 23

iti niṣkrāntau |

**prastāvanā |**

 --o)0(o--

(tataḥ praviśaty adharmeṇopāsyamānaḥ kaliḥ |)

**kaliḥ : **sakhe adharma ! satyam evāha cāraṇācāryaḥ |

**adharmaḥ :** kiṁ tat ? (kaliḥ *kṛṣṇa-pakṣe *ity ādi punaḥ paṭhati |) 

**kaliḥ :** sakhe yugarāja ! doṣākaraḥ iti bhavantam evākṣiptavn ayam adhamaḥ | āḥ pāpa kuśīla-kuśīlava ! śṛṇu re !


    śaucācāra-tapaḥ-kṣamā-śama-damaiḥ sārdhaṁ vivekādibhiḥ |


    sāmantair api yena dharma-nṛpatir nirmūlam unmūlitaḥ |


    ye dṛṣṭyaiva punanti te’pi sahasaivāndhīkṛtās tat-priyā


    yenaikena mayā sa yasya vaśagaḥ so’yaṁ kalir nindyate ||14||

tiṣṭha re pāpa ! tiṣṭha tiṣṭha |


    yato dharmas tataḥ kṛṣṇo


    yataḥ kṛṣṇas tato jayaḥ |


    dharmābhāve kutaḥ kṛṣṇaḥ


    pakṣe yasya kaleḥ svayam ||15|| 24

**kaliḥ :** sakhe ! nāyam ākṣipyatām | avadhāraya | yataḥ—


    gataḥ sa kālo mama sāmprataṁ sakhe 


    hata-prabhāvo’smi kumārakād ataḥ |


    mahauṣadher aṅkura-nirgamād iva 


    kṣata-prabhas takṣaka-nāga-puṅgavaḥ ||16|| 25

**adharmaḥ :** yugarāja ! ko’sau kumārakaḥ | kiṁ kutsito mārakaḥ | kiṁ koḥ pṛthivyā vā mārakaḥ ?

**kaliḥ :** nobhayaṁ no bhayaṁ kartum īṣṭe | kintu,


    navadvīpe jagannātha-nāmno miśra-purandarāt |


    jātaḥ śacyāṁ kumāro’yaṁ mama marmāṇi kṛntati ||17|| 26

**adharmaḥ **(vihasya) **: **haṁho yugarāja !


    yasyoccair bhuja-daṇḍa-caṇḍima-mahā-mārtaṇḍa-tejo-bhayān


    mūko ghūka ivādri-kandara-gataḥ pādaika-śeṣo vṛṣaḥ |


    sa tvaṁ mad-vidha-bhṛtya-sevita-pado bhūd eva bālād ato


    bhītiṁ vindasi hanta ko’yam atulaś cittasya te vibhramaḥ ||18|| 27

**kaliḥ :** sakhe ! nāyaṁ kevalo bhū-deva-bālaḥ | api tu bāla-deva-devaḥ | tathā hi—


    hari hari hari-bhakti-yoga-śikṣā


    sarasa-manā jagad eva niṣpuṇānaḥ |


    harir iha kanakābja-kānta-kāntiṁ


    divja-bhavane’vatatāra bala-līlaḥ ||19||

tathā ca—


    jāyamānaḥ pūrṇimāyām uparāga-cchalena yaḥ |


    grāhayāmāsa yugapad dharer nāma jagaj-janān ||20|| 28

**adharmaḥ :**  ayam api te bhramaḥ | yad idaṁ kāka-tālīya-nyāyenopapannam anyathā kalpayasi | śṛṇu bhoḥ śṛṇu –


    mahāprabhāvāḥ sumahā-sahāyāḥ


    kva yūyam uccaiś cira-baddha-mūlāḥ |


    kvāyaṁ kaḍambo dvija-vaṁśa-jātas


    tato’pi bhīḥ ko’yam aho bhramas te ||21|| 29

**kaliḥ :** sakhe ! yathārtham ākalaya—


    svayaṁ prakāśāḥ kila kāla-deśa-


    vayo’nvayādau na hi savyapekṣāḥ |


    udyāta-mātraḥ khalu bāla-sūryo 


    gāḍhaṁ tamas-kāṇḍam apākaroti ||22||

nāpy ayam asahāyaḥ | yataḥ khalu svāvatārāt pūrvam evāyam avani-tale priya-pārṣada-nivāhān āvirbhāvayāmāsa || 30 tathā hi—


    advaitācārya-varyo bhagavad-anavamaṁ śāmbhavaṁ dhāma sākṣān


    nityānandāvadhūto maha iha mahitaṁ hanta śāṅkarṣaṇaṁ yaḥ |


    śrīkānta-śrīpatibhyām api saha vijayī śrīla-rāmeṇa sārdhaṁ


    ko’pi śrīvāsa-nāmā dvija-kula-tilako nāradīyaṁ hi tejaḥ ||23|| 31

api ca—


    ācārya-ratna-haridāsa-murāri-gaṅgā-


    dāsādayaḥ saha-gadādhara-paṇḍitādyāḥ |


    vidyānidhi-prabhṛtayo’pi ca vāsudevā-


    cāryādayaḥ saha mukunda-mukhās tathānye ||24||

api ca—


    śrī-vakreśvaravān nṛsiṁha-sahitaḥ śuklāmbareṇāyutaḥ


    śrī-dāmodara-śaṅkarau ca jagadānandaṁ ca mukhyaṁ dadhat |


    nānā-bhāva-vilāsa-lāsya-rasikaḥ premāspadānāṁ gaṇo


    yad bālyāvadhi bāndhavaḥ sa jagati trāṇāya bhūmiṁ gataḥ ||25|| 32

**adharmaḥ :**  yugarāja ! kathaya katham ayam īśvara iti niraṇāyi |

**kaliḥ :** sakhe ! sakala-janāntaḥ-karaṇākarṣitvaṁ hi bhagavato’sādhāraṇaṁ liṅgam ānandamayatvāt | ānanda-mayo hi jīvān ānadayitum arhati, yathā pracura-dhanaḥ param api dhaninaṁ karoti | etāvantaṁ hi pārameśvaraṁ liṅgam asya, yad bāla eva sakala-jana-citta-camatkāra-kārakaḥ || 33

tathā hi—


    śiva śiva śiśutāyām eva gāmbhīrya-dhairya-


    smṛti-matir atividyā-mādhurī-snigdhatādyāḥ | 


    nikhila-jana-viśeṣākarṣiṇo ye guṇās tair


    iha na vidadhatāṁ ke viṣṇur ity eva buddhim ||26|| 34

**adharmaḥ : **anaikāntikam idam | prakṛṣṭa eva kaścij jīvo bhavatu |

**kaliḥ :** maivam | 


    yad yad vibhūtimat sattvaṁ śrīmad ūrjitam eva vā |


    tat tad evāvagaccha tvaṁ mama tejo’ṁśa-saṁbhavam || [ṅītā 10.42]

iti bhagavataḥ sāmānyenoktes tathā-vidhāyutāyuta-guṇa-gaṇavattayā bhagavattaivāsya siddheti vayam eva pramāṇaṁ yad vayaṁ jīvato na bibhīmaḥ | 35

**adharmaḥ :** yugarāja ! sa kila kṛtodvāha iti śrūyate ?

**kaliḥ :** atha kim | 


    avatarati jagatyām īśvare hanta tasyāpy


    avatarati hi śaktiḥ kāpy asau rūpiṇī śrīḥ |


    anukṛta-nara-līlāṁ tām urīkṛtya nītvā


    katipaya-dinam antardhāpayāmāsa devaḥ ||28|| 36

tathā ca tasyā mānuṣī-bhāvaḥ devatve deva-rūpā sā mānuṣatve ca mānuṣī [ViP 1.9.143] iti | kiṁ ca—


    bhuvo’ṁśa-rūpām aparāṁ ca viṣṇu-


    priyeti vittāṁ pariṇīya kāntām |


    vairāgya-śikṣāṁ prakaṭīkariṣyan


    hāsyaty athaināṁ sa navāṁ navīnaḥ ||29|| 37

api ca—


    asyāgrajas tv akṛta-dāra-parigrahaḥ san


    saṅkarṣaṇaḥ sa bhagavān bhuvi viśvarūpaḥ |


    svīyaṁ mahaḥ kila purīśvaram āpayitvā


    pūrvaṁ parivrajita eva tirobabhūva ||30|| 38

**adharmaḥ :** (kṣaṇaṁ vicintya svagatam) aho kaṣṭam iva pratibhāti | pratibhātirekeṇaivāham anyathā-kurvann asmi | kintu, 


    glapayati hṛdayaṁ me sraṁsayaty aṅgam aṅgaṁ


    vidhuvayati vidheyaṁ sarvam evendriyāṇām |


    smṛtim ahaha lunīte hanta dhairyaṁ dhunīte


    na hi mahad abhidhānād asti me kaṣṭam anyat ||31|| 39

**kaliḥ :** sakhe ! anubhūtam idānīm anubhūyatām anubhūyatām |

**adharmaḥ : **sakhe ! asty upāyo’pāyojjhitaḥ kaścid asya parābhavāya, bhavāya cāsmākam |

**kaliḥ : **sakhe ! ko’sau ?

**adharmaḥ : **sakhe ! 


    kāmādayo ye ṣaḍ amī amātyās


    teṣam aśakyaṁ na hi kiñcid āste |


    yeṣām akhaṇḍād bhuja-daṇḍa-darpād


    ekātapatraṁ tava viśvam eva ||32|| 40

samprati ca te dig-vijayataḥ ṣaḍ eva nivṛttāḥ santi | ekaike khalu ekaikāṁ diśaṁ vijitya niṣkaṇṭakam eva jagat kṛtvā svāminas tava pāda-mūlam adhunā dhunānāḥ sandehaṁ samāgamiṣyanti | tān evāsya parābhavāya sarvān eva yugapan niyojayiṣyāmaḥ | tathā hi teṣāṁ parākramaṁ varṇayāmaḥ—


    yad dor-darpāt svayam upagataḥ padma-yoniḥ sva-putrīm


    ātmārāmo’pi ca paśupatir mohinīṁ dhāvati sma |


    so’yaṁ kāmas tribhuvana-jaye yasya vikhyātir uccaiḥ


    strīṇāṁ krīḍotava iva pare tatra ke’mī varākāḥ ||33|| 41

**kaliḥ :** sakhe ! ajño’si bhagavattāyāḥ—


    nārāyaṇasyaiṣa purā parābhave


    gataḥ svayaṁ tena parājito’bhavat |


    na vai jagan-mohana-mohanaṁ hariṁ


    dehaṁ-bhṛto mohayituṁ tam īśate ||34|| 42

tathāpi te mayaiva niyuktāḥ santi | pratijñātaṁ ca taiḥ sati śiśutāpagame’smābhir ayaṁ parābhavanīya iti tad apy asambhāvyam eva | yataḥ—


    ārambha eva vayaso’bhinavasya navyāṁ


    lakṣmīm iva dyutimayīṁ sa vihāya bhāryām |


    sampālayan nija-nideśam atho gayāyāṁ


    jātaś cakāra janakasya pareta-kāryam ||35|| 43

api ca—


    tatraiva daiva-vaśataḥ samupeyivāṁsaṁ


    nyāsīndram īśvara-purīm urarīcakāra |


    śikṣā-gurur gurutayā daśa-varṇa-vidyām 


    āsādya mādhava-purīndra-vaśāṁ vaśīśaḥ ||36|| 44

api ca—


    āgatya sa sva-bhavanaṁ priya-sampradāyaiḥ


    śrīvāsa-rāma-haridāsa-mukhaiḥ parītaḥ |


    gāyan naṭan abhinayan virudann amandam


    ānanda-sindhuṣu nimajjayati trilokīm ||37|| 

katham atra kāma-varāko’vasaram upaitu ? 45

**adharmaḥ : **sakhe ! maivaṁ vādīḥ |


    ugrair ugrais tapobhiḥ śama-dama-niyamair dhāraṇā-dhyāna-yogair


    yuktāś cāpārameṣṭhyaṁ tribhuvana-vibhave charditān nāvabodhāḥ |


    kandarpādīnamitrān api sahajatayā durjayān eva jitvā


    yena spṛṣṭā nipetuḥ kathaya katham asau kena kopo vijeyaḥ ||38|| 46

**kaliḥ :** sakhe ! kopo varākas tasya kiṁ karotu ? tathā hi, ye khalu vividha-vidharma-narma-sacivayoḥ sa-prapañca-pañca-mahā-pāpa-pāpacyamānamānasayoḥ sakala-loko paplavamātra-mātrayoḥ parama-luṇṭākayoḥ kayościd brāhmaṇa-celayoḥ kucelayoḥ kukarma-karmaṭhayoḥ kadaryayoḥ saudaryayoḥ kapaṭa-paṭahākārayor jagannātha-mādhavābhidhānayor anayor aharahar atīva-vardhamāna-mānasa-malayoḥ sānugraha-graham ātmanaivāhūya pūrataḥ samānītayoḥ kilbiṣa-viṣa-lobhavadbhyāṁ bhavadbhyāṁ yad yadeno vyaraci, tad akhilam eva me’vadhāna-pūrvakaṁ dadatam iti gaditayoḥ kathaṁ katham api vismaya-camatkāra-kāraṇena kṣaṇaṁ sthagitayor anantaraṁ dadāveti nigadatoḥ karato jalaṁ gṛhītvā sadya eva dedīpyamānīkriyamāṇayor uditvara-tvaramāṇa-vipula-pulaka-kañcukayor ānanda-nanda-dīkṣaṇa-salilayoḥ kṛṣṇa kṛṣṇeti gadgada-gadana-ruddha-kaṇṭhayoś cira-samaya-samayamāna-manor nirmalatayā cira-samupasanna-bhakti-yoga-yogato gatoddāma-kāmādi-doṣayoḥ parama-bhāgavatānāṁ padavīm adhirūḍhayos tādṛśenānanda-vikāreṇa paśyataḥ syataḥ sandehaṁ sakalān eva janān citrārpitān ivāhanivāritam evākārṣīt | tasya khalu sakalāgha-lāghava-kāriṇaḥ kaṭākṣa-pāta-mātreṇaiva para-hṛdayād api kāmādi-ṣaḍ-vipakṣa-pakṣa-cchido bhagavataḥ krodha-vaśīkāraḥ kiṁ citram ? 47

(nepathye ānanda-kolāhalaḥ)

**adharmaḥ **(śrutam abhinīya)**: **sakhe! śrutam idam ? adya khalu śrī-vāsāvāsānantare yad ayam ānanda-kutūhala-halahalārāvaḥ śrūyate | tenānumitam amita-mahā-mahanīyaṁ tasyaiva kim api cetaś camatkāra-kārī-caritam unmīlati | 48

(punar nepathye ulūlu-dhvani-sahacaro vividha-vāditra-dhvaniḥ)

**kaliḥ **(nipuṇaṁ nibhālya)**:** aye ! satyam evāṇumitam asmādṛśā dṛśyamānam ivaitat | paśya bhūsura-surasa-taruṇī-gaṇa-mukham-mukharita-maṅgalolūlu-dhvaniḥ-sahacara-parama-paritoṣa-samuccaraj-jaya-jaya-nisvanānuvādi-vāditra-samūha-nirghoṣa-paripoṣa-viśṛṅkhala-śaṅkha-ghaṇṭā-ravair avaiyagryataḥ ? śravaṇāvaṭa-ghatamāna-sudhā-rasāsāra iva kaścana mahotsava-samayo’yam unmīlati, tad idam avaśyam eva nipuṇaṁ nibhālanīyam | (iti tathā karoti) 49

(punas tatraiva)—


    rāmārghādīny aram upahara śrīpate bhavya navyān


    kumbhān aṣṭottara-śatam upāsādaya tvaṁ javena |


    śrīkānta tvaṁ pratidiśa-vadhū-vargam anyāś ca dhanyā


    bhūdeva-strīr amara-sarito nīram abhyānayantu ||39||

**kaliḥ: **sakhe ! samyag alakṣi mayā yad ayaṁ śrīvāsaḥ sahodarān ādiśati | tathā manye tasyaiva viśvambhara-devasya prakaṭa-ghaṭamāna-nijāveśa-vikasvara-parama-prabhāvasya mahābhiṣeka-mahotsava-samārambhaḥ samujjṛmbhate || 50

**adharmaḥ :** yady ayaṁ svayaṁ sva-yantrita īśvara eva, tadā katham ādhunika āveśaḥ ?

**kaliḥ :** sakhe ! śrūyatām—


    nityo yadyapy ahaha balavān īśvarasyeśa-bhāvaḥ


    svādhīnatvāt tad api na sa taṁ sarvadaiva vyanakti |


    hantādatte kutuka-vaśato laukikīm eva ceṣṭāṁ 


    līlām āhuḥ parama-surasāṁ tasya tām eva tajjñāḥ ||40|| 51

(punar nepathābhimukham avalokya) sakhe! paśya paśya, tat-kālodita-dinakara-kiraṇa-nirbhara-parirabdha-jāmbunada-śikhari-śikhara-marīci-vīci-nicaya-ruci-mañjarībhir ilaāvṛta-varṣasyaika-khaṇḍam iva bhūsura-vara—śrīvāsa-vāsam akhila-jana-locana-gocarīkurvann iva nivahī-bhūtānanda-mahonmadiṣṇur iva yugapad uditvara-samuddāma-vidyud-dāma-vidyuddāma-puñja iva bhagavad-geham anupraviśya viśāla-śālagrāmādi-paryaṅkam adhiruhya śālagrāmādikam ekato’vakṣipya samupaviṣṭaḥ sakalair eva sa-sambhrama-bhramaṇam itas tato dhāvadbhiḥ savipula-pulakāśrubhir ānayadbhiḥ pūrvoddiṣṭāni pūjopakaraṇāni karaṇāniyata-pāṭavair iva vaividha-rūpa-viṣaya-vāsanāśa-viśadāntarair abhito’bhitaḥ parivavre | 52

(punar **nepathye**)


    kuruṣa surabhīr apas tvam iha rāma śaṁśodhita


    mukunda racaya svayaṁ tvam abhiṣeka sāmagrikām |


    gadādhara vidhatsva bho vasana-mālya-bhūṣādikaṁ


    mayāyam abhiṣekṣyate harir ihaiva khaṭvopari ||41|| 53

**kaliḥ** (nepathyābhimukhaṁ parito’valokya) sakhe ! paśya paśya—


    yānty āyānti ca hanta maṅgala-ghaṭa-vyagrāgra-hastāḥ striyo


    yā etāḥ paritaḥ purāt suradhunīṁ tat kūla-mūlāt puram |


    tāsāṁ vāci tad īhitaṁ nayanayor asraṁ tanau vepathur


    dhammille ślathatā kapola-phalake romāñca ity adbhutam ||42|| 54

**adharmaḥ :** sakhe ! dhammille ślathatā tad etad akhilaṁ kāmasya visphūrjitam ity eva bhaṇyatām | yataḥ—


    yatra yatra hariṇī-dṛśāṁ kramas 


    tatra tatra madanasya vikramaḥ |


    sva-prakarṣa-jananīṁ vinā camūṁ


    kevalo jayati kiṁ camūpatiḥ ||43|| 55

(punar nepathye tumula-nirghoṣa-poṣakaḥ puruṣa-sūkta-pārāyaṇa-surasaḥ kalakalaḥ)

**kaliḥ **(nirvarṇya)**: **aho atyadbhutam |


    ete brahma-kamaṇḍalor iva ghaṭān niḥsyandamānair muhuḥ


    svargaṅgā-jala-nirjharair avirala-klinnāt sumeror iva |


    gaurāṅgasya śarīrato nipatatāṁ bhūmaṇḍalocchvāsināṁ


    niḥsyandāḥ sumahābhiṣeka-payasāṁ sasruś catasro diśaḥ ||45|| 57

api ca abhiṣiktasya niḥsārita-sāritarābhiṣeka-kīlālasya lālasyamāna-vasana-paridhāpana-paṇana-śobhamānasya mānasya paritoṣa-viśeṣeṇāviśeṣeṇānuliptasya bhakta-janaiḥ kaiścana kṛtālaṅkaraṇasya karaṇaspadena kair api paridhāvita-caraṇa-kamalasya jvalana-dhauta-kaladhauta-kalayā nīrājita-rājita-gaura-mahasā mahaso’sūyamāna-mahimnaḥ śrī-viśvambharasya bharasyadena premṇāṁ sarvair eva pāda-padmopakaṇṭhe  yathāvaibhavaṁ vaibhavaṁ puraskṛtyādvaitaṁ dvaitaṁ pūrayadbhiḥ kanaka-maṇi-vasanādīny upaḍhaukyante | 58[^17]

**adharmaḥ :**sakhe! ayam avasaro lobhasya | yataḥ


    dhariya-dhvaṁsī pariṇati-sukha-dveṣiṇo hrī-virodhī


    jetuṁ śakyo bhavati nitarāṁ hanta kenāpi lobhaḥ |


    kṣīrāmbhodher mathana-janitaṁ ratna-bhūtasya ratnaṁ


    devo viṣṇuḥ kim api cakame kaustubhaṁ ca śriyaṁ ca ||46|| 59[^18]

**kaliḥ :** nāyaṁ tathā | (iti nibhālya) paśya paśya | eṣa khalu –


    na bhāṣate nekṣate ca na śṛṇoti ca kiṁcana |


    svānanda-stimitaḥ kintu tejasā param edhate ||47|| 60[^19]

**adharmaḥ :** sakhe ! iyam api madasyaiva rītiḥ |


    mukīkaroty alam amūkam aho anandham


    andhīkaroty avadhiraṁ vadhirīkaroti |


    yo’yaṁ balī sumanasaṁ vimanīkaroti 


    sa śrī-mado vada na kasya mahopahatyai ||48|| 61[^20]

tad alam atra cintayā | ekasyāvasare sarveṣām evāvasaro’numeyaḥ | eka-yoga-nirdiṣṭānāṁ saha vā pravṛttiḥ, saha vā nivṛttiḥ ity ādi | tena—


    anyontkarṣāsahatvān manasi malinatā kraurya-kāpaṭya-kārī


    yatrotpadyate taṁ hi pradahati sahasā koṭarāgnir yathāgam |


    yenākrāntāntarāṇāṁ khalu iti valate viśva-vikṣobhirkākhyā


    so’yaṁ mātsarya-nāmā tava saciva-varo vartate gūḍham atra ||50|| 62[^21]

**punar nepathye:** hanta bho advaita !


    aṣṭādaśaiva yāmāḥ kṣaṇa iva nāmābhavan yasya |


    tasminn ānanda-maye kum upacarāmo vayaṁ kṣudrāḥ ||51||

tad adhunā sarva eva tathā studhvam | yathāyaṁ sahajam api sāndram ānandaṁ pratanūkṛtya bhakta-vātsalyād bahir vṛttim ālambate | 63[^22]

**kaliḥ : **śrutaṁ sakhe śrutam ? bhaktā hi kevalam aiśvaryaṁ na sahante yad evaṁ śrīvāso nigadati | 

**adharmaḥ :** śrutam | kintu ebhir evāsyāntarvartī madaḥ prakhyāpyate, samantaraṁ mohaś ca | tathā hi—


    ānandaḥ sahajo bhaved yadi tadā nāsau vihātuṁ kṣamas


    tenāntarmada-meduro’tikapaṭād viśvaṁ tṛṇaṁ manyate |


    mohaś cet svajaneṣu nāsya kim aho teṣāṁ vaco gṛhyate

**kaliḥ :** vātsalyāt |

**adharmaḥ :** kṣudre moha itītaratra sa janair vātsalyam ity ucyate ||51|| 64[^23]

**kaliḥ :** ajña ! jīvāśrayo’yaṁ vicāraḥ | kṣudrākṣudratvasya jīva-gatatvād iti | (punar nepathyābhimukham avalokya) aho katham akasmād eva—


    advaita-pramukhāḥ patanti yugapat sarve kṣitau daṇḍavac


    chrīvāsādi-catuḥ-sahodara-vadhū-mukhyāḥ striyaś cākhilāḥ |

āṁ jñātam |


    vyākoṣāmbuja-mālike iva kṛpā-mādhvīka-niḥsyandike


    svānandormi-vinidrite vikacayāmāsāyam īśo dṛśau ||52|| 65[^24]

(punaś ciraṁ nirūpya) aho atyadbhutam |


    mac-cittā bhavateti vārida-ghaṭā-gambhīra-dhīra-svaraṁ


    bhāṣitvāṅghri-saroruhe bhagavatāmīṣāṁ śiraḥsv arpite |


    sāsraṁ sotkalikaṁ sa-vepathu sa-śītkāraṁ saromodgamaṁ


    sollāsaṁ ca sa-kautukaṁ ca yad amī ānanda-tandrāṁ yayuḥ ||53||

tad ataḥ paramatraivāgamiṣyanti sarve | tad ehi sthānāntaraṁ cintayāmaḥ ||66[^25]

**adharmaḥ:** sakhe ! mamāvasthānaṁ kva cintanīyam ?

**kaliḥ :** cintitam asti | śrūyatām—


    vidyā-śīla-tapaḥ-kulāśrama-yujo’py ekānta-dāntāś ca ye


    nindanty asya vibhoś caritram anaghaṁ teṣu tvayā sthīyatām |


    tvat-patnī tu mṛṣā bahirmukha-mukheṣv āstāṁ tanujaś ca te


    dambhaḥ kevala-śuṣka-karma-nirateṣv etena mā khidyatām ||54|| 67[^26]

**adharmaḥ :** yathā rucitaṁ te |

(iti niṣkrāntau)


### viṣkambhakaḥ |

(tataḥ praviśati paryaṅkārūḍho gṛhīta-divya-veśa-bhūṣaḥ svānanda-supta-prabuddha iva bhagavān viśvambharaḥ parito vibhavaś cādvaitodayaś ca, dūre kīrtayanto’nye ca bhāgavatāḥ |)

**bhagavān: **advaita ! 


    golokād avatārito’smi bhavataivāhaṁ sudurvārayā


    sva-premāmṛta-vanyayaiva parayā dainyādinānanyayā |

**advaitaḥ **(añjaliṁ baddhvā):


    ko’haṁ kṣudratamas tvayaiva bhagval-līlā-vaśenātmanā |


    lokānugraha-sāgraheṇa dharaṇāvātmāyam āviṣkṛtaḥ ||55|| 68[^27]

katham anyathā---


    tathā paramahaṁsānāṁ munīnām amalātmanām |


    bhakti-yoga-vidhānārthaṁ kathaṁ paśyema hi striyaḥ || [bhā.pu. 1.8.20]

iti kunty-ukta-diśā tathā-vidhānāṁ nīrasatayā śuṣka-hṛdayāṇāṁ munīnāṁ hṛdaya-sarasīkaraṇāya prakaṭita-jagan-maṅgala-maṅgalāvatāreṇa svayaṁ-bhagavatā vraja-rāja-kumāreṇa viracitāsu puruṣārtha-sārthāpārthīkaraṇa-samartha-śravaṇa-kīrtanādiṣu brahmānandād api camatkāra-kāriṇīṣu gokula-mathurā-dvārāvatī-līlāsu— 69[^28]


    bhagavaty uttamaḥ-śloke bhavatībhir anuttamā |


    bhaktiḥ pravartitā diṣṭyā munīnām api durlabhā ||57||[^29] [bhā.pu. 10.47.25] 

ity uddhavokta-diśā sakala-rasa-pārāvāra-pāravartini gokulādya para-nāmani śrī-vṛndāvana-dhāmani nikāma-niratiśayānanda-bhūmani mūrtimad-ānanda-śaktibhiḥ santata-santanyamāna-mānasa-rāga-para-bhāga-bhāga-dheyābhir ābhīra-bhīrubhiḥ pravartitaṁ tādṛśam eva prema-tattvaṁ tadānīṁ tatraiva sthitaṁ samprati sampratipādyamāna-tad-āsvāda-svādara-gṛhīta-samucita-vigrahasya tava saubhagavato bhagavato niravadhi tad eva madhuratara-rasa-rahasya-pīyūṣa-yūṣamāhita-gaṇḍūṣam ācamato’ṅguli-vivara-vigalitā iva tat-kaṇāḥ kva nāmāsmābhir apy ācamante |[^30]

**bhagavān : **śrīvāsa ! smarasi viniryatas tavāsūn 


    ārautsaṁ yad iha capeṭa-pāṭavena |

**śrīvāsaḥ **(smṛtim abhinīya)**:**


    āṁ vedmi prabhu-vara mocito’smi mṛtyoḥ


    kenāpi prasabham iti smṛtir mamāste ||58|| 70[^31]

(sarve vismayaṁ nāṭayanti |)

**bhagavān : **śrīvāsa ! āmūlaṁ kathaya | sarve śṛṇvantu |

**śrīvāsaḥ : **bhagavata āvirbhāvāt pūrvam āśaiśavam āsoḍaśa-varṣam ayaṁ jantur atidanturatayā dvija-gurv-ādiṣu mantu-mattayā mattayā mano-vṛttyāvṛttyāgacchad aśānti-daśāntm akāṣṭhākāṣṭhāyamāna-hṛdayo’dayo vṛthā-kalaha-laharī-kukathādibhir mada-medura-duravasthita-dhīḥ svapne’pi na śruta-kīrtita-bhagavad-guṇaḥ kadācid ācita-pūrva-sukṛta-sukṛta-vaśān nidrā-vidrāvitāyāṁ saṁjñāyāṁ kenāpi karuṇātmanā svapne samupadiṣṭa iva jāto’smi | yathā—are brāhmaṇa-bruva ! bruvantu ke tvām upadeśa-vācaṁ vā cañcala-hṛdaya ! tathāpi brūmahe varṣam ekaṁ te’taḥparaṁ paramāyur ataḥ paraṁ vṛthāyu-kṣepaṁ mā kārṣīr iti | vijātāyāṁ vibhāvaryāṁ varṣaṁ tām upadeśa-vācam anusmarann alpāyuṣkatayā vimanasko viratākhila-cāpalas tad-dinam upoṣitaḥ poṣitas tenaivopadeśāpadeśāmṛtena puruṣa-niḥśreyasaṁ kim iti nirṇetuṁ vidhivan-nāradīya-purāṇa-padyam idam upalabdhavān asmi— 71[^32]


    harer nāma harer nāma harer nāmaiva kevalam |


    kalau nāsty eva nāsty eva nāsty eva gatir anyathā || iti |

tad anu danuja-damanopadeśam iva tan-manvāno’nvānodita-sakala-karmā hari-nāma-mātra-śaraṇaḥ śaraṇam api vismṛtavān asmi | sarvair evopahasyamāno’pi praśānta-manā manāg api nānya-vṛttis tad eva mṛtyu-dinam anusandadhāno dadhāno hṛdi viṣādaṁ māsān gaṇayann uparate varṣe pratyupasanne ca mṛtyu-divase’vaśeṣāyur ahaṁ śrī-bhāgavatādhyāpana-kartur devānanda-paṇḍitasyālayaṁ tac chuśrūṣayāgataḥ | prahlāda-carita-śravaṇa-kāle tam eva samayam āsādya sādyamāna-jñāno mṛtyu-vaśaḥ gataḥ | patiot’smi tad-bhavanālindato’ṅgana-talam | tad anu kenāpi mṛtyu-mukhonmocitaṁ citaṁ ca punar-āyuṣety ātmānaṁ manyamāno vivaśa iva punar utthitavān asmi | tasminn eva samaye sarve eva mām utthāpya gṛham āninyuḥ | 72[^33]

**bhagavān : **niśāṁ samayā sa mayā svapno darśitaḥ pragata-jīvito’vito’pi punar jīvita-dānena | 

(sarve vismayaṁ nāṭayanti |)

**bhagavān : **


    sparśa-maṇeḥ sparśa-vaśāt


    kanakī-bhāvaṁ prayātam iva lauham |


    tava tu tad eva śarīraṁ


    nārada-śakti-praveśato’nyad iva ||60||

**advaitaḥ: **evam etat | anyathā na mṛtaḥ punar jīvati | kintu bhagavan ! sarva evaite tava sahaja-svabhāva-bhāva-sahacarās tathāpi mad-bhajanena janena śarīrāntaram iva labhyata iti śikṣayākṣayānandena bhagavatedam adhyavasitam | vastutaḥ stuta-mahimāyaṁ tava bhakti-śrīvāsaḥ śrīvāsaḥ || 73

**bhagavān : **advaita ! satyam etat | 

**advaitaḥ: **bhagavan ! murāri-mukundādayo’py ete tava dāsya-bhāva-bhāva-dātā dātāro nayanānandasya | 

**bhagavān : **advaita | antar anayor anayo mahān asti | 

(ataḥ ubhau sāśaṅkaṁ vepāte pātena kuliśasyeva |)

**advaitaḥ: **deva ko’sau ?

**bhagavān :** murārer manasi na sidhyati bhakti-raso rasona-daurgandhyam iva visāri-kāṭavam adhyātma-bhāvanāvanāgraha-grahilatvam evāsti | yad ayam adyāpy anukṣaṇa-kṣaṇa eva vāśiṣṭha-viṣaye | 74

**advaitaḥ: **kim aparāddham adhyātma-yogena ?

**bhagavān : **tvayā katham idam ucyate ?


    yasya bhaktir bhagavati harau niḥśreyaseśvare |


    vikrīḍato 'mṛtāmbhodhau kiṁ kṣudraiḥ khātakodakaiḥ ||61|| [bhā.pu. 6.12.22] 75

**advaitaḥ: **mukundena kim aparāddham ?

**bhagavān:** anena nirucyate rucyate hi bhagavataś caturbhuja-rūpa eva tad evopāsyam | 

**advaitaḥ: **kim idaṁ matam amatam aho ?

**bhagavān:** aicchikaṁ hi bhagavataś caturbhujatvam | svābhāvikaṁ hi dvibhujatvam eva | tathā hi—narākṛti paraṁ brahma; gūḍhaṁ paraṁ brahma manuṣya-liṅgam [bhā.pu. 7.10.48]; paramātmā narākṛtiḥ [bhā.pu. 7.15.75] iti narākṛtitvaṁ dvibhujatvam eva |

**advaitaḥ: **svayam evātmanātmānaṁ vettha tvaṁ puruṣottama | [ṅītā 10.15] tad ājñāpayantu nija-rūpa-tattvam iti | 

**bhagavān:** (sānugraham) tat te darśayitavyam |

**advaitaḥ: **anugṛhīto’smi | kintu bhagavan nayanayoḥ prasīda sīdata evaitau kṛta-mano’ruṣā puruṣāparādhena | 


    durvāsanāviṣa-viṣāda-hare suṣīmac-


    chāyā-kare puru-kṛpā-makaranda-varṣe |


    ambhoja-gañjana-kṛtī caraṇātapatre


    mūrdhny etayoḥ kuru vidhehi tathā prasādam ||62|| 77

**bhagavān: **(tathā kṛtvā) 


    nāyaṁ sukhāpo bhagavān dehināṁ gopikā-sutaḥ |


    jñānināṁ cātma-bhūtānāṁ yathā bhaktimatām iha || [bhā.pu. 10.9.21] 

(iti paṭhitvā sānukampam) nātaḥ paraṁ vijātīya-vāsanā-sanāthau bhavatam |

**ubhau : **(daṇḍavat patitvā) 


    ahaṁ hare tava pādaika-mūla-


    dāsānudāso bhavitāsmi bhūyaḥ |


    manaḥ smaretāsu-pater guṇāṁs te


    gṛṇīta vāk karma karotu kāyaḥ ||64|| [bhā.pu. 6.11.24] (iti paṭhataḥ) | 78[^34]

**bhagavān** : tathāstu |

**śuklāmbaraḥ : **(sa-dainyam) deva !


    taptāni bhūrīṇi tapāṁsi nātha


    bahūni tīrthāni ca sevitāni |


    tathāpi ceto nahi me prasannaṁ


    kṛpā-kaṭākṣaṁ kuru me prasīda ||65|| 

(iti paṭhitvā niḥsādhvasaṁ sādhv asaṅkocena tat-pāda-padmayoḥ śiro nidadhāti |) 79[^35]

**śrīvāsaḥ : +**

**gadādharaḥ : **ācāryāś ceti kathayanti ?

**advaitaḥ : **kiṁ tat ?

**śrīvāsaḥ : **(karṇe) evam eva |

**advaitaḥ :** sādhu sādhunānīyatām | kaḥ sambhramo bhramo’syā apayātu |

**śrīvāsaḥ :** yathājñāpayasi | (iti niṣkramya tām ādāya punaḥ praviśya ca) svāminn ācārya ! vicārya vijñāpaya jagan-mātaram etāṁ rametāṁ bhagavato’tra kṛpā-prasādau | 81[^36]

**advaitaḥ :** (añjaliṁ baddhvā) deva ! devahūtiḥ kapilena kila jñāna-yoga-bhakti-yoga-yogataḥ kṛtārthīkṛtā | sāmpratam iyaṁ viśvambhara-jananīti viśvambhara-jana-nīti-kalayā parivṛtā kevala-valamāna-premānandena kṛtāthīkriyatām | (iti karāgreṇāvalambya bhagavad-agrato’gryatoṣeṇa samupasarpayati |) 82[^37]

**śacī:** (sa-camatkāra-vismayaṁ svānandāveśa-peśalam adbhuta-nayaṁ tanayaṁ vilokya jāta-tad-anukampā kampāyamāna-śarīrā vāg-devatāvatāra-pratibhā pratibhāsamāneva kiñcid apāṭhīt—


    viśvaṁ yad etat sva-tanau niśānte


    yathāvakāśaṁ puruṣaḥ paro bhavān |


    bibharti so 'yaṁ mama garbhago 'bhūd


    aho nṛ-lokasya viḍambanaṁ hi tat ||67|| [bhā.pu. 10.3.31] 

(iti stuvatī graha-gṛhīteva vihvalā balād eva tac-caraṇau jighṛkṣati |) 83[^38]

**advaitaḥ :** (nivārya sa-vismayam)


    kuta iyam asyāḥ sphūrtir 


    bhavati hi sahajaḥ sa mātṛ-bhāvo’yam |


    dehāntaram api bhajate


    nirupahitaṇṭ prāktano bhāvaḥ ||68||[^39]

**bhagavān: **devi ! yadyapi jagaj-jananī tvam asi tathāpi śrīvāsādiṣu yo jātas te’parādhas tad-uparame parameśvara-prasādas te bhāvī | bhāvīci-nikara-paripanthī hi bhāgavatāparādhaḥ | 84[^40]

**advaitaḥ :** bhagavan ! maivam | 


    nāparādhyati jagaj-jananīyaṁ


    kvāpi yaj jaṭhara-bhūs tvam adhīśaḥ |


    hanta mātari bhavanti sutānāṁ


    mantavaḥ kila suteṣu na mātuḥ ||69||[^41]

(śrīvāsaṁ sambodhya) haṁho śrīvāsa |


    yadyapīśa-dhiṣaṇā tanaye’bhūd


    devakasya duhitur na tathāpi |


    bhaktir īdṛg ajaniṣṭa yad eṣā


    putra-pada-yuga-jighṛkṣur ihāsīt ||70|| 85[^42]

**śrīvāsaḥ: **adhunā niḥsaṅkocāḥ smaḥ |

**advaitaḥ : **bho bhoḥ śrīvāsādayaḥ ! asya kevala-valamānaiśvaryāveśena mātaraṁ prati mātṛ-bhāvo’pi nirasto mātṛ-mātṛ-bhāvo’pi nirasto’yaṁ cet, tad yathāyam āveśo nivartate, tat studhvam |[^43] 

**sarve :** svāmin ! evam eva | (ity advaitena samaṁ tathā kurvanti) bho deva !


    śāśvatī bhagavato bhagavattā


    nātha bodha-sukha-cinmayatā ca |


    hī tathāpi hi bibharti yadā yad


    varṣma tat-prakṛtim eṣa dadhāti ||71||[^44]

tad idānīṁ bhavato’vanto’nukampāṁ tathā kartum arhanti | yad āviṣkṛta-bhaktāvatāratayā śaiśavam ārabhya mad-vidha-bhāgyānusāri-rūpaṁ gṛhṇadbhir vayam āmoditā ditākhila-tāpā bhavadbhis tad evādhunā prakaṭayitum arhanti | yad āhārjunaḥ—


    dṛṣṭvedaṁ mānuṣaṁ rūpaṁ tava saumyaṁ janārdana |


    idānīm asmi saṁvṛttaḥ sa-cetāḥ prakṛtiṁ gataḥ || [ṅītā 11.51] iti |

vastutas tu—


    alaukike vastuni laukikatvaṁ


    nālaukikatvasya virodha-hetuḥ |


    maṇy-antarāṇāṁ guṇa-sanniveśaś


    cintāmaṇer nahy apakarṣa-kārī ||73|| 86[^45]

**bhagavān : **(smārita-bhaktāveśas tatraiva kṛta-praveśaḥ prakṛtim āsthāya) bho advaitādayaḥ ! kim aham etāvantaṁ kālaṁ suṣupta ivāsam | kathaṁ bhavadbhir nāhaṁ prabodhitaḥ ? 

**sarve : **bhagavan ! ānanda-nidrā-bhaṅga-bhiyā |

**bhagavān :** hanta hanta etāvān samayo mayopahata-jñānena vṛthā gamitas tadā gacchata śrī-kṛṣṇaṁ kīrtayāmaḥ |

**sarve **(sa-harṣam): yathājñāpayati devaḥ | (iti niṣkrāntāḥ sarve |) 

iti śrī-śrī-caitanya-candrodaye svānandāveśo nāma prathamo’ṅkaḥ 

||1|| 87[^46]

(2)


### dvitīyo’ṅkaḥ


## sarvāvatāra-darśanaḥ 

(tataḥ praviśati virāgaḥ)

**virāgaḥ **(sarvato'valokya) aho, bahirmukha-bahulaṁ jagat ! 


    na śaucaṁ no satyaṁ na ca śama-damau nāpi niyamo


    na śāntir na kṣāntiḥ śiva śiva na maitrī na ca dayā |


    aho me nirvyāja-praṇayi-suhṛdo'mī kali-janaiḥ


    kim unmūlībhūtā vidadhati kim ajñāta-vasatim ||1|| 1

hanta, katham ajñāta-vāsas teṣāṁ sambhāvanīyaḥ ? tathā-vidha-sthala-virahāt | tathā hi—


    ṣaṣṭhe karmaṇi kevalaṁ[^47] kṛta-dhiyaḥ sūtraika-cihnā dvijāḥ


    saṁjñā-mātra-viśeṣitā bhuja-bhuvo vaiśyās tu bauddhā iva |


    śūdrāḥ paṇḍita-mānino gurutayā  dharmopadeśotsukāḥ


    varṇānāṁ gatir īdṛg eva kalinā hā hanta sampāditā ||2|| 2

api ca—


    vivāhāyogyatvād iha katicid ādyāśrama-yujo[^48]


    gṛhasthāḥ strī-putrodara-bharaṇa-mātra-vyasaninaḥ |


    aho vānaprasthāḥ śravaṇa-patha-mātra-praṇayinaḥ


    parivrājo veśaiḥ param upaharante paricayam ||3|| 3

(katicit padāni parikramya)

aho, ayaṁ samīcīno janapadaḥ | atra hi bhūrayo rayojjvala-pratibhāḥ pratibhānti vidvāṁsaḥ | tad amī avagāhyā bāhyā abāhyā vā | (iti ciraṁ nirūpya |) aho !


    abhyāsādya upādhi-jāty-anumiti-vyāptyādi-śabdāvaler


    janmārabhya sudūra-dūra-bhagavad-vārtā-prasaṅgā amī |


    ye yatrādhika-kalpanākuśalinas te tatra vidvattamāḥ


    svīyaṁ kalpanam eva śāstram iti ye jānanty aho tārkikāḥ ||4|| 4

tad alam ebhiḥ saha vārtayā | ito’nyato gacchāmi | (iti kiyad dūraṁ gatvā) aho, amī amīva[^49]-rahitā hitābhiyogā iva[^50] dṛśyante | yad abhūn nirūpayāmi | (iti tathā kṛtvā |) aho amī māyāvādinaḥ | tathā hi—


    san-mātrā nirviśeṣācid-upadhi-rahitā nirvikalpā nirīhā


    brahmaivāsmīti vācā śiva śiva bhagavad-vigrahe labdha-vairāḥ |


    ye’mī śrauta-prasiddhān ahaha bhagavato’cintya-śakty-ādy-aśeṣān


    pratyākhyānto viśeṣān iha jahati ratiṁ hanti tebhyo namo vaḥ ||5|| 5

(iti tān apāsya punar anyato gatvā paritaḥ parilokya |) aho amī yad anyonyaṁ viavadante | tad asya tattvam avagantavyam | (iti nibhālya) aho, kapila-kaṇāda-pātañjala-jaimina-mata-kovidā ete anyo’nyaṁ vivadante | bhagavat-tattvaṁ na ke’pi jānanti | tad ito gantavyam | (iti punaḥ katicit padāni gatvā) aho dakṣiṇasyāṁ diśi patito’smi | yad amī ārhata-saugata-kāpālikāḥ pracaṇḍā hi pākhaṇḍāḥ[^51] | ete pāśupatā api hatāyuṣo māṁ haniṣyanti | tad itaḥ palāyanam eva śaraṇam | (ity apasṛtya kiyad-dūraṁ gatvā kiñcid avalokya |) aho ayaṁ sādhur bhaviṣyati, yataḥ khalu nadī-taṭa-nikaṭa-prakaṭa-śilā-paṭṭa-ghaṭita-sukhopaveśaḥ kleśātīto guṇātītaṁ kim api dhyāyann iva samayaṁ gamayati | tad amuṁ nirūpayāmi | (iti tathā kṛtvā |) 6


    jihvāgreṇa lalāṭa-candraja-sudhāsyandādhva-rodhe mahad-


    dākṣyaṁ vyañjayato nimīlya nayane baddhvāsanaṁ dhyāyataḥ |


    asyopātta-nadī-taṭasya kim ayaṁ bhaṅgaḥ samādher abhūt

(iti sa-vismayaṁ vicintya |) aho jñātam |


    pānīyāharaṇa-pravṛtta-taruṇī-śaṅkha-svanākarṇanaiḥ ||6||

tad idam udara-bharaṇāya kevalaṁ nāṭyam etasya | (punar anyato gatvā parito’valokya) aho ayaṁ niṣparigraha iva lakṣyate | tairthika eva bhaviṣyati | tad asya daivād ¸agatena pathikena saha saṅkathayataḥ kathayaiva hṛdayam ākalanīyam | (ity ākarṇya svayam anuvadati |) 7


    gaṅgā-dvāra-gayā-prayāga-mathurā-vārāṇasī-puṣkara-


    śrī-raṅgottara-kośalā-badarikā-setu-prabhāsādikām |


    abdenaiva prakramais tri-caturais tīrthāvalīṁ paryaṭann


    abdānāṁ kati vā śatāni gamitāny asmādṛśānetu kaḥ ||7||

(ity anūdya)

bhadraṁ bhoḥ ! bhadram | kalinopadrutaṁ satyaṁ nibhṛtaṁ tvayi vartate | tad ito’pasarāmaḥ | (iti tathā kṛtvā purato’valokya |) aho ayaṁ tapasvī samīcīnāṁ bhaviṣyatīva nibhālayāmi | (iti kṛtvā)  hanta hanta tato’py ayaṁ duṣkṛtī | tathā hi—


    hūṁ hūṁ hūm iti tīvra-niṣṭhura-girā dṛṣṭyāpy atikrūrayā


    dūrotsārita-loka eṣa caraṇāv utkṣipya dūraṁ kṣipan |


    mṛtsnālipta-lalāṭa-dos taṭa-gala-grīvodarorāḥ kuśair


    dīvyat-pāṇi-talaḥ sameti tanumān dambhaḥ kim āho smayaḥ ||8||

aho, citram idānīm |


    viṣṇor bhaktiṁ nirupadhim ṛte dhāraṇā-dhyāna-niṣṭhā


    śāstrābhyāsa-śrama-japa-tapaḥ-karmaṇāṁ kauśalāni |


    śailūṣāṇām iva nipuṇatādhikya-śikṣā-viśeṣā


    nānākārā jaṭhara-piṭharāvarta-pūrti-prakārāḥ ||9||

tad aho kale sādhu ! ekātapatrī-kṛtaṁ bhuvana-talaṁ bhavatā | tathā hi—


    utsāritaṁ śama-damādi nigṛhya gāḍhaṁ


    bhṛtyī-kṛtaṁ kvacana hanta dhanārjanāya |


    kāmaṁ samūlam udamūlyata dharma-śākhī


    maitry-ādayaś ca kim ataḥ param īhitavyam ||10||

(kṣaṇaṁ vimṛśya) tādṛśa-bandhu-jana-viprayoga-janita-kleśena ciratara-tad-anusandhāna-kṛta-pariśrameṇa ca niḥsārībhūta-bhūta-lāva-loka-śokena ca bhṛśam ākulo’smi | tena kvacana ca kṣaṇaṁ viśramaṇīyam (iti tathā kṛtvā sa-bāṣpam)


    dṛṣṭaṁ sarvam idaṁ mano-vacanayor uddeśya-tac-ceṣṭayor


    vaijātyaika-visaṅkulaṁ kali-mala-śreṇīkṛta-glānitaḥ |


    kṛṣṇaṁ kīrtayatas tathānubhajataḥ sāśrūn saromodgamān


    bāhyābhyantarayoḥ samān bata kadā vīkṣyāmahe vaiṣṇavān ||11||

(ākāśe karṇaṁ dattvā |) kiṁ bravīṣi ? yatra bhaktis tatraiva te draṣṭavyā iti | (kṣaṇaṁ vimṛśya) aho bhakti-devī kvāy astīit sambhāvyate | (punar ākāśe lakṣyaṁ baddhvā |) kiṁ bravīṣi bhoḥ ? 


    gauḍa-kṣoṇī jayati katamā puṇya-tīrthāvataṁsa-


    prāyā yāsau vahati nagarīṁ śrī-navadvīpa-nāmnīm |


    tasyāṁ cāmīkara-camaru-cerīśvarasyāvatāro


    yasmin mūrtā puri puri parispandate bhakti-devī ||12||

(iti saharṣam) hanta hanta ! jīvadbhiḥ kiṁ na dṛśyate ? tad itas tatraiva gacchāmi | (iti katicit padāni parikrāmati |)

(tataḥ praviśati bhakti-devī |)

**bhakti-devī** (puro’valokya)** :** ammo, ko eso nirantara-garuobbea-beaṇā-jajjanta-māṇaso māṇa-sohagga-bibbhaṁsa-galāṇāṇaṇo mae paḍicijjanobi maṁ āloia loia-bhiṇṇa-dasāṁ ābanno santo saṁtosaṁ paāsaanto saaṁ todaṁ muñcanto bba idha āacchadi | hanta amhāṇaṁ edādiśīe saṁpatti-paḍipatti-paḍibādie sutthadasāe bhāuṇo birāassa saṅgo saṁgocaro ṇa hoi | ṇa āṇe dujjanehiṁ kali-jaṇehiṁ kalidāc cāhido ubbario ṇa vetti | 

[*aho, ka eṣa nirantara-gurūdvega-vedanā-jarjarita-mānaso māna-saubhāgya-vibhraṁśa-glānānano mayā paricīyamāno’pi mām ālokya laukika-bhinna-daśām āpannaḥ san santoṣaṁ prakāśayan svayaṁ todaṁ muñcann iva ita āgacchati | hanta asmākaṁ etādṛśyāṁ  sampatti-pratipatti-pratipādinyāṁ sustha-daśāyāṁ bhrātur virāgasya saṅgo saṅgocaro na bhavati | na jāne durjanaiḥ kali-janaiḥ kalitātyāhito uddhṛto na vetti |*]

**virāgaḥ **(avalokya): iyam eva bhakti-devī | tathā hi—


    antaḥ prasādayati śodhayatīndriyāṇi


    mokṣaṁ ca tucchayati kiṁ punar artha-kāmau |


    sadyaḥ kṛtārthayati sannihitaiva jīvān


    ānanda-sindhu-vivareṣu nimajjayantī ||13||

tad upasarpāmi | (ity upasṛtya) devi, virāgo’haṁ praṇamāmi |

**bhakti-devī **(sa-vātsalyam)**: **bhātao jīvasi ! basiṇaṁ parāṇo'si tumam | ehi ehi | [*bhrātaḥ! jīvasi ! vaśināṁ prāṇo'si tvam | ehi ehi |*] (iti karaṇe spṛśati |)

**virāgaḥ **(caraṇāv abhivādya)**: **devi ! kathaya | vayaṁ satyādaya iva kalinā bhavatyo na parābhūtāḥ ?

**bhakti-devī :** virāa ! ṇa āṇesi ? suṇaha amhāṇaṁ jjeba kae kobi mahā-kāruṇio bhaabaṁ bhaa-baṁdha-ccheaa-carido goracando odīṇṇo | [*virāga ! na jānāsi ? śṛṇu asmākam eva kṛte ko'pi mahā-kāruṇiko bhagavān bhava-bandha-chedaka-carito gauracandro'vatīrṇaḥ |*]

**virāgaḥ :** bhagavati ! kathaya kim atra rahasyam |

**bhakti-devī : **virāa ! edassiṁ kali-āle kaliā-lesamettaṁ bi dhammantaraṁ ṇatthi, na tthiradaraṁ yaṁ kimpi hoi, kealaṁ alaṁkaredi | edaṁ kaliṁ bhaabad-dhammo bandhaṁ mohaṁ bi parākaredi tti taṁ jebba sāhaṇa-saddha-sad-dhamo | suddha-bhakti-joeṇa sāmabāharaeṇa kalimala-malaṇa-āriṇā ā-cāṇḍālaṁ caṇḍāla-ghaṇijja-dubbāsaṇābāsanā seṇa saṅgopāṅgāo mādisīo bhakti-deīo saṅge kadua bhaavadā aadāro kido bhattaviseṇa |

[*virāga ! etasmin kali-kāle kalikā-leśa-mātram api dharmāntaraṁ nāsti, na stthirataraṁ yat kim api bhavati, kevalam alaṅkaroti | idaṁ kaliṁ bhagavad-dharmo bandhaṁ moham api parākarotīti tad eva sādhana-sādhya-sad-dharmaḥ | śuddha-bhakti-yogenaina-sāmavāharakeṇa kali-mala-mlāna-kāriṇā ā-cāṇḍālaṁ caṇḍālaṅghanīya-durvāsaṇā-vāsanāśena saṅgopāṅgāṁ mādṛśīṁ bhakti-devīṁ saṅge kṛtvā bhagavatā avatāraḥ kṛto bhakta-veśena *|]

**virāgaḥ :** avagatam idaṁ midaṁ[^52] prakāśayantyā gagana-vāṇyā | kintu—


    bhavatyo vā kim īhante sa vā devaḥ kim īhate |


    nirāśrayasya mama vā kim asau bhavatāśayaḥ ||14||

**bhakti-devī **(saṁskṛtam āśritya)**:** virāga ! śrūyatām—


    punīmaś caṇḍālam api khalu dhunīmo'khila-malaṁ


    lunīmaḥ saṁskārān api hṛdi tadīyān atidṛḍhān |


    kṛpā-devī tasya prakaṭayati dṛk-pātam iha cet


    tadā teṣām antaḥ kam api rasabhāvaṁ ca tanumaḥ ||15||

**virāgaḥ :** tasya kṛpā-devīṁ vinā svātantryeṇa bhavatīnaṁ tathā-sāmarthyaṁ na vidyate ?

**bhakti-devī : **assa bā tajjaṇāṇāṁ vā ṇabāṇuggahamantareṇa amhe ṇa homma kiṁ uṇa adhā kuṇamha | [*asya vā taj-janānāṁ vā navānugraham antareṇa vayaṁ na bhavāmaḥ, kiṁ punas tathā kurmaḥ *|]

**virāgaḥ :** dvitīya-praśnasyottaraṁ kim ?

**bhakti-devī :** virāa, suṇehi | (iti saṁskṛtena)


    navadvīpe nāsīd ahaha sajano yasya na pure


    harer gehaṁ no tad yad api bhagavan-mūrti-rahitam |


    na sā yasyāḥ sevā na bhavati na sā yā na sarasā


    raso nāsau saṅkīrtana-naṭana-mukhyo na khalu yaḥ ||16||[^53]

iaṁ jjebba tassa īhā | [*iyam eva tasyehā |*]

**virāgaḥ :** kim ayaṁ svayam eva tathājñāpayati, kiṁ vā te ta eva tad-āśayam abhimatya maty-anusāreṇa sāreṇa tathā vyavaharanti ?

**bhakti-devī : **tassa taha jjeba mahimā mahimāṇado jaṁ daṭṭhūṇa jjeba taha jjeba ggahaggatthā bia honti, jaṇāo jaha tassa āsaaṁ saaṁ jjebba sabbe jāṇanti kuṇanti ca tad-aṇurūaṁ | tassa odāre kamalā bi odīṇṇeba jado ṇa kassa bi deṇṇaṁ tattha āsi | ā sisu-ālaṁ saaṁ ca jaṁ karedi, taṁ suṇaha | 

[*tasya tathaiva mahimā mahimāṇado yaṁ dṛṣṭvaiva tathaiva graha-grastā iva bhavanti jaṇāḥ, uathā tasyāśayaṁ svayam eva sarve jānanti kurvanti ca tad anurūpam | tasyāvatāre kamalāpi avatīrṇaiva yato na kasyāpi dainyaṁ tatrāsīt | ā-śiśu-kālaṁ svayaṁ ca yat karoti, tat śṛṇu |*]


    śrīvāsasya gṛhe kadācana kadāpy ācārya-ratnālaye


    śrī-vidyānidhi-mandire'pi ca kadā gehe murārer api |


    gāyatsu priya-pārṣadeṣu pulaka-stambhāśru-gharmādibhiḥ


    sāndrānanda-mayī bhavann anudinaṁ devo narīnṛtyate ||17||

**virāgaḥ :** bhagavati ! sa kiṁ sarvadā bhakta-caritam eva prakaṭayati | kiṁ vā kadācid aiśvaryam api ?

**bhakti-devī **(saṁskṛtena) **: **virāga ! yadyapi—


    alaukikīto'pi ca laukikīyaṁ


    līlā hareḥ kācana lobhanīyā |


    maheśa-śīrṣād api bhūmi-madhyaṁ


    gateva gaṅgā mudam ātanoti ||18|| 

iti tahabi kahimpi kahimpi āloiaṁ bi paaḍedi | tadhā hi kahimpi dahe siribāsa-vāsammi karijjanta-dea-gehappadakkhiṇo dakkhiṇāṅgaṇa-gaeṇa keṇa bi bhāadhea sui-buttiṇo mahā-majjabeṇāmaleccheṇa maleccheṇa basaṇaṁ sībbanteṇa dībbanteīna dīha-daramaeṇa bhaabaṁ vissambharo diṭṭho, daṭṭhūṇa takkhaṇado mairā-maadobi mādaatameṇa tassa daṁsaṇa-maeṇa bhemhalo bhabia biasida-ṇetto hīhī mae diṭṭhaṁ diṭṭhaṁ kimpi tti sabbaṅga-pulaio ṇirantara-ṇissaranta-ppabāha-bāha-salila-tthimida-bacchha-tthalo basaṇādiaṁ bicchibia urddha-bāhū ṇacciduṁ pautto so | tado taṁ tadhā-bidhaṁ pekkhia bhaabaṁ abañcaanot siribāsaṁ bhaṇdabanto 

[*iti tathāpi kadāpi kadāpi alaukikam api prakaṭayati | tathā hi kasmin api divase śrīvāsa-vāse kriyamāṇa-deva-geha-pradakṣiṇo dakṣiṇāṅgana-gateṇa kenāpi bhāga-dheya-sūci-vṛttinā mahā-madyapenāmalecchena mlecchena vasaṇaṁ sīvyatā dīvyatā dīghatara-madena bhagavān  viśvambharo dṛṣṭaḥ | dṛṣṭvā tat-kṣaṇato madirā-madato'pi mādakatamena tasya darśana-madena vihvalo bhūtvā vikasita-netro hīhī mayā dṛṣṭaṁ dṛṣṭaṁ kim apīti sarvāṅga-pulakitaḥ nirantara-niḥsarat-pravāha-vāha-salila-stimita-vakṣaḥ-sthalo vasanādikaṁ vikṣipya ūrdhva-bāhur nartituṁ pravṛttaḥ saḥ | tatas taṁ tathāvidhaṁ dṛṣṭvā bhagavān avañcayan śrīvāsaṁ bhaṇitavān—*] śrīvāsa ! kim idaṁ katham akasmād ayam īdṛg jāto dṛg-jātotsava iti ? 

tado teṇabi bhaṇidaṁ ṇidaṁsaṇaṁ bba kuṇanteṇa paḍihāsa-rasassa— [*tatas tenāpi bhaṇitaṁ ṇidarśanam iva kurvatā parihāsa-rasasya—*] bhagavan ! apūrva evāyaṁ tava madasya mahimā | yato'yam adya madya-ghaṭa-ghaṭamānāsaktir api na dhiyaṁ jahāti | hā tila-mātra-bhavad-darśanenānenānenā[^54] jāto'jātyoda-rahito[^55] hito bhavann atimamāda |

**virāgaḥ :** tatas tataḥ ?

**bhakti-devī : **tado tado pahudi bhaabado ṇāma-metta-saraṇo sabba-pariaraṁ ujjhiya odhūabeso bhuvia ṇaccanto gāanto jabaṇācāriehiṁ tāḍijjantobi bhaabado ṇāma-saṅkīttaṇaṁ kuṇanto jjeba baṭṭhadi | keṇābi pucchido—uṇa bissaṁbharo jjeba īsaro ṇābaro kobitti bhaṇedi | saaslehiṁ bhāabadehiṁ bihida-deha-jātto siddho bia bhavia bicaredi |

[*tatas tataḥ-prabhṛti bhagavato nāma-mātra-śaraṇaḥ sarva-parikaraṁ tyaktvā avadhūta-veśo bhūtvā nṛtyan gāyan yavanācāryaiḥ tāḍyamāno’pi bhagavato nāma-saṅkīrtanaṁ kurvann eva vartate | kenāpi pṛṣṭaḥ—punar viśvambhara eva īśvaro nāparaḥ ko’pīti vadati | sakalair bhāgavatair vihita-deha-yātraḥ siddho iva bhūtvā vicārayati |*]

**virāgaḥ :** devi, kīdṛśa-rūpanena dṛṣṭam ?

**bhakti-devī :** birāa ! āṇando jjeba bhaabado rūaṁ | jeṇa rūeṇa mahaṁ jjeba āṇando hoi | taṁ jjeba tassa rūaṁti idaredara-sabba-pecchattaṇaṁ āṇanda-rūbāṇaṁ tti āṇanda-tāratammeṇa rūa-daṁsaṇassa tāratammaṁ |

[*virāga ! ānanda eva bhagavato rūpam | yena rūpeṇa mahān eva ānando bhavati | tad eva tasya rūpam iti itaretara-savyapekṣitṛtvam ānanda-rūpāṇām iti ānanda-tāratamyena rūpa-darśanasya tāratamyam |*]

**virāgaḥ :** katham ayaṁ nīca-yonir etādṛśa-saubhāgya-bhājanam āsīt |

**bhakti-devī **(saṁskṛtena)**:**


    na jāti-śīlāśrama-dharma-vidyā-


    kulādy-apekṣī hi hareḥ prasādaḥ |


    yādṛcchiko’sau bata nāsya pātrā-


    pātra-vyavasthâ-pratipattir āste ||19||

**virāgaḥ :** evam eva | tatas tataḥ ?

**bhakti-devī :** tado abarassiṁ diahe murāri-bhaaṇāṅgaṇe puṇṇimācanda-candiā-pakkhāliāe ṇiśāe ubabiṭṭhehiṁ saalehiṁ bhāabadehiṁ so jjeba deo saṁkariṣaṇa-rūo diṭṭho | [*tato’parasmin divase murāri-bhavanāṅgane pūrṇimā-candra-candrikā-prakṣālitāyāṁ niśāyāṁ upaviṣṭaiḥ sakalaiḥ bhāgavataiḥ sa eva devo saṅkarṣaṇa-rūpo dṛṣṭaḥ |*]

**virāgaḥ :** devi, viśiṣya kathaya |

**bhakti-devī : **aggado  bambhamijjanta-matta-mahuara-ṇiara-paripijjanta-candiā-caa-tak-kāla-sāmalida-gagaṇa-talāndhaārammi dīsantammi kobi kāambarī-parimalo saala-jaṇehiṁ āladdho | [*agrato  bambhramyamāna-matta-madhukara-nikara-paripīyamāna-candrikā-caya-tat-kāla-śyāmalita-gagana-talāndhakāre dṛśyamāne ko’pi kādambarī-parimalaḥ sakala-janair ālabdhaḥ |*]

**virāgaḥ : **tatas tataḥ ?

**bhakti-devī :** tado āladdhe parimale saalehiṁ bhaabaṁ pucchido, jadhā— [*tata ālabdhe parimale sakalair bhagavān pṛṣṭaḥ, yathā—*] bhagavan ! katham ākasmiko’yaṁ puṣpaṁ-dhaya-gaṇāndhīkaraṇa-caṇaḥ parimalo vimalo vismayaṁ naḥ samullāsayati kādambaryāḥ | parataś ca janita-kautūhalaṁ halaṁ vipakṣa-pakṣa-muṣalaṁ cālokyate |

**virāgaḥ : **tatas tataḥ ?

**bhakti-devī :** tado siri-bissaṁbhara-deeṇa uttam— [*tataḥ śrī-viśvambhara-devenoktam*—] hanta bhoḥ ! nikhila-hṛdaya-saṅkarṣaṇena saṅkarṣaṇena bhagavatāvatādya prādurbhavitavyam | tad-agre kādambarī varīyasī tat-priyāṇāṁ tadāyudhaṁ yudhaṁ vināpi virājamānaṁ halaṁ muṣalaṁ ca prādurabhūt | 

**virāgaḥ : **tatas tataḥ ?

**bhakti-devī : **tado taha ṇiadanto jjeba so deo tehiṁ mairāmoa-mudia-lola-lohida-loaṇo ekakaṇṇa-taḍa-taṇḍabida-kuṇḍalo sasi-maṇḍala-pāṇḍaro so jjeba goracando aisaaṁ saaṁ jjeba tālaṅko’laṁ kodūhaleṇa saṁbhūto | tado tac-caridāhida-ṇaa-ṇaa-gīda-padāiṁ gāantehiṁ tehiṁ ṇaccā bahudaraṁ īḍidobi bikkhaṇāṇaṁ bimhaakāri saṁbutto |

[*tatas tathā nigadann eva sa devas tair madirāmoda-mudita-lola-lohita-locana eka-karṇa-taṭa-tāṇḍavita-kuṇḍalaḥ śaśi-maṇḍala-pāṇḍaraḥ sa eva gauracandro’viṣayaṁ svayam eva tālāṅko’laṁ kautūhalena sambhūtaḥ | tadā tac-caridāhita-nava-nava-gīta-padāni gāyadbhis tair nartito bahutaram īḍito’pi kṣaṇaṁ vismayakārī saṁvṛttaḥ |*]

**virāgaḥ : **tatas tataḥ ?

**bhakti-devī : **ebbaṁ buddha-barāha-ṇarasiṁha-mukkhatarāvadārāṇuāraṁ kameṇa kadua gade diahe ahedua-karuṇeṇa ṇiccāṇandassa cchabbhuaaṁ rūaṁ teṇa daṁsidaṁ | 

[*evaṁ buddha-varāha-narasiṁha-mukhyatarāvatārānukāraṁ krameṇa kṛtvā gate divase’haituka-karuṇena nityānandasya ṣaḍ-bhujaṁ rūpaṁ tena darśitaṁ |*]

**virāgaḥ :** kīdṛśaṁ tat ?

**bhakti-devī **(saṁskṛtena) **:**


    bhujābhyām ubhābhyāṁ dadhac-cāru-vaṁśī


    caturbhir gadā-śaṅkha-cakrāmbujāni |


    kirīṭaṁ ca hārāṁś ca keyūrake ca


    srajaṁ vaijayantīṁ maṇiṁ kaustubhaṁ ca ||20||

api ca—


    anāhārya-saundarya-mādhurya-dhuryaṁ


    mahaudārya-cāturya-gāmbhīrya-śauryam |


    avaidhurya-dhairyaṁ sadā saukumāryaṁ 


    mahas turyam āryaṁ tad āścaryam āsīt ||21||

**virāgaḥ : **tatas tataḥ ?

**bhakti-devī :** tado taṁ rūaṁ pekkhia paramāṇanda-ṇipphando uaccida-romañca-kañcuo bahudaraṁ tthubanto āsi ṇiccāṇando | jahā— [*tatas tad-rūpaṁ prekṣya paramānanda-niṣpanda udañcita-romāñca-kañcuko bahutaraṁ stuvan āsīt nityānandaḥ | yathā—*]


    haris tvaṁ haras tvaṁ viriñcis tvam eva


    tvam āpas tvam agnis tvam indus tvam arkaḥ |


    nabhas tvaṁ kṣitis tvaṁ marut tvaṁ murāre


    namas te namas te samasteśvarāya ||22||

api ca—


    bhujaiḥ ṣaḍbhir ebhiḥ samākhyāti kaścin


    nisargogra-ṣaḍ-varga-hanteti bhos tvām |


    vayaṁ brūmahe he maheccha tvam ebhiś


    catur-vargado bhaktidaḥ premadaś ca ||23||

**virāgaḥ: **aho atyadbhutam idam | tatas tataḥ ?

**bhaktidevī : **tado īsara-bhābo dāba īdiso tassa kadhido | pemmābeso suṇīadu | ettha pure tiṇṇa-bihā jjeba purisāo | kebi aṇuattāo, kebi majjhamāṇurattāo, kebi ṇāṇurattāo ṇābi birattāo | bijjhatthiṇo hi ṇaara-bīhīe appāṇaaṁ obāria sura-ṇaī-siṇāṇaṁ kadua tthimida-ṇiabasaṇaṁ ccea āacchantaṁ pekkhia kobi mahurataraṁ bhaabado ṇāma-padam, kobi sarasataraṁ bhāabada-pajjam | kobi pemma-paḍipaṇṇaṁ lalidatara-gīdaṁ suṇābedi | tado taṁ suṇanto jjeba maggamajjhammi bhūdale ṇibiḍia tthimida-basaṇa-ṇibaḍanta-jala-kaddamida-puhabī-dala-ṇibaḍaṇa-kaddamida-sabbaṅgo bāppha-salilehiṁ sīmantida-baccha-tthala-kaddamo āṇanda-bhembhaladāe ladāe baddho bia bijjud-dāma-dāma-puñjo bia luṭhanto baṭṭhedi | tadhābiaṁ pekkhia te saha-arāo cābala-dosa-dusidāo hasanto kodūhalaṁ kuṇanti | muhuttantare ṇia-pariaṇāo utthābia puṇo suraṇaīṁ lambhia pakkhālida-sabbaṅgaṁ siṇābenti edaṁ suṇia ṇia-taṇaassa ṇaassa baibasiaṁ aṇubhabia tassa jaṇaṇī jaṇa-ṇīdi-bisāradābi |

[*tata īśvara-bhāvo tāvad īdṛśas tasya kathitaḥ | premāveśaṁ śṛnuta | asmin pure trividhā eva puruṣāḥ | ke’pi anuraktāḥ, ke’pi madhyamānuraktāḥ, ke’pi nānuraktāḥ nāpi viraktāḥ | vidyārthino hi nagara-vīthyāṁ ātmānaṁ uttārya sura-nadī-snānaṁ kṛtvā stimita-nija-vasanaṁ cemam āgacchantaṁ prekṣya ko’pi madhurataraṁ bhagavato nāma-padam, ko’pi sarasataraṁ bhāgavata-padyam | ko’pi prema-pratipannaṁ lalitatara-gītaṁ śrāvayati | tatas taṁ śṛṇvann eva mārga-madhye bhūtale nipatya stimita-vasana-nipataj-jala-kardamita-pṛthivī-tala-nipatana-kardamita-sarvāṅgo bāṣpa-salilaiḥ sīmantita-vakṣaḥ-sthala-kardama ānanda-vihvalatayā latayā baddha iva vidyud-dāma-dāma-puñja iva luṭhan vartate | tathāvidhaṁ prekṣya te sahacarāś cāpala-doṣa-dūṣitāḥ hasantaḥ kautūhalaṁ kurvanti | muhūrtāntare nija-parijanā utthāpya punaḥ sura-nadīṁ lambhayitvā prakṣālita-sarvāṅgaṁ snāpayanti | idaṁ śrutvā nija-tanayasya nayasya varivasitaṁ anubhāvyate tasya jananī jana-nīti-viśāradāpi *|]

**virāgaḥ :** aho, premānanda-vaivaśyam avaśyam asya |

**bhakti-devī : **avarassiṁ bāsare bāsaresa-sahassa-sarisa-mahā-mahānanda-paravaso ācāria-raaṇa-pura-raaṇa-purado ṇaccia ṇia-gharaṁ āacchanto magga-majjhammi keṇābi bahmaṇa-bandhuṇā bandhu-ṇāho ṇia-aṇassa deo diṭṭho | diṭṭhiya taṁ so sabbaṅga-galanta-sitto sa-kāu bāaṁ ubāaṁ aṇṇaṁ ṇa pekkhia kimpi gadanto āsi | bho bho śacī-puttaa vissaṁbhara, bhabantaṁ pabhabantaṁ paramaṁ purisaṁ sabbai ṇiadanti | dantia-bara-bikkama-bikkama-vaibhavaṁ tuha bahutaraṁ jebba ṇirūbenti | jai majjha pāmarassa eso gao gao karijjai tado seccaṁ jjeba tumaṁ bhū-maṅgala-rūo īsaro saroa-ṇaaṇo saaṁ jebba |

[*aparasmin vāsare vāsareśa-sahasra-sadṛśa-mahā-mahānanda-paravaśo ācārya-ratna-pura-ratna-purato nartitvā nija-gṛhaṁ āgacchan mārga-madhye kenāpi brāhmaṇa-bandhunā bandhu-nātho nija-janasya devo dṛṣṭaḥ | dṛṣṭvā taṁ sa sarvāṅga-galana-siktaḥ sakāku vācam upāyam anyaṁ na prekṣya kim api gadann āsīt | bho bhoḥ śacī-putra viśvambhara, bhavantaṁ prabhavantaṁ paramaṁ puruṣaṁ sarve nigadanti | danti-vara-vikrama-vikrama-vaibhavaṁ tava bahutaram eva nirūpayanti | yadi mama pāmarasya eṣa gato gataḥ kriyate, tataḥ satyam eva tvaṁ bhū-maṅgala-rūpa īśvaraḥ saroja-nayanaḥ svayam eva |*]

**virāgaḥ: **tatas tataḥ ?

**bhakti-devī : **tado bhaabadā jādānukampeṇa kampeṇa romañcena a bilasanta-dehaṁ taṁ bahmaṇa-pāśaṁ pāśaṁ miccuṇo ubagadaṁ lacchī-kadua ṇiadidam | [*tato bhagavatā jātānukampena kampena romāñcena ca vilasad-dehaṁ taṁ brāhmaṇa-pāśaṁ pāśaṁ mṛtyor upagataṁ lakṣyī-kṛtya nigaditam |*] « aye yas tāvad īśvaraḥ sa khalu duṣprāpya eva sarveṣām | kim iti mām upālabhase | kintu tavāsya rogasyopaśamopāya eko vartate | taṁ ced ācarasi tadāyaṁ gamiṣyati | nātra sandehaḥ | deho’yaṁ tava pūrvato’pi samīcīna eva bhavitum arhati | »

**virāgaḥ: **tatas tataḥ ?

**bhakti-devī** : tado bahmaṇa-bandhuṇā paphulla-loaṇeṇa gadidaṁ—deva, ko so ubāo ? tado pahuṇā bhaṇidaṁ ṇidaṁsaṇa-rūaṁ kiṁpi—[*tato brāhmaṇa-bandhunā praphulla-locanena gaditaṁ—deva, ko’sau upāyaḥ ? tataḥ prabhunā bhaṇitaṁ nidarśana-rūpaṁ kim api—*] aye dvija-bandho ! bandhor akhila-jagatāṁ gatāṁhaḥ-saṅghānāṁ bhagavataḥ prema-parāyaṇānāṁ pradhānatamo’yam advaitācāryaḥ | asya cet pādodakaṁ pibasi, tadā pāpa-kṛto’yaṁ gado hetv-abhāva iti dūrībhaviṣyati | 

tado bahmaṇeṇa gadidaṁ—tuha daṁsaṇādo jjeba gamissadi | kiṁ uṇa kadhideṇa ubāa-viśeṣeṇa tti | tassa ppahābado tadhā-kide sadi pubbado bi samīcīṇa-deho so saṁvṛtto | [*tato brāhmaṇena gaditaṁ—tava darśanād eva gamiṣyati | kiṁ punaḥ kathitena upāya-viśeṣena iti | tasya prabhāvatas tathā-kṛte sati pūrvato’pi samīcīna-dehaḥ sa saṁvṛttaḥ |*]

**virāgaḥ: **kiṁ citram idaṁ tasya bhagavataḥ ? tat kathaya kva gacchantīcchantī ca kiṁ tatrabhavatī, yata iyaṁ cchāyā-mātra-sahacarī carīkarti tvarām |

**bhakti-devī** : ajja, ajja-utto sirabāsa-bāsa-majjhammi āadeṇa advaia-adeeṇa saddhaṁ kiṁpi ṇibbiraha-rahassa-buttantaṁ kuṇanto baṭṭhadi | taṁ aṇusariduṁ tubaremi | [*ārya, ārya-putraḥ śrīvāsa-vāsa-madhye āgatena advaita-devena sārdhaṁ kim api nirviraha-rahasya-vṛttāntaṁ kurvan vartate | tam anusartuṁ tvarayāmi |*]

**virāgaḥ: **bhagavati ! tṛtīya-praśnasyottaram avaśiṣyate śiṣyate’yaṁ bhagavatyā mama | tad anuśādhi māṁ sa kiṁ madāśrayo bhavitāvitā vā kiṁ mām |

**bhakti-devī** (saṁskṛtena): atha kim !


    ānando'pi ca mūrto, vyāpī ca tathā paricchinnaḥ |


    tadvan nitya-vilāso'pi ca vairāgyāśrayo bhagavān ||24||

tad ehi, sahaiva gacchāvaḥ | (ity ubhau niṣkrāntau )

(tataḥ praviśaty āsanastho bhagavān viśvambharo’dvaitācāryaś ca paritaḥ śrīvāsādayaś ca |)

**bhagavān **(saparihāsam advaitaṁ prati) : sītā-patir jayati loka-mala-ghna-kīrtiḥ |

**advaitaḥ **: kuto’tra raghunātho nātho hi yadūnām ayam ujjṛmbhate tatrabhavān bhagavān |

**bhagavān **: advaita ! tava viccheda-ccheda-kara upāyo nirupāyo niravadhi mayā cintyate |

**śrīvāsaḥ **: deva ! yadyapi śāntipura-vāsa evādvaitopayogī, tathāpi navānāṁ bhaktīnāṁ dvīpa iveti navadvīpe caraṇāvirbhāvāvadhi atraivādvaita-pakṣapātaḥ | tena vyāpako nityānandaś cātra |

**advaitaḥ **: ato’tra śrīvāsaḥ |

**śrīvāsaḥ **: sā tu tirobhūteva |

**bhagavān **: śrī-viṣṇu-bhaktiḥ sā bhavatsu satsu vartat eva |

**advaitaḥ **: idānīṁ saiva viṣṇupriyā |

**bhagavān **: atha kim | satsu jñānādi-mārgeṣu bhaktir eva viṣṇoḥ priyā |

**advaitaḥ **: ata eva bhagavān api tām aṅgīcakāra |

**nepathye :** bho bhoḥ ! viśvajananyā śacī-devyā nigadyate—advaitasyānyatra viśrāma-sthalī na kāryā | mamaivālayo viśramaṇīyo maṇīyoga iva svayaṁ vṛttaḥ |

**advaitaḥ **(ākarṇya)**:** yathājñāpayati viśva-jananī | tad ucyatāṁ sahaivādya bhoktavyaṁ bhagavatā viśvambhareṇa bhareṇa harṣasya mantharo’yaṁ me dehaḥ |

**śrīvāsaḥ **: tan mamāpi māpitavyaṁ tatra bhojanam |

**bhagavān :** tarhi pariśramo’sya mahān bhavitā vitānena pākasya |

**advaitaḥ : **asyeti kim ucyate ? asyā ity ucyatām | (iti kaścid ātmanīnaṁ tatra preṣayati | sa ceṅgitaṁ buddhvā niṣkrāntaḥ |)

(advaitaḥ śrīvāsasya karṇe lagati |)

**bhagavān : **kim āhācārya āryaḥ ?

**śrīvāsaḥ :** nityānandena devasya ṣaḍ-bhujaṁ rūpam avalokitam | tad-bhavate darśanīyam iti svarūpa-darśanāya yad aṅgīkṛtaṁ mahyaṁ tat kathaṁ na darśyate bhagavatāvatādṛṣṭaṁ me kīdṛśam iti ?

**nepathye :** bho bhoḥ ! ṣaḍ-bhujaṁ rūpam avalokitam |

**bhagavān** (sāvahittham) : mama svarūpam idam eva | yad idam advaita-prema-pātram |

**advaitaḥ **(svagatam) **: **kim atra brūmahe ? mahecchaṁ prati yadi tavaitad eva svarūpaṁ tadā darśanīyam | śyāmasundara-vigrahābhilāṣo viśrāntaḥ | yadi sa eva svarūpam ity ucyate tadāsmin prema-hāniḥ | (iti kṣaṇaṁ parāmṛśati |)

**śrīvāsaḥ :** asmākam idam eva bhavad-vapuḥ prema-pātram atra kaḥ sandehaḥ | kintu svayam evoktam—yad bhavate darśayiṣyāmi iti kṛtvāsau nivedayati |

**bhagavān :** unmāda-daśāyāṁ kena kiṁ na bhaṇyate |

**śrīvāsaḥ : **bhagavan ! anyonmādas tu vyādhir eva | ayaṁ tu tavonmādo draṣṭṛ-śrotṝnām api vyādhi-nirmūlakaḥ | kiṁ ca jīvas tu vastutaḥ kṣudrānandenāpi vilupta-dhīr adhīra eva bhavati | īśvarasya tv ānanda-svarūpatvāj jñāna-svarūpatvāc ca kiṁ kenāpi bādhyatām | tena svādhīnānandaḥ svādhīna-jñānaś cāyam |

**bhagavān **(sa-smitam) : tat khalu mad-adhīnaṁ na bhavati yan mayā darśayiṣyate | svayam eva bhāva-cakṣuṣā dṛśyatām | (iti tad-antaḥkaraṇe svarūapm āvirbhāvayati |)

(advaita-cakṣuṣī nimīlya praṇidhānaṁ nāṭayati |)

**śrīvāsaḥ** (ciraṁ nirvarṇya) : aho citram | advaito’dvaitopari parivartate | tathā hi—


    yad bāhyendriya-vṛttayo’sya galitāḥ svānanda-sāndro layaḥ


    ko’py antaḥ-karaṇasya hanta nitarāṁ spandena mandaṁ vapuḥ |


    ātmāpy eva layaṁ yayāvanubhavāsvādye pare vastuni


    prāyo’yaṁ śvasaīnīti bodha-viṣayaṁ prāpnoti romodgamaiḥ ||25||

**bhagavān :** evam eva tad āsvāda-saṁvādaḥ |

**śrīvāsaḥ :** bhagavan ! tadaiva nāṭyam idam | bahir na darśitam asmābhir api na dṛśyate | iti bhavatv asmākaṁ tavaitad eva svarūpaṁ mahā-dhanam | kiṁ tv adhunā dhunātu bhavān | mātaḥ paraṁ parantapa ceto’sya tirodhāpayāntaḥkaraṇato’sya tad-rūpam | anyathā samādhi-samā dhiṣaṇasya na paraṁ bahiś cāriṇī bhaviṣyati | pṛcchāmaś caitaṁ kiṁ dṛṣṭam iti |

**bhagavān : **svayam evāsau  prabodhyatām | (iti tad-antaḥ-karaṇāt tad-rūpaṁ tirodhāpayati |)

(advaito hṛdi sphurad-rūpaṁ tat kim apy anālokayan suptotthita iva cakṣuṣī unmīlya kṣaṇaṁ tad eva paśyann iva daśāṁ kām apy abhinayati |)

**bhagavān : **advaita, kim īkṣyate ?

**advaitaḥ **(svapnāyamāna iva graha-grasta iva kim api paṭhati )


    akasmād unmīlan-nava-kuvalaya-stoma-surabhir


    ghana-śreṇī-snigdhaḥ stavakita-tamālāvali-ghanaḥ |


    prarohan-nīlāśma-vyatikara-viśeṣojjvalataro


    mahaḥ-pūraḥ ko’yaṁ nayana-padavīṁ corayati naḥ ||26||

api ca—


    praśyāma-cit-kiraṇa-maṇḍala-madhyavarti-


    pratyaṅgakaṁ madhurimāmṛta-pūra-pūrṇam |


    vaṁśī-kala-kaṇita-keli-kalā-vidagdham


    ādyaṁ maho ghana-sahodaram āvirāste ||27||

**śrīvāsaḥ :** aho ! vartamāna-prayogād atītam api pratyakṣaṁ manyamāno’yaṁ nigadati | 

**bhagavān :** ānandasya vartamānatvāt | tad ākarṇaya | bhūyo’pi vivakṣur ayam | sarve tūṣṇīṁ tiṣṭhantu |

**advaitaḥ :**


    suśyāma-dīrgha-ghana-kuñcita-keśa-pāśaṁ


    subhrūlataṁ svalakam unnata-cāru-nāsam |


    ālola-śoṇa-vipulāyata-netra-padmaṁ


    bandhūka-bāndhava-surekha-śubhādharauṣṭham ||28||


    śrīvatsa-kaustubha-ramā-suṣamāsameta-


    vakṣaḥ-sthala-skhalad-udāra-sutāra-hāram |


    āpāda-lambi-vana-mālya-supālyamānaṁ


    sad-vṛtta-dīrghatara-pīvara-bāhu-daṇḍam ||29||

**śrīvāsaḥ :** katham akasmād asyaivam abhiniveśo jātaḥ |

**bhagavān : **śrūyatām—


    dhyānābhyāsa-kṛtā sphūrtiḥ sphūrtiḥ sā tu cirād bhavet |


    yākasmikī hṛdi hareḥ sāvatāra ivāparaḥ ||30||

**śrīvāsaḥ : ** evam eva | sakṛd yad darśitaṁ rūpam etat kāmāyate’nagha iti nāradasya prāg-janmani darśitam ity avatāra-sūcakam | dhruvasya tv abhyāsa-kṛtā sphūrtiḥ kintu bhagavan vinā cirābhyāsa-yogena kathaṁ bhagavat-prakāśa-yogyatāntaḥkaraṇasya |

**bhagavān :** avadhehi—


    puro’nugraha evāsya svodayādhāra-dhāvanaḥ |


    udayāt pūrvam arkasya vinihanti tamo’ruṇaḥ ||31||

**śrīvāsaḥ :** kim ayam adyāpi sākṣād eva vīkṣate kiṁ vekṣitam anuvadati |

**bhagavān :** pṛcchyatām |

**śrīvāsaḥ **(advaitaṁ prati): bho bho mahānubhāva ! kiṁ paśyasi ? kiṁ vādṛṣṭam anuvadasi ?

**advaitaḥ **(ānandābdhy-utthita iva kiṁcid bāhyam avagāhya)**:**


    asmād vibhor bhair upetya maho’tinīlam


    antar mamāviśad aho kṣaṇatas tiro’bhūt |


    tenātiduḥkhita-manā bahir ātta-dṛṣṭiḥ


    paśyāmi tat punar ihaiva nimagnam āsīt ||32||

**śrīvāsaḥ **(sollāsam) **:** bhagavan ! phalitam asmad-vacaḥ |

**bhagavān :** tandrādoṣo’yam asya |

**śrīvāsaḥ :** ānanda-tandrā khalv iyam | kuto’sya doṣaḥ ?

**bhagavān **(advaitaṁ prati): advaita jāgrat-svapno’yaṁ bhavataḥ |

**advaitaḥ **(sābhyasūyam iva):


    nava-kuvalaya-dāma śyāmalo vāma-jaṅghā 


    hita-tad-itara-jaṅghaḥ ko’pi dīvyaḥ-kiśoraḥ |


    tvam iva sa sa idatvaṁ gocaro naiva bhedaḥ 


    kathaya rūpyam aho me jāgrataḥ svapna eṣaḥ ||33||

**bhagavān :** advaita, tavaivāyaṁ vāsanāvagāhī doṣaḥ | yatas tvam evaivaṁ paśyasi nāparaḥ ko’pi |

**śrīvāsaḥ : **ka evaṁvidha-bhāgyavān āste, yas tvāṁ tathā paśyatu |

**bhagavān **(sopahāsam)**:** śrīvāsa ! bhavān apy advaita-patha-patito’bhūt |

**śrīvāsaḥ :** kṛṣṇena saha tavādvaitaṁ yat tat patha-pātina eva vayam | ko’tra sandehaḥ ?

**bhagavān :** evaṁ ced bhavato’pi tena sahādvaitam |

**śrīvāsaḥ :** bhagavan ! maivaṁ vādīḥ | tvac-caraṇāravinda-makaranda-kaṇāsvāda-bhājāṁ naiṣa panthāḥ |

**bhagavān :** tarhi mayi kathaṁ tad āropayasi |

**śrīvāsaḥ :** na hīdam āropaṇaṁ svabhāvo’pi bhāvo nopahnotuṁ śaktyate, kintu nāyam advaitācāryasya doṣaḥ, api tu tavaiva | yatas tvayoktam—tad bhavate darśayiṣye iti |

**nepathye :** satyaṁ satyam |

**śrīvāsaḥ : **jitam asmābhiḥ, yad idaṁ daiva-vaca iva nareṅgitam abhūt |

**punas tatraiva :** aye, satyam eva śacī-devyā kṛta-pāka-kriyayā samam advaitāgamanaṁ pratīkṣyate | gagana-madhyam adhyārūḍhaś cāyaṁ bhagavān mārtaṇḍaḥ |

**śrīvāsaḥ **(śrutim abhinīya)**:** nātaḥ param atra vilambanīyam | bhoḥ kathaya viśva-jananyai | ete vayaṁ śrī-viśvambhareṇa samam advaitādayaś calitāḥ |

(iti sarve yathāyathaṁ niṣkrāmanti)

(iti niṣkrāntāḥ sarve |)

iti śrī-śrī-caitanya-candrodaye sarvāvatāra-darśano nāma 

dvitīyo’ṅkaḥ 

||2||

(3)


### tṛtīyo’ṅkaḥ


## dāna-vinodaḥ

(tataḥ praviśati maitrī |)

**maitrī : **haddhī haddhī ! parāṇa-metta-ubbario jo ekko amha-baṁsassa kaḍambo birāo jībadi tti sudaṁ, taṁ ṇa āne kahiṁ baṭṭadi | ahampi jaṁ ṇāma metteṇa jīvāmi, tampi so ṇa āṇedi, tā uddesaṁ karemi | (iti parito’valokya) ammā kā iaṁ purado āacchadi ? [*hā dhik hā dhik ! prāṇa-mātrorvarito ya eko’smad-vaṁśasya kaḍambo virāgo jīvatīti śrutaṁ, taṁ na jāne kutra vartate | aham api yan-nāma-mātreṇa jīvāmi, tad api sa na jānāti, tad-uddeśaṁ karomi | aho keyaṁ purato āgacchati* ? ]

(saṁskṛtam āśritya)


    ānanda-mūrtir amṛta-dravavat samantād


    aṅga-prabhāṁ tata itaḥ sarasāṁ kirantī |


    āsādayanty atitarāṁ karuṇā-kaṭākṣair


    antar-viśuddhim akhilasya puro’bhyupaiti ||1|| 1

(iti sa-vismayam ālokayati | tataḥ praviśati prema-bhaktiḥ |)

**prema-bhaktiḥ **(puro’valokya)**: **aho keyam ?


    nāmaika-mātraṁ vapur ādadhānā


    vimlāna-kāntiḥ paritoṣa-hīnaḥ |


    sotkaṇṭham asman-mukham īkṣamāṇā


    śanaiḥ śanair mat-purato’bhyupaiti ||2|| 2

**maitrī **(nipuṇaṁ nibhālya)**:** ammahe, iaṁ ccea premma-bhatti jaṇaṇī kahieṇa lacchaṇeṇa lacchīadi, tā ubasallia paṇamāmi | (ity upasṛtya) dei ! bandijjasi metti-ṇāma-dheāe mae | [*āścaryaṁ, iyaṁ eva prema-bhakti jananī kathitena lakṣaṇena lakṣyate, tad upasṛtya praṇamāmi | devi ! vandyase maitrī-nāma-dheyayā mayā |*] 3

**prema-bhaktiḥ **(sa-camatkāram): kathaṁ maitrī tvam asi, ehi vatse ehi ! (ity āliṅgya) maitri ! kathaya katham ekākinī duravasthitā bhramasi ? 

**maitrī : **kali-paḍiaṇehiṁ ṇijjidesu amha-sapacchesu bhaabhemhalidā jīvidaṁ geṇhia palāidā | ado me duravatthaṁ kiṁ pucchesi ? [*kali-parijanair nirjireṣu mat-sapakṣeṣu bhaya-vihvalitā jīvitaṁ gṛhītvā palāyitāḥ | ato mama duravasthāṁ kiṁ pṛcchasi *?] 4

**prema-bhaktiḥ :** vatse ! nirbhayam ataḥ paraṁ sthīyatāṁ mat-saṅgenaiva | tava mātāmaha-bhaginy asmi |

**maitrī : **kahaṁ bia ? [*katham iva?*]

**prema-bhaktiḥ : **āmūlam ākalaya | 


    bhagavad-anugraha-nāmā janako bhagavaj-janāsaktiḥ |


    jananī tayos tu samaye’janiṣata bhūrīṇy apatyāni ||3||[^56]

api ca—


    eko viveka-nāmā tanayo bahvyas tu bhakti-saṁjñikāḥ[^57] kanyāḥ |


    tasya vivekasya mater[^58] anasūyā nāma duhitāsīt ||4||

api ca—


    anasūyā samabhāvaṁ patim āsādya svabhāvajaṁ śuddham |


    maitrīm asūta putrīṁ bhavatīṁ mat-toṣa-sandhātrīm ||5|| 5

api ca—


    kanyakāḥ sarasa-nīrasa-bhāvād 


    āyayur dvividhatāṁ prathamaṁ tāḥ |


    nīrāsās tu bahudhā guṇa-yogād


    bhejire’tha daśatāṁ rasa-bhājaḥ ||6||


    ujjvalādbhuta-śamāś ca hasaś ca


    preyo vatsala itīha rasāḥ ṣaṭ |


    uttamā iti tad-āśraya-bhājo


    bhaktayaś ca ṣaḍ amūr atiyogyāḥ ||7||[^59] 6

**maitrī : **caramā hi pemma-rasa-bhatti ? [*caramā hi prema-rasa-bhaktiḥ ?*]

**prema-bhaktiḥ :** atha kim | tathā hi—


    sarve rasāś ca bhāvāś ca taraṅgā iva vāridhau |


    unmajjanti nimajjanti yatra sa prema-saṁjñakaḥ ||8||[^60]


    khaṇḍānandā rasāḥ sarve so’khaṇḍānanda ucyate |


    akhaṇḍe khaṇḍa-dharmā hi pṛthak pṛthag ivāsate ||9||[^61]

eṣa te vyākhyāto nijānvayaḥ | 7

**maitrī :** dei ! dāṇīṁ tumaṁ eāiṇī kahiṁ baccasi ? [*devi ! idānīṁ tvam ekākinī kutra vrajasi *?] 

**prema-bhaktiḥ :** maitri ! asmākam āśraya-bhūtasya bhagavataḥ kasyāpi śrī-viśvambhara-devasya vihita-sarvāvatāra-līlasya samprati vṛndāvaneśvarī-bhāvam anucikīrṣor anujñayā sakala-lokasya hṛdaya-śodhanāya sādhayāmi |

**maitrī :** kahiṁ ? [*kutra?*]

**prema-bhaktiḥ :** yatra khalu tad-bhāva-bhāvuka-subhagambhāvukatayā sarva-bhuvana-priyambhāvukasya tasya tan-nūtyānukaraṇaṁ bhaviṣyati |

**maitrī :** so jjeb a ko padeso ? [*sa eva kaḥ pradeśaḥ ?*]

**prema-bhaktiḥ :** ācārya-ratnasya purāṅganam | 8

**maitrī :** kahaṁ dāba īsaro hūbia itthi-bhāveṇa ṇaccissadi ? [*kathaṁ tāvad īśvaro bhūtvā strī-bhāvena nartiṣyati *? ]

**prema-bhaktiḥ :** bāle ! na jānāsi īśvaraḥ khalu sarva-rasaḥ sarveṣāṁ bhaktānām āśayānurodhād vicitrām eva līlāṁ karoti | sva-sva-vāsanānusāreṇa bhaktās tāṁ tām anukurvanti | ataḥ keṣāñcin nibhṛtānāṁ[^62] bhāgavatānāṁ cetasi tad-bhāvam[^63] evāśayituṁ sarvottamottamāṁ tad-anukāra-līlāṁ kariṣyati | yataḥ param anyaṁ sarasaṁ nāsti | 9

**maitrī : **kadhehi, taṁ ṇaccaṁ kiṁ andhakaraṁ kimbā paiṇṇaaṁ | [*kathaya, taṁ nṛtyaṁ kim aṅka-rūpaṁ kiṁ vā prakīrṇakam |*]

**prema-bhaktiḥ :** aṅka-rūpam eva |

**maitrī :** kadhehi, ko kassa bhūmiaṁ gahissadi | [*kathaya, kaḥ kasya bhūmikāM grahīṣyati |*]

**prema-bhaktiḥ :** vatse'vadhāraya | advaitasya rudratvenātmatvam | svasya ca śrī-rādhā-svarūpa-grahaṇam anya-janāśakyaṁ parama-rahasyatvenāyogyaṁ ca matvā—


    advaitam āpādayad īśa-veśaṁ


    svayaṁ ca rādhākṛtim agrahīt saḥ | 


    iti pratītiḥ kila vastutas tu


    sa eva devo dvividho babhūva ||10|| 10


    advaito veśa-mātreṇa kevalaṁ caritārthatām |


    agamat kintu tatrāsīd āvirbhūtaḥ svayaṁ hariḥ ||11||

api ca—


    haridāsaḥ sūtra-dhāro mukundaḥ pāripārśvikaḥ |


    vāsudevācārya-nāmā nepathya-racanākaraḥ ||12||


    śrī-rādhā-kṛṣṇa-saṁyoga-kāriṇī jaratīva sā |


    yogamāyā bhagavatī nityānanda-tanūṁ śritā ||13|| 11

**maitrī :** sāmāiāo ke mī ? [*sāmājikāḥ ke'mī ?*] 

**prema-bhaktiḥ :** adhikāriṇo ye'sminn arthe svayam eva bhagavān avādīt prāg eva | yathā—


    he śrīvāsa svayam avahitenādya bhāvyaṁ tvayāsmin


    yogyo yaḥ syāt sa viśati yathā nāparas tad-vidheyam |

ity ardhokte śrīvāsenābhāṣi—deva ! kasmin karmaṇi yogyāyogya-vyavasthā karaṇīyā | kutra vā praveśaḥ kārayitavya iti | punar devenāpy avādi—


    śrī-rādhātra svayam iyam aho nūnam ācārya-ratna-


    syāvāsasyāṅgana-bhuvi rasād vyaktam āvirbhavitrī ||14||

**maitrī :** tado tado ?

**prema-bhaktiḥ :** tataḥ śrīvāsena manasi sandihānena bhagavad-vaca iti vihita-niścayenāpi gaṅgādāsa-nāmā bhagavataḥ paramāpto bhūsura-varo dvārapālakatvena nyayoji |

**maitrī : **tado tado ?

**prema-bhaktiḥ :** tato bhagavatā punar api śrīvāso nija-gade—śrīvāsa ! bhavatā nāradena bhavitavyam | śuklāmbareṇa tava snātakena bhāvyam | gāthakāḥ śrī-rāmādayas traya ācārya-ratna-vidyānidhī ceti devenaiva niyojitāḥ | ataḥ paraṁ na keṣām api tatra praveśaḥ kintu śrīvāsādi-sahodara-vadhūbhiḥ sahācārya-ratna-murāri-vadhū-prabhṛtayaḥ prāg eva tatra praviśya sthitāḥ | adhikāra-bhājaś ca tāḥ |

(nepathye mṛdaṅga-tālādi-dhvaniḥ |)

**prema-bhaktiḥ :** vatse ! śrutam | ayam ārabdhaḥ pūrva-raṅgāṅga-bhūtaḥ pratyāhāraḥ |

**(punar nepathye):**


    jayati jana-nivāso devakī-janma-vādo


    yadu-vara-pariṣat svair dorbhir asyann adharmam |


    sthira-cara-vṛjina-ghnaḥ su-smita- śrī-mukhena


    vraja-pura-vanitānāṁ vardhayan kāma-devam ||15|| [bhā.pu. 10.90.48]

api ca—


    sampūrṇendu-mukhī saroja-nayanā koka-stanī kairava-


    smāyā kambu-śirodhir-ambudhi-bhuvo garvasya sarvaṅkaṣā |


    māṅgalyair iva vastubhir viracitā nāndīva vṛndāvana-


    krīḍā-kautuka-nāṭakasya diśatu śrī-rādhikā vaḥ śubham ||16|| 14

**prema-bhaktiḥ :** satyam evaitat | yan niraṭaṅki mayā yad asau sūtradhāra-bhūmiko haridāsaḥ śrī-bhāgavata-padyaṁ maṅgalaṁ kurvan nāndīṁ papāṭha | tan-madhye ekāṅko bhāṇo vyāyogo vā rūpakam atra nirūpayitavyam anena, yato nepathye gīyate nāndī [sā.da. 6.289] ity ādi tayor lakṣaṇam | tad vatse ! tavāsya didṛkṣā vartate ?

**maitrī :** kahiṁ me tārisaṁ bhāa-dheyaṁ ? [*kutra me tādṛśaṁ bhāga-dheyam ?*]

**prema-bhaktiḥ :** kā te cintā ? mayā saha vartitavyam, mat-prabhāvāt kenāpi bhavatī na lakṣaṇīyā tvad-anurodhān mayāpi tan-nikaṭa eva tathā bhūtvā sthātavyam |

**maitrī :** anugahidamhi | [*anugṛhītāsmi *|]

**prema-bhaktiḥ :** tad ehi |

(iti niṣkrānte |)


### iti praveśakaḥ |

(tataḥ praviśati gṛhīta-sūtradhāra-bhūmiko haridāsaḥ | 

kiyad-dūre upaviṣṭe alakṣitākāre prema-bhakti-maitryau ca |)

**sūtradhāraḥ** (puṣpāñjalim añjalau kṛtvā):


    bhāsā bhāsvarayan diśo viśadayā kāntiṁ dvija-śreṇījāṁ


    bibhrāṇaḥ parito lasat-parimalaḥ proddāma-santoṣa-bhūḥ |


    śuddhaḥ pāda-saroruhe bhagavataḥ puṣṭiṁ nakhendu-śriyāṁ


    tanvan hāsa ivaiṣa nāṭya-rahasaḥ puṣpāñjaliḥ kīryate ||17|| 17

(iti tathā karoti |)

**prema-bhaktiḥ** (nirvarṇya): suvihitam eva vihitaṁ bhavatā | yadyapi nepathye eva nāndī paṭhitā, tathāpi raṅga-pūjā-prasaṅgena bhagavat-pāda eva puṣpāñjaliḥ kīrṇaḥ | paśya vatse | paśya—


    hāri kaṇṭhe śravaṇa-yugale kuṇḍalī cāvataṁsī


    sragvī bhūyasy urasi bhujayor aṅgadī kaṅkaṇī ca |


    apy uṣṇīṣī śirasi padayor nūpurī nāṭya-lakṣmyā


    mūrtas tejo-bhara iva puro haridāsa-pratīkaḥ ||18|| 18

**maitrī:** dei ! ṇa kkhu aaṁ sakhīo maggo | [*devi, na khalv ayaṁ śāstrīyo mārgaḥ |*]

**prema-bhaktiḥ:** śrūyatām—


    śāstrīyaḥ khalu mārgaḥ pṛthag anurāgasya mārgo'nyaḥ |


    prathamo'rhati saniyamatām aniyamatām antimo bhajate ||19||

**maitrī: **aṇiadamaggeṇa calantassa bilambeṇa jjebba gammalāho hoi | [*anirata-mārgeṇa calato vilambenaiva gamya-lābho bhavati |*]

**prema-bhaktiḥ:** idam anaikāntikam | tathā hi—


    vanyāsu taraṇi-saraṇir javena gamyaṁ nayaty aniyatāpi |


    na sahaja-kuṭileṣu punar nadī-pravāheṣv atiniyatāpi ||20||

tad alam anayā vārtayā | śṛṇumas tāvat kim ayaṁ prastauti | 19

**sūtradhāraḥ: **alam ativistareṇa | bho bho! adyāhaṁ bhagavataḥ kamalayoneś caraṇa-kamalopakaṇṭhād dainandina-vandanādikaṁ nirvāhya nivartamāno mānonnatena daivāt tatraivopasīdatā nāradena nāradena samādiṣṭo'smi | yathā—haṁho gandharva-rāja ! rāja-mano'ticirāya mama manoratho varīvarti, bhavadbhir narīnṛtyamānā bhagavataḥ śrī-vṛndāvana-vihāriṇaḥ kāpi keli-kaumudī nayana-viṣayī-kartavyeti tad yathā sampadyate ’dya te tathā kauśalena bhavitavyam | tad ahaṁ tatra yatiṣye | (iti purato'valokya) bho bhoḥ ! ita itaḥ |

(praviśya)** pāripārśvikaḥ:** kim ājñāpayati bhāvaḥ ?

**sūtradhāraḥ: **māriṣa ! adyāham uparodhito'smi tatrabhavatā bhagavatā nāradena |

**pāripārśvikaḥ:** katham iva ?

**sūtradhāraḥ:** bhagavataḥ kamala-yoneḥ ity ādi paṭhati |

**pāripārśvikaḥ:** bhāva ! katham ayam ātmayoner bhagavata ātmajaḥ sanaka-sanandanādīnām avaraja ātmārāmo brahma-bhūtaḥ satataṁ brahmānandānubhava-bhavika-śubhagambhāvukaḥ śrī-kṛṣṇasya laukikīṁ kelim anubaddha-tṛṣṇas tvām idam abhyarthitavān ? 21

**sūtradhāraḥ: **asti rahasyam |


    ātmārāmāś ca munayo nirgranthā apy urukrame |


    kurvanty ahaitukīṁ bhaktim ittham-bhūta-guṇo hariḥ ||21|| 

iti bhāgavatīyā gāthā [bhā.pu. 1.7.10] |

**pāripārśvikaḥ:** bhavatu nāma bhaktiṁ kurvantu, kathaṁ laukikācarite'nurajyanti ?[^64]

**sūtradhāraḥ:** maivaṁ vādīḥ |


    alaukikītaḥ kila laukikīyaṁ 


    līlāharer eti rasāyanatvam |


    līlāvatārānukathātimṛdvī 


    viśvasya sṛṣṭy-ādi-kathā palaknī ||22||[^65] 22

ata uktaṁ—bhajate tādṛśīḥ krīḍā yāḥ śrutvā tat-paro bhavet [bhā.pu. 10.33.36] iti sādhāraṇa-jana-param eva | viśeṣatas tv ayaṁ śrī-nāradaḥ śrī-vṛndāvana-vinodana-priyaḥ śrī-gopāla-mahā-mano ṛṣir api | tena yuktam evaitat | tad avilambitam eva sampādyatām pātra-vargasya bhūmikā-parigrahaḥ |[^66] 23

**pāripārśvikaḥ: **bhāva ! kṣaṇam apekṣyatām | yāvad asau muni-varaḥ samāyāti | 

**sūtradhāraḥ:** āgata-prāya eva, na khalu tādṛśām antarīkṣa-cāriṇāṁ paryaṭana-vilambaḥ |[^67]

**pāripārśvikaḥ: **evaṁ cet kaḥ prayogo’nuṣṭhātavyas tad apy anujñāyatām |

**sūtradhāraḥ:** 


    gṛhītvā jaratī-bhāvaṁ yā devyā yogamāyayā |


    sampādyate dāna-līlā saiva rādhā-mukundayoḥ ||23||[^68] 

**pāripārśvikaḥ: **katham eṣā tvaritaṁ sampādayituṁ śakyate ?[^69]

**sūtradhāraḥ:** katham iva ?

**pāripārśvikaḥ: **śrūyatām—


    tasmin prayoge bhavatas tanūjāḥ 


    sarvā viśeṣād gaṇanā pravīṇāḥ |

**sūtradhāraḥ **(sāśaṅkam) **:** kathaya, tāsāṁ svasty asti ?

**pāripārśvikaḥ: **astv eva | kintu—


    vṛndāvanaṁ tāḥ prayayuḥ pramodāt


    sambhūya gopīśvara-pūjanārtham ||24||[^70] 

**sūtradhāraḥ:** kiṁ karomi ? katham etat nāradaḥ pratyetu ? aho tad-abhiśāpād bhayena bhāvyam |

**pāripārśvikaḥ: **alam alaṁ cintayā | tā api samāgata-prāyā eva |[^71] 

**sūtradhāraḥ:** hanta māriṣa | na jānāsi ?


    vartmānabhijñāḥ kila tāḥ kumāryo


    na copayuktaḥ katamo’sti bandhuḥ |


    dāna-dravotsikta-karaḥ karālaḥ


    stambe ramo yatra sa megha-dhāmā ||25||[^72]

**pāripārśvikaḥ: **asti tāsāṁ saṅge yogamāyā-prabhāvā jaratī bhavac-chvaśrūḥ |

**sūtradhāraḥ **(vihasya)**:** tadā niścinta evāsmi |


    yā na śaśyati panthānaṁ na śṛṇoti ca yā vacaḥ |


    sā kiṁ karoti sāhāyyaṁ yā jareva śarīriṇī ||26||

**pāripārśvikaḥ: **maivaṁ vādīḥ | 


    mahā-prabhāvā khalu yoginī sā


    vayo na tasyām ativiplavāya |


    krameṇa vṛddhā vidhu-maṇḍalīyaṁ


    na glāyati dyotata eva kāmam ||27||[^73]

**nepathye : **haṁho gandharva-pate ! ko vilambas tad-abhinayasya ?

**sūtradhāraḥ **(śrutim abhinīya)**:** māriṣa ! paśyāyam utkaṇṭhamāno muni-varaḥ sa-pramodam abhineṣyamāṇa-vilokanārthaṁ tvaramāṇa āgacchati | asmākaṁ tu na kāpi sāmagrī sampadyate, tad vayam ito gatvā tāsām eva kumārīṇām anusandhānāya yāmaḥ | 

**pāripārśvikaḥ: **yathā rucitaṁ bhavate | (iti kṣaṇaṁ tenāteneti nartitvā niṣkrāntau |)

**-- prastāvanā --**

(tataḥ praviśati snātakenānugamyamāno nāradaḥ |)

**nāradaḥ:** aye gandharva-rāja ! kim ataḥ paraṁ vilambase ?[^74] (iti tam anusandadhāti |)

**prema-bhaktiḥ: **vatse maitri | paśya paśya—


    aṁse nidhāya mahatīṁ raṇayan prakoṣṭhe


    vāmetare valayavat kalitākṣa-mālaḥ |


    vidyud-vikasvara-vikīrṇa-jaṭā-kalāpaḥ


    kailāsa-kāntir ayam eti surarṣir agre ||28||[^75]

vatse ! praṇamainam | mahā-bhāgavatottamo'yaṁ muni-varaḥ | yasya khalv iyaṁ gāthā—


    aho devarṣir dhanyo 'yaṁ yat-kīrtiṁ śārṅgadhanvanaḥ |


    gāyan mādyann idaṁ tantryā ramayaty āturaṁ jagat ||29||<sup> </sup>[bhā.pu. 1.6.39]

**maitrī **(praṇamya) **: **dei ! tue bhaṇidaṁ sirabāso ṇārao hubissadi, kahaṁ dāṇīṁ saaṁ jebba ṇārao āao ? [*devi ! tvayā bhaṇitaṁ śrīvāso nārado bhaviṣyati, kathaṁ idānīṁ svayam eva nārada āgataḥ ?*]

**prema-bhaktiḥ:** asya sahaja-nāradāveśatvān nārada-rūpatā vyaktaiva | adviatādes tu tat-tad-āropaḥ | tat tvayā yathādṛṣṭam eva pratīyatām |[^76]

**nāradaḥ :** bho bhoḥ snātaka ! katham atra ko’pi na dṛśyate ?

**snātakaḥ :** surarṣe ! gandharva-rājas tu vṛndāvana eva nartitavyam iti tatraiva sa-sāmagrīko gatavān asti | ehi tatraiva gacchāvaḥ |

**nāradaḥ :** idaṁ vṛndāvanaṁ na bhavati ?

**snātakaḥ : **bho mahātman ! atiśaya-harṣotkarṣeṇa svātmāpi vismṛto bhavatā, yac ca tathā vṛndāvana-paricaya-cāturya-dhūryo’pi vṛndāvanaṁ na paricinoṣi |

**nāradaḥ :** bho bhoḥ snātaka ! satyam evoktaṁ bhavatā |


    ānandonmāda-luptāntar-bahiḥ-karaṇa-vṛttayaḥ |


    paricinvantu ke samyag ātmānaṁ kim utāparam ||30||

tad ādiśa tasya panthānam |

**snātakaḥ :** bho bho ita itaḥ | (ity ubhau nāṭyena parikrāmataḥ |)

**prema-bhaktiḥ **(nirūpya) aho mahā-bhāgavatasya naisargikī vṛndāvana-ratiḥ |

**nāradaḥ **(nāṭyena kiyad-dūre gatvā)**: **hanta bhoḥ !


    yat-pāre virajaṁ virāji parama-vyometi yad gīyate 


    nityaṁ cinmaya-bhūmi-cinmaya-latā-kuñjādibhir mañjulam |


    sāndrānanda-maho-mayaiḥ khaga-mṛga-vrātair vṛtaṁ sarvatas


    tad-vṛndāvanam īkṣate kim aparaṁ sambhāvyam akṣṇoḥ phalam ||31||[^77]

yatra svayambhūr apy asmat-pitā yat kiñcid eva janmābhilaṣitavān | tathā ca paurāṇikī gāthā—


    tad bhūri-bhāgyam iha janma kim apy aṭavyāṁ


    yad gokule’pi katamāṅghri-rajo’bhiṣekam | [bhā.pu. 10.14.34] ity ādi |[^78]

(ity etad eva padyam upavīṇayan naṭati |)

**snātakaḥ :** evaṁ cet pratipadam eva bhavatā premānanda-vihvalena bhūyate, tadā kathaṁ gamyatām ?

**nāradaḥ **(dhairyam avaṣṭabhya) **:** ādiśa mārgam |

**snātakaḥ :** ita itaḥ |

(ity ubhau punar nāṭyena parikrāmataḥ | 

nepathye muralī-dhvaniḥ |)

**snātakaḥ :** devarṣe ! idam eva vṛndāvanam | yad eṣa bhagavato muralī-kala ākarṇyate |

**nāradaḥ **(śrutim abhinīya)**: **aye satyam evāttha | tathā hi—


    madhurima-rasa-vāpī-matta-haṁsī prajalpaḥ


    praṇaya-kusuma-vāṭī-bhṛṅga-saṅgīta-ghoṣaḥ |


    surata-samara-bherī-bhāṅkṛtiḥ pūtanārer


    jayati hṛdaya-daṁśī ko'pi vaṁśī-ninādaḥ ||32|| [a.kau. 8.72]

**prema-bhaktiḥ :** vatse ! bhagavataḥ śrī-kṛṣṇa-candrasya praveśo bhavitā | tad idānīṁ vismaryatām ājanma-duḥkhaṁ saphalī-kriyetāṁ ca nayane |

**maitrī :** sabbaṁ tuha caraṇa-pasādado jjebba | [*sarvaṁ tava caraṇa-prasādād eva |*]

**nāradaḥ **(nipuṇaṁ nibhālya) **:** snātaka ! satyam eva vraja-rāja-kumārasyaiva vaṁśī ninādo'yam | yataḥ—


    vitatir api girīṇāṁ muñca tīvrāśru-dhārāṁ


    pulakayati tarūṇāṁ vīrudhāṁ caiṣa vargaḥ |


    vidadhati sarito'pi srotasas tam uccair


    hari hari hari vaṁśī-nāda evojjihīte ||33||

(ity etad eva padyaṁ pūrvavad upavīṇayan nṛtyati |)

**snātakaḥ :** yathārtham evaitan naṭanam | yataḥ—


    śrutibhir api vimṛgyaṁ brahma-sampatti-bhājām


    api puru-rasanīyaṁ mūrta ānanda-sāraḥ |


    yad ahaha bhavitādya śrīla-śambhu-svayambhū-


    prabhṛtibhir abhivandyaṁ pāda-padmaṁ dṛśor naḥ ||34||

tad devarṣe ! kṣaṇam apavārya sthātuṁ yujyate, kim asau saha sahacarair evopasarpati | kiṁ vā saubhāgya-rasa-gabhīrābhīra-bhīrubhir iti sahasopasarpaṇam asāmpratam |

**nāradaḥ : **satyam āttha | tad evam eva kurmaḥ | (iti tathā sthitau |)

(tataḥ praviśati kadamba-taru-kāṇḍa-kṛtālambas tribhaṅgī-lalito muralīṁ vādayan katipayaiḥ sakhibhiḥ saha śrī-kṛṣṇaḥ |)

**śrī-kṛṣṇaḥ :** sakhe ! ramyam idaṁ vṛndāvanasya saubhāgyam | tathā hi—


    hasantī vāsantī valita-mukulo bāla-bakulo


    viśokaś cāśokaḥ sulabha-vicayaś campaka-cayaḥ |


    anāgaḥ punnāga-stavaka-kamanaḥ paśya sumanaḥ


    kuṭīraḥ pāṭīra-śvasana-surabhir bhāti surabhiḥ ||35||

**vayasyāḥ :** bho baassa ! tujjha edaṁ kīlā-kāṇaṇaṁ kadhaṁ ramaṇījjaṁ ṇa hubissadi ? [*bho vayasya ! tavedaṁ krīḍā-kānanaṁ kathaṁ ramaṇīyaṁ na bhaviṣyati ?*]

**prema-bhaktiḥ **(nirvarṇya)**:** aho kim etat ?


    ayaṁ naivādvaito bata na tad idaṁ veśa-vacanā


    kalā-śilpaṁ kintu svayam iha hariḥ prādurabhavat |


    yathārthaṁ vastv eva prathayati camatkāram adhikaṁ


    yathārthasyākāraḥ sukhayati ca sandehayati ca ||36||

(punar nibhālya sa-parāmarśam)


    akṛṣṇaḥ kṛṣṇatvaṁ vrajitum asamartho hi bhavati


    svayaṁ kṛṣṇo nānākṛti-kṛti-samarthaḥ kila bhavet |


    grahītuṁ yogyaḥ syād avayava-kalāpaṁ hy avayavī


    kathaṅkāraṁ dhattām avayava-viśeṣo'vayavitām ||37||

tad ayam advaita eva na bhavati | nāpi veṣa-racanā-kauśalam | kintu svayaṁ kṛṣṇa evāvatīrṇaḥ | 38

**nāradaḥ **(dūrān nibhālya sānandam)**: **aho kim etat ? 


    sāndrānanda-rasābdhi-mantha-viditaṁ sad-bhakta-goṣṭhyāṁ kṛpā-


    mohinyā pariveṣitaṁ ratimatāṁ vṛndena tatrābhitaḥ |


    nānā-rucy-anupānataḥ pratimuhuḥ pītaṁ ca pūrṇaṁ sadā


    no jīryaty api nopayāti vikṛtiṁ śyāmāmṛtaṁ kiñcana ||38|| 39

api ca—


    nava-jaladhara-dhāmā koṭikāmābhirāmaḥ


    pariṇata-śarad-indu-snigdha-mugdhānana-śrīḥ |


    nava-kamala-palāśa-droṇi-dīrghāruṇākṣo


    daśana-kusuma-kānti-śrānti-bimbādharauṣṭhaḥ ||39|| 40

ita evābhisarpati | tad ehi kuñjāntaritau bhūtvā paśyāvaḥ |

**snātakaḥ :** evam eva | (iti tathā kurutaḥ |)

**śrī-kṛṣṇaḥ :** sakhe subala ! sakhe śrīdāman ! sakhe sudāman ! kusumāsavo nāma baṭuḥ priya-sakho me kathaṁ na dṛśyate ? tad etaṁ mṛgayata |

**sakhāyaḥ :** yathājñaṁ mṛgayāmaḥ | (iti tad-anveṣaṇaṁ nāṭayanti |)

(praviśyāpaṭī-kṣepeṇa sambhrānto vidūṣakaḥ |)

**vidūṣakaḥ :** bho baassa ! parittāhi parittāhi | [*bho vayasya ! paritrāhi paritrāhi |*]

**śrī-kṛṣṇaḥ :** kathaṁ bhīta iva lakṣyase ?

**vidūṣakaḥ : **baassa ! eā joiṇī jaradībba dīsamāṇā daivopasaṇṇa-lalida-bāla-lalaṇāo pañcasāo baṇamajjhamhi āṇīa gobīsara-pūaṇatthaṁ kidārambhā diṭṭhā, tuha puṇṇeṇa ahaṁ ubbario, maṁ gahia ṇaṁ baliṁ dāssadi tti me bhaaṁ jādaṁ | [*vayasya ! ekā yoginī jaratīva dṛśyamānā daivopasanna-lalita-bāla-lalanāḥ pañcaṣā vana-madhye ānīya gopīśvara-pūjanārthaṁ kṛtārambhā dṛṣṭā, tava puṇyenāham ūrvaritaḥ, māṁ gṛhītvā nūnaṁ baliṁ dāsyatīti mama bhayaṁ jātam |*] 42

**śrī-kṛṣṇaḥ **(vihasya) : vayasya subala ! kim etat ?

**subalaḥ :** jñātam iha-sthenaiva mayā | adya khalu gopīśvara-pūjana-kṛte guru-jana-kṛte guru-nivāraṇe’pi mātāmahyāmahyācaraṇayā balato balato harṣotkarṣataḥ svacchandato vana-gamanāya pravartayiṣyate rādhā | tatra tām eva jaratīm ālokya yoginī-bhrāntyāyaṁ baṭur bibhāya | vibhāyatā hi sā svabhāvād eva devamāyeva |

**vidūṣakaḥ :** hī hī ja{i} ebbaṁ, tahabi pia-baassassa hatthe ṇibaḍissanti sabbāo | jaṁ goula-bāsiṇīṇaṁ itthī-kuraṅgīṇaṁ raṅgaṇīṇaṁ kkhu pia-baassa-guṇa-gaṇo bāurā-jālo | [*hī hī yady evaṁ, tathāpi priya-vayasyasya haste nipatiṣyanti sarvāḥ | yad gokula-vāsinīnāṁ strī-kuraṅgīnāṁ raṅgiṇīnāṁ khalu priya-vayasya-guṇa-gaṇo vāgurā-jālam |*]

**nāradaḥ : **bhoḥ snātaka ! ataḥ-param atrāvasthātuṁ na yujyate, tad ehi yoga-prabhāveṇa nabhaścarau bhūtvā paśyāvaḥ | (iti niṣkrāntau |) 44

**nepathye : **hanta ajje ! keṇa paheṇa gobīsaraṁ aṇusaremha, jado—


    bira{i}a ṭhāṇe ṭhāṇe dāṇaṁ so baṇagao dhutto |


    kaḍḍha{i} sadāli-baggaṁ helā-kaṇḍula-kara-daṇḍo ||40||

[*hanta ārye ! kena pathā gopīśvaraṁ anusarāmaḥ, yataḥ—*


    *viracayya sthāne sthāne dānaṁ sa vana-gajo dhūrtaḥ |*


    *karṣati sadāli-vargaṁ helā-kaṇḍūla-kara-daṇḍaḥ *|*|*] 

**subalaḥ : **vayasya ! phalitam asmad-vacaḥ |

**kusumāsavaḥ :** mae jaṁ uttaṁ baaṇaṁ taṁ kiṁ ṇa phalissadi ? tā alīaṁ jjeba gabbam ubbahasi | [*mayā yad uktaṁ vacanaṁ tat kiṁ na phaliṣyati ? tasmād alīkam eva garvam udvahasi |*] (kṛṣṇaṁ prati) baassa ! tumhe bi teṇa ujjameṇa ciṭṭhadha | [*vayasya ! yūyam api tenodyamena tiṣṭhata |*] 45

**śrī-kṛṣṇaḥ :** ko’sāv udyamaḥ ?

**kusumāsavaḥ :** ṇa sudaṁ bira{i}a ṭhāṇe ṭhāṇe iccādi jaṁ paḍhidaṁ kiṁ tu baṇagao tti jaṁ bhaṇidaṁ taṁ uidaṁ jjeba, dhutto tti jaṁ bhaṇidaṁ taṁ kkhu me dukhāaraṁ | [*na śrutaṁ viracayya sthāne sthāne ity ādi yat paṭhitaṁ kintu vana-gaja iti yad bhaṇitaṁ tad ucitam eva | dhūrta iti yad bhaṇitaṁ tat tu mama duḥkhākaram *?*|*

**śrī-kṛṣṇaḥ **(vihasya sāvahittam) **: **vana-gajo dhūrta iti kathaṁ te duḥkhākaram ?

**kusumāsavaḥ :** ettha baṇe ko abaro baṇagao ? [*atra vane ko’paro vana-gajaḥ ?*]

**punar nepathye :**


    avagāhia uṇa maggaṁ so bibiṇe saha-arehiṁ kalahehiṁ |


    bihara{i} dāṇa-biṇoī hanta kadhaṁ tattha gantabbaṁ ||41||


    [*avagāhya punar mārgaṁ sa vipine sahacaraiḥ kalabhaiḥ |*


    *viharati dāna-vinodī hanta kathaṁ tatra gantavyam ||*]

**kusumāsavaḥ :** baassa ! amhe kkhaṇaṁ kuñje obāria ciṭṭhamha, jāba imāo bi bissatthā hubiya ittha āacchanti | [*vayasya ! vayaṁ kṣaṇaṁ kuñje apavārya tiṣṭhāmaḥ, yāvad imā api viśvastā bhūtvātrāgacchanti |*]

**sarve :** evam eva | (iti śrī-kṛṣṇena saha kuñja-praveśaṁ nāṭayanti |)

(iti praviśati pūjopakaraṇa-pātra-pāṇibhiḥ saha sahacarībhir 

jaratyopagamyamānā pāṇḍu-putrāvṛtā nava-kiśalaya-śrīr iva śrī-rādhā |)

**śrī-rādhā :** sahīo gobīsara-pūaṇa-tthaṁ sabbo jjeba saṁbhāro āṇīdo ? [*sakhyaḥ gopīśvara-pūjanārthaṁ sarva eva sambhāra ānītaḥ* ?]

**sakhyaḥ :** adha iṁ | kiṁ tu milāṇaṁ hubissadi tti kusumaṁ jjebba ṇa āharidaṁ, ido jjeba avaciṇissaṁ | [*atha kiṁ | kintu mlānaṁ bhaviṣyatīti kusumam eva nāhṛtaṁ, ita evāvaceṣyāmaḥ |*]

**śrī-rādhā :** piaṁ me piaṁ, tā ehi avaciṇumaha | [*priyaṁ me priyaṁ, tad ehi avacinumaḥ |*] (iti nāṭyena puṣpāvacayanaṁ nāṭayanti |)

**prema-bhaktiḥ **(nirvarṇya) **: **aho citram | sa evāyaṁ devaḥ | nāsya kim apy aśakyam | yataḥ—


    mohiny eṣa babhūva yaḥ svakalayā deva-dviṣo mohayan


    nātmārāmam apīśvareśvaram api śrī-śaṅkaraṁ lobhayan |


    tasyāścaryam idaṁ na kañcid api yat kṛṣṇāvatāro'pi san


    śrī-rādhākṛtim agrahīt sva-vapuṣā devaḥ sa viśvambharaḥ ||42||

athavā—


    harir ayam atha līlayā sva-śaktyā


    vidala-yugātmakalāyavan na bhinnaḥ |


    abhavad iva pṛthak pumān vadhūś ca


    svayam ubhayāṁśa-samāna-rūpa-yogāt ||43||

(punar anyato'valokya)


    iyam api lalitaiva rādhikālī 


    na khalu gadādhara eṣa bhū-surendraḥ |


    harir ayam athavā svayaiva śaktyā 


    tirtayam abhūt sā sakhī ca rādhikā ca ||44||

(punar anyato’valokya) aho iyam api yogamāyāgamāyādaśaminī śaminī nīrajākṣī dhavalatāvalatā keśa-pāśena tama iva śuddha-sattvīkṛtya dadhānā jaratī-veṣaṁ vidhāya praviṣṭā neyaṁ nityānanda-tanur nityānanda-tanur bhagavān hi svām eva yogamāyām āyāpayāmāsa | tasya tu na citram etat | yataḥ—


    nivāsa-śayyāsana-pādukāṁśuko-


    padhāna-varṣātapa-vāriṇādibhiḥ |


    śarīra-bhedais tava śeṣatāṁ gatair


    yathocitaṁ śeṣa itīryate janaiḥ ||45|| [stotra-ratna 37]

iti prācīnair bhaktair uktam |

**śrī-kṛṣṇaḥ **(rādhāṁ nirvarṇya) : sakhe !


    utkīrṇā kim u cāru kāru-patinā kāmena kiṁ citritā


    premṇā citra-kareṇa kiṁ lavaṇimā tvaṣṭraiva kunde dhṛtā |


    saundaryāmbudhi-manthanāt kim uditā mādhurya-lakṣmīr iyaṁ


    vaicitraṁ janayaty aho aharahar dṛṣṭāpy adṛṣṭeva me ||46||

athavā—


    śauṭīryaṁ smara-bhūpater madhumado lāvaṇya-lakṣmyāḥ smayaḥ


    saubhāgyasya vinoda-bhūr madhurimollāsasya hāsaḥ śriyaḥ |


    advaitaṁ guṇa-sampadām upaniṣat kelī-vilāsāvaleḥ 


    keyaṁ locana-candrikā-caya-camatkāraś cakorekṣaṇā ||47||

(iti saspṛham ālokayati |)

**śrī-rādhā : **ehi lalide ! labaṅga-kusumaṁ abaciṇumaha | [*ehi lalite ! lavaṅga-kusumam avacinumaḥ*] (iti parikrāmati |)

**jaratī : **esā laaṅga-bāḍiā bi kaṇhassa adipeasī, imāe ṇiyaḍaṁ mā gaccha | gacchāttunaṁ moābeduṁ ṇa sakkissamha | [*eṣā lavaṅga-bāṭikāpi kṛṣṇasyātipreyasī | asyā nikaṭaṁ mā gaccha | paścāt tvāṁ mocayituṁ na śakṣyāmaḥ |*]

**lalitā : **ajje, tumaṁ paḍibhūttaṇeṇa saṁcāria amhe āppāṇaaṁ moābissamha | kā cintā ? [*ārye, tvāṁ pratibhūtvena sañcārya vayam ātmānaṁ mocayiṣyāmaḥ | kā cintā ?*] (iti sa-kautukaṁ sarvāḥ kusumāsava-cayanaṁ nāṭayanti |)

**śrī-rādhā : **lalide, paḍittāhi paḍittāhi, eso duṭṭho bhamaro bādhei | [*lalite, paritrāhi paritrāhi, eṣa duṣṭo bhramaro bādhate *|]

**sakhyaḥ : **

mukkia labaṅga-ladiaṁ cabalo mahusuaṇo eso | 

pia-sahi, aṇiada-pemmo tuha muha-gandheṇa andhio bhama{i} ||48||

[*muktvā lavaṅga-latikāṁ capalo madhusūdana eṣaḥ | *

*priya-sakhi, aniyata-premā tava mukha-gandhenāndho bhramati* |]

**kṛṣṇaḥ **(avalokya sa-spṛhaṁ) **: **sakhe, paśya paśya—


    mukham anu nipatantaṁ vārayantī dvirephaṁ


    bhaya-cakita-calākṣī nyaṅ-mukhīyaṁ kareṇa |


    tam api tad-abhibhūtaṁ kūṇitaṁ bhrū-dhunīte


    sa ca rujam abhininye jhaṅkṛtaiḥ kañkaṇānām ||49|| 56

**kusumāsavaḥ :** baassa, aaṁ osaro amhāṇaṁ, amha labaṅga-kusumaṁ esā āharedi, imāe āharaṇaṁ raṇaṁ kadua tumaṁ āhara | [*vayasya, ayaṁ avasaro’smākam | asmal-lavaṅga-kusumam eṣā āharati | asya āharaṇaṁ raṇaṁ kṛtvā tvam āhara |*]

**śrī-kṛṣṇaḥ : **evaṁ-vidham ālokanam evātisurasam | tathāpi priya-baṭor vaco’nurodhena tathā kurmaḥ | (iti samupasṛtya sa-darpam |) ayi lalite, durlalite’duḥ ke tava sāhasikya-śikṣām etām ? kas te mado mad-okasi vṛndāvane kathaṁ svātantryam ālabhyate ? vāraṁ vāram eva me vanam āgatya gaty-anavasthayā tata ita itara-janīvad gātra-garveṇa phala-kusuma-sumañjula-latā-viṭapa-bhaṅgam ācarantyaś carantyaḥ parito’paritoṣaṁ mama janayanti | nayaṁ tiraskṛtya mām avajānanti ca bhavatyaḥ | bhadram adya vilokitāḥ sthaḥ | ataḥ param asya phalaṁ bhujyatām | 57

**jaratī : **are kaṇhaḍa ! kusumehiṁ jjeba edāṇaṁ paoaṇaṁ, ṇa kkhu phala-bhoatthaṁ edāhiṁ baṇa-majjhe āadaṁ | [*are kṛṣṇa ! kusumair eva etāsāṁ prayojanaṁ, na khalu phala-bhogārthaṁ etābhir vana-madhye āgatam |*]

**kusumāsavaḥ :** ajjie ! baaseṇa samaṁ tujjha buddhī ca gadā | jado phalaṁ abarāha-daṇḍo tti ṇa āṇāsi | [*ārye ! vayasā saha tava buddhiś ca gatā | yataḥ phalaṁ aparādha-daṇḍa iti na jānāsi |*]

**jaratī : **bamhaṇa-ḍimha ! cchīrakaṇṭosi tumaṁ kiṁ jāṇesi | vicārehi ko abarāho, abarāhe jjeba daṇḍo ṇa kkhu sārāhāsu amhesu | [*brāhmaṇa-ḍimbha ! kṣīra-kaṇṭho’si tvaṁ kiṁ jānāsi ? vicārehi ko’parādhaḥ ? aparādha eva danḍaḥ | na khalu sārādhāsu asmāsu |*] 58 

**lalitā : **ae baḍua ! tumha baasso assa baṇassa ko ? [*aye baṭuka ! yuṣmad-vayasyo’sya vanasya kaḥ *?]

**kusumāsavaḥ :** lalide, ahiārī aaṁ | [*lalite, adhikārī ayam |*]

**lalitā : **hoi ebbaṁ ṇṇedaṁ, ahio arī ja{i} ṇa hoi, tado kadhaṁ amha pia-sahīe edassa baṇassa edārisī abatthā ? [*bhavaty evaṁ nv etat | adhiko’rir yadi na bhavati, tataḥ kathaṁ asmat-priya-sakhyā etasya vanasya etādṛśī avasthā *?]

**kusumāsavaḥ : **lalide, paṇḍida-ccaṇaṁ paāsehi, hodu hodu, amha baasso edassa baṇassa ahio arī jjeba | edaṁ baṇaṁ tumha pia-sahīe kadhaṁ jādaṁ ? [*lalite, paṇḍitatvaṁ prakāśaya, bhavatu bhavatu, asmad-vayasya etasya vanasyādhiko’rir eva | etad vanaṁ yuṣmat-priya-sakhyāḥ kathaṁ jātam *?] 59

**lalitā :** ubabhoo jjeba pamāṇaṁ, aṇṇadhā kadhaṁ ṇīsaṅkaṁ kusumāiṁ āharemha ? [*upabhoga eva pramāṇaṁ, anyathā kathaṁ niḥśaṅkaṁ kusumāni āharāmaḥ *?]

**jaratī :** saccaṁ jjeba bhaṇidaṁ lalidāe, maha ṇattaṇīe jjeba edaṁ baṇaṁ, jāe ettha deadā-rūeṇa ṇioidā appaṇo pariaṇa-rūā bundā | [*satyam eva bhaṇitaṁ lalitayā, mama naptryā eva etad vanaṁ, yayā atra devatā-rūpeṇa niyojitā ātmanaḥ parijana-rūpā vṛndā |*]

**śrī-kṛṣṇaḥ **(vihasya) **: **ārye, vṛndā khalu tava naptryāḥ parijana-rūpā |

**jaratī :** are kaṇhaḍa ! ettha ko saṁdeho | sā cceba pucchīadu | [*are kṛṣna ! atra kaḥ sandehaḥ ? saiva pṛcchyatām *|] 60

**kusumāsavaḥ **(karṇe lagitvā) **:** bho baassa ! sā kkhu edāṇaṁ jjeba paccha-bādiṇī | [*bho vayasya !  sā khalu etāsām eva pakṣa-pātinī *|]

**subalaḥ :** kusumāsava ! mā bhetavyam | lalite mad-vayasyasya nāma mudraivātra pramāṇam, yā khalu pratidrumam eva virājate |

**lalitā : **ja{i} ebbaṁ tahabi amhe ṇa abarajjamha, saalāo jjeba ladāo maha pia-sahīṇām akkharaṅkidā teṇa kkhu ladāsu ko ahiāro tuha baassassa ? amhehiṁ labaṅga-ladiāṇaṁ jjeba kusumāiṁ āharīanti | [*yady evaṁ tathāpi vayaṁ nāparādhyāmaḥ, sakalā eva latā mama priya-sakhīnām akṣarāṅkitās tena khalu latāsu ko’dhikāras tava vayasyasya ? asmābhir lavaṅga-latikānām eva kusumāni āhriyante |*] 61

**jaratī : **lalide ! ṇimmañchaṇaṁ de jāmi, bhaddaṁ jjeba bhaṇidaṁ | kaṇhaḍa, kīsa kalahāesi attaṇo ahiāre ciṭṭhantīhiṁ edāhiṁ saddhaṁ, maggasi ja{i}, tado magga, mae jjeba dādabbāṇi labaṅga-kusumāiṁ tumaṁ kassa ṇa pio hohi ? [*lalite ! nirmañchanaṁ te yāmi, bhadraṁ eva bhaṇitaṁ | kṛṣna, kasmāt kalahāyase ātmano’dhikāre tiṣṭhantībhir etābhiḥ sārdhaṁ, mārgayasi yadi, tadā mārgaya, mayaiva dātavyāni lavaṅga-kusumāni tvaṁ kasya na priyo bhavasi* ?] 62

**śrī-rādhā **(sa-spṛham ātma-gataṁ kṛṣṇam uddiśya saṁskṛtena) :


    śyāmīkaroti bhuvanaṁ vapuṣā dig-antān


    pūrṇendu-maṇḍala-mayī kurute mukhena |


    vācā sudhā-rasa-bhṛto vidadhāti karṇān


    dṛṣṭyā nabho’mbuja-mayī kurute kim etat ||50||

**jaratī : **kaṇhaḍa ! ṇehi kusumāiṁ | [*kṛṣṇa ! naya kusumāni |*] (iti tāsām añcalataḥ kusumāny ādāya kṛṣṇopakaṇṭhaṁ vikirati |)

**śrī-rādhā **(añcalena mukham āvṛtya kiñcit smitvā) **: **ajjie kiṁ kidaṁ ? dea-pūaṇa-kide abacidassa kusumassa īrisī abatthā kidā ? [*āryayā kiṁ kṛtaṁ ? deva-pūjana-kṛte’vacitasya kusumasya īdṛśī avasthā kṛtā ?*]

**śrī-kṛṣṇaḥ **(rādhāṁ nirvarṇya sva-gataṁ): aho’tiramyatvaṁ vartate vasanāvṛta-mukhāyāḥ | yataḥ—


    añjanī[^79] mṛga-dṛśo dṛg-añcalaḥ 


    pañjarastha iva bhāti khañjanaḥ |


    leśa eṣa hasitasya dṛśyate 


    vastra-pūta iva candramo dravaḥ ||51|| 64

**lalitā :** ajje ! adibhaāulāsi tumaṁ | kiṁ tti cira-parissameṇa abacidaṁ kusumaṁ ṇaṭṭhīkidaṁ ? ko eso imassa bundābaṇassa ? [*ārye ! atibhayākulāsi tvaṁ | kim iti cira-pariśrameṇa avacitaṁ kusumaṁ naṣṭīkṛtaṁ ? ka eṣo’sya vṛndāvanasya *?]

**jaratī :** lalide, samatthāsi tumaṁ kalahaṁ kāduṁ | alīa-gabba-bhara-kaṇḍūlaṁ de hiaaṁ, tā kuṇha edehiṁ dhiṭṭhehiṁ saha kalahaṁ, ehi ṇattiṇi ehi | [*lalite, samarthāsi tvaṁ kalahaṁ kartuṁ | alīka-garva-bhara-kaṇḍūlaṁ te hṛdayaṁ, tasmāt kuru etair dhṛṣṭaiḥ saha kalahaṁ, ehi naptri ehi |*] (iti rādhām ādāya gantuṁ pravṛttaḥ |) 65

**śrī-rādhā :** ajje ! kahiṁ gantabbaṁ ? gobīsaro ṇa accidabbo ? [*ārye ! kva gantavyaṁ ? gopīśvaro na arcitavyaḥ ?*]

**kusumāsavaḥ :** ajje ! ettha baassassa dāṇaṁ baṭṭadi | kusuma-coriaṁ tuha muhaṁ daṭṭhuṇa samatthidaṁ, dāṇaṁ dāuṇa sabbāo gacchantu | [*ārye ! atra vayasyasya dānaṁ vartate | kusuma-cauryaṁ tava mukhaṁ dṛṣṭā samarthitaṁ, dānaṁ dattvā sarvā gacchantu |*]

**jaratī :** are bahmaṇa-baḍua ! kiṁ re dāṇaṁ ? [*are brāhmaṇa-baṭuka ! kiṁ re dānam ?* ]

**kusumāsavaḥ :** baassa suala, bhaṇīadu | [*vayasya subala, bhaṇyatām |*]

**subalaḥ :** ārye, śrūyatām—


    yogyaṁ matvā smara-narapatiḥ paśya dattvā prasūnaṁ


    vṛndāraṇye nava-kula-vadhū-vṛnda-ghaṭṭādhipatye |


    yatnād asthāpayad ayam imaṁ mad-vayasyaṁ yaśasāṁ


    dattvā śulkaṁ vrajata sudṛśo māstu śulko vivādam ||52|| 67

**jaratī :** hodu de baasso dāṇī, amhāṇaṁ kiṁ teṇa sumara-ṇaraba{i}ṇo basāo ṇa amhe | [*bhavatu te vayasyo dānī, asmākaṁ kiṁ tena smara-narapater vaśā na vayam |*]

**kusumāsavaḥ :** hoi, buḍḍhiāe tuha kahiṁ tassa ahīṇadā ? [*bhavati, vṛddhāyās tava kutra tasyādhīnatā ?* ]

**jaratī **(sa-krodhaṁ) : are dāṇa-jogga-paattho ja{i} hoi tado saṅkā karīadi | [*are dāna-yogya-padārtho yadi bhavati tataḥ śaṅkā kriyate |*]

**subalaḥ :** priya-vayasya ! svayam asyottaraṁ dīyatām |

**śrī-kṛṣṇaḥ **(sa-gāmbhīryaṁ) : hanta bho ! śrūyatām—


    ratnādyaṁ vaḥ kuvalaya-dṛśām astu vā nāstu vastu


    preṅkhole’smin bhuja-latikayor bhāga-dheyo vidheyaḥ |


    maryādeyaṁ mama nigaditā kintu kintu ratnāny apīmāny


    ānīyante puraṭa-puṭikām antarā darśayadhvam ||53|| 68

**jaratī :** pūobakaraṇassa pūḍiā iaṁ gobīsarassa | [*pūjopakaraṇasya pūṭikeyaṁ gopīśvarasya *|]

**kusumāsavaḥ :** are, mukkhā aaṁ jjeba gobīsaro imaṁ jjeba puedha | [*are, mūrkhāḥ ! ayam eva gopīśvara imam eva pūjayadhvam *|]

**sakhyaḥ : **are mahāālo gobīsaro | [*are mahā-kālo gopīśvaraḥ *|]

**kusumāsavaḥ : **are mahāālo kiṁ ṇa hodi, jassa ruipaḍalehiṁ sabbaṁ jjeba baṇaṁ tamāla-baṇṇaṁ kidaṁ ? | [ *are mahā-kālo kiṁ ṇa bhavati, yasya ruci-paṭalaiḥ sarvam eva vanaṁ tamāla-varṇaṁ kṛtam *? |]

**sakhyaḥ :** candaseharo jjeba accidabbo | [*candraśekhara evārcitavyaḥ *|]

**kusumāsavaḥ : **pekkha pekkha ! esa candaaseharo ṇa hoi | [*paśya paśya, eṣa candraśekharo na bhavati *| ] (iti barhāvataṁsaṁ darśayati |) 69

**sakhyaḥ : **bāāla, gorīpatiṁ pua{i}ssamha | [ *vācāla, gaurīpatiṁ pūjayiṣyāmaḥ |*]

**kusumāsavaḥ :** tumhe gorīoṇa bhavadha ? [ *yūyaṁ gauryo na bhavatha ? *]

**jaratī :** are baḍuā edāṇaṁ pa{i} tuha baasso tti tumaṁ jāṇesi | ciṭṭha ciṭṭha | gāma-majjhe tuha daṁsaṇaṁ ṇa lambhissaṁ ? [*are baṭuka, etāsāṁ patis tava vayasya iti tvaṁ jānāsi | tiṣṭha tiṣṭha, grāma-madhye tava darśanaṁ na lapsye *? ]

**sakhyaḥ : **are bāāla, pasuba{i} pūidabbo | [*are vācāla, paśupatiḥ pūjayitavyaḥ *|]

**kusumāsavaḥ : **hanta bho ettiāo dheṇuo jo pāledi, sa kiṁ pasuba{i} ṇa hoi ? [*hanta bho etā dhenūr yaḥ pālayati, sa kiṁ paśupatir na bhavati *?]

**sakhyaḥ : **evvaṁ bhaṇadha, jassa ede amhe pasuo, so kiṁ pasuba{i} ṇa hoi ? [*evaṁ bhaṇata, yasya ete vayaṁ paśavaḥ, sa kiṁ paśupatir na bhavati *?]

**subalaḥ : **bhavatu, vayaṁ sarve eva paśavaḥ | tena bhavan-mate ayam eva paśupatiḥ | tadāyam evārcyatām | kiṁ ca, puṭikābhiḥ kṛtvā kiṁ nīyate | tad darśayitvā sukhaṁ gamyatām | kim anena śuṣka-kalahena ?

**rādhikā :** bho sakhīo ! daṁsedha daṁsedha ! [*bhoḥ sakhyaḥ ! darśayata darśayata |*]

(sakhyas tathā kurvanti |)

**kusumāsavaḥ** (vilokya) : aaṁ miamao, edaṁ kuṅkumaṁ, edaṁ kālāguruaṁ, edaṁ candaṇaṁ, aaṁ kappuro, aaṁ mottāhāro sippakosaleṇa phaṇihāro bba kido | [*ayaṁ mṛgamadaḥ, etat kuṅkumaṁ, etat kālāgurukaṁ, etat candanaṁ, ayaṁ karpūraḥ, ayaṁ muktāhāraḥ | śilpa-kauśalena phaṇihāra iva kṛtaḥ *| ]

**jaratī :** are, phaṇihārā imaṁ baḍuaṁ ḍaṁsedha | [ *are, phaṇihārāḥ ! imaṁ baṭukaṁ daṁśatha *|]

**kusumāsavaḥ :** ajjie kālia-maddaṇa-sahaarassa me kudo phaṇihārado bhaaṁ, tā edāṇaṁ karaṁ dāuṇa gacchadha | [ *ārye kāliya-mardana-sahacarasya me kutaḥ phaṇi-hārato bhayaṁ, tasmād eteṣāṁ karaṁ dattvā gacchata | *]

**sakhyaḥ :** hodu, hodu | amhe dea-pūaṁ kadua gharaṁ gacchamha, tado tuha baasso tattha ja{i} gacchadi, tadā jaṁ sakkīadi, taṁ jjeba dādabbaṁ | [ *bhavatu bhavatu | vayaṁ deva-pūjāṁ kṛtvā gṛhaṁ gacchāmaḥ | tatas tava vayasyas tatra yadi gacchati, tadā yat śakyate, tad eva dātavyam | *]

**kusumāsavaḥ :** are dāsīe dhīdā appaṇo ahiārappadesaṁ muñcia tumha gharaṁ gadua maggissadi me baasso, tā ciṭṭhadha ciṭṭhadha ! [*are dāyā duhitaraḥ ! ātmano'dhikāra-pradeśaṁ muktvā tava gṛhaṁ gatvā mārgayiṣyati me vayasyaḥ | tasmāt tiṣṭhata tiṣṭhata !*] (iti pūjopakaraṇāny ādātum icchati |)

**lalitā : **ae goba-rāa-ṇandaṇa ! deva-ddabbāṇi edāṇi, ebbaṁ apabittāṇi kāduṁ ṇa jujjianti | [*aye gopa-rāja-nandana ! deva-dravyāṇi etāṇi, evaṁ apavitrāṇi kartuṁ na yujyante |*]

**rādhā : **lalide ! imiṇā pphaṁsidāṇi edāṇi kadhaṁ debassa dādabbāṇi ? tā muñcehi muñcehi | gharaṁ gadua aṇṇobaaraṇaṁ āṇia deo accidabbo | tā ajjie, ehi gharaṁ gacchamha | [*lalite ! anena spṛṣṭāny etāni kathaṁ devasya dātavyāni ? tasmāt muñca muñca | gṛhaṁ gatvā anyopakaraṇaṁ ānīya devo'rcitavyaḥ | tasmāt ārye, ehi gṛhaṁ gacchāmahe |*] (iti gantum icchati |)

**kṛṣṇaḥ **(panthānam ākramya) : ayi caturaṁmanye, kva yāsi ?

**rādhā **(sāvahitthāmarṣam) : mūlaṁ jjeba diṇṇaṁ, kiṁ tassa dāṇaṁ maggasi ? [*mūlam eva dattaṁ, kiṁ tasya dānaṁ mṛgayasi *? ]

**śrī-kṛṣṇaḥ **(sa-hāsāmarṣam) kiṁ mūlaṁ dattam asti ? mūlaṁ tv etad eva śrūyatām—


    etat svarṇa-saroruhaṁ tad-upari śrī-nīla-nīlotpale


    tat-paścāt kuruvinakandala-puṭe tatrāpi muktāvalī |


    sarvaṁ dṛśyata eva kintu nibhṛtā yā hema-kumbha-dvayī


    kiṁ vānyan nayase’nayeti tad idaṁ bāle vicāryaṁ mama ||54|| 74

**rādhā : **ko tumaṁ biārassa ? ṇahi aviāreṇa viāro kāduṁ sakkiadi | [*kas tvaṁ vicārasya ? na hy avicāreṇa vicāraḥ kartuṁ śakyate* |]

**jaratī **(dvayor madhyam adhyāsya saṁskṛtena) : are yaśodā-mātar mā tarao bhava, lobhavatā hṛdayena katham ācarasi durvinītatvam | tattvaṁ te kathayāmi | yadi nirākula-kula-vadhūpadrava-drava-kathā kriyate, tadā na tena te bhadraṁ bhaviṣyati | 75

**lalitā **(sa-krodham upasṛtya saṁskṛtena) : 


    kas tvaṁ bho nanu mādhavaḥ katham aho vaiśākha ākāravān


    mugdhe viddhi janārdano’smi tad idaṁ brūte vanāvasthitiḥ |


    māṁ govardhana-dhāriṇaṁ na dharaṇau vetti huṁ vardhanaṁ


    hiṁsā he vṛṣahan bibharṣi tad-agha-dvāraiva govardhanam ||55|| 76

**prema-bhaktiḥ : **aho kautūhalam |


    yūyaṁ naṭair apy abhinīyamānā


    līlā harer eti rasāyanatvam |


    sā yat svakīyaiḥ svayam īśvareṇā-


    bhinīyate tat kim udāharāmaḥ ||56|| 56

api ca—


    sāmājikānāṁ hi raso naṭānāṁ


    naivaiti panthāḥ kṛtiṣu prasiddhāḥ |


    hatobhayatve rasa-vittvam eṣām


    alaukike vastuni ko virodhaḥ ||57|| 57

api ca—


    alaukikāl laukikam eva śaurer


    vṛttaṁ camatkāri tad eva līlā |


    ākarṣakatvaṁ hi jagaj-janānām


    alaukikatvasya sa ko’pi hetuḥ ||58|| 58

(iti sa-vismayam ālokayati |)

**kusumāsavaḥ : **āḥ, kuḍile durviṇīde lalide, maha baasso duṭṭhāāro kido, tā ciṭṭha ciṭṭha | [ *āḥ, kuṭile durvinīte lalite, mama vayasyo duṣṭācāraḥ kṛtaḥ, tasmāt tiṣṭha tiṣṭha | ]*

**subalaḥ **(sa-parihāsāmarṣam) : hanta bhoḥ ! satyam etat |


    vaktraṁ vo dvija-rāja-hiṁsi madirā-lole dṛśau rociṣā


    mūrtiḥ kāñcana-hāriṇī na viramo gurv-aṅganā-saṅgataḥ |


    saṅgī pañcama eṣa pañca-viśikhaḥ śuddhis tathāpi ha vo


    yan nāmāpy akhilāghanāśi sa paraṁ duṣṭo’smadīyaḥ sakhā ||59|| 59

tad vayasya, ghaṭṭa-pālā hi vinā dhṛṣṭāprakaṭanena svārtha-kuśalaṁ na bhavanti, tad ātmanaḥ prakaṭaya śauṭīryam |

(kṛṣṇo’ntarvartinībhūya rādhāṁ pṛṣṭhataḥ kṛtvā sthitavatīṁ jaratīṁ kareṇa nikṣipya balāt rādhā-paṭāntar-grahaṇam abhinayati | jaratī balān mocayitvā rādhā antardhāpayantī svayam apy antardadhāti | nityānandaṁ svarūpeṇa sthito nṛtyati |)

**maitrī:** dei ! kiṁ ṇvidaṁ ? kudo aaṁ aamhādo ṇiccāṇando ? kahiṁ gadā sā jaradī ? [*devi ! kiṁ nv idam ? kuto'yam akasmān nityānandaḥ ? kuto gatā sā jaratī ?*]* *

**prema-bhaktiḥ : **ayaṁ khalu yogamāyā-prabhāvaḥ | svayam asminn āviśya jaratī bhūtvā samprati rasaḥ saviśeṣa eva suraso bhavatīti yathā-samayam antarhitāsua | ataḥ svarūpeṇāvatiṣṭhate'yaṁ nityānandaḥ | yataḥ—


    svato balīyān sahajo hi bhāvaḥ


    sa kṛtrimaḥ bhāvam adhaḥ karoti |


    agnyātapābhyāṁ janito jalānāṁ 


    naivoṣṇa-bhāvaś cira-kāla-vartī ||60|| 

tad idānīm etāvataiva sthitaṁ nāṭyaṁ | bhavati hi īśvara-līlaiveyaṁ, na khalu naṭa-rītiḥ | paśyādvaito’dvaita eva | 79

**maitrī: **ṇa jāṇe dāṇīṁ bhaavaṁ kīriso hoi | [*na jāne idānīṁ bhagavān kīdṛśo bhavati |*] 

**nepathye: **bho bho sannyāsī sannyāsī |

**prema-bhaktiḥ:** aho kim ayam ākasmikī pratikulā vāk | nirūpayāmi | (iti nirūpya) aye bhagavad-vāṭīṁ kaścit sannyāsī praviśati | tam ālokya kaścid ākrośati | tad ehi sahaiva niṣkramāvaḥ | 80

(iti niṣkrānte)

(iti niṣkrāntāḥ sarve |)

iti śrī-śrī-caitanya-candrodaye dāna-vinodo nāma 

tṛtīyo’ṅkaḥ 

||3||

(4)


### caturtho’ṅkaḥ


## sannyāsa-parigrahaḥ

(tataḥ praviśaty ācārya-ratna-patnyānugamyamānā bhagavatī śacī |)

**śacī :** bahiṇie saṇṇāsiṇaṁ padi kathaṁ siribissambharassa edāriso āaro, vijādīabāsaṇo kkhu saṇṇāsī | [*bhagini ! sannyāsinaṁ prati kathaṁ śrī-viśvambharasya etādṛśa ādaraḥ *?* vijātīya-vāsanaḥ khalu sannyāsī |*

**bhaginī :** āaro kadhaṁ jāṇido ? [*ādaraḥ kathaṁ jñātaḥ ?*]

**śacī : **yado tattha diahe kesaba-bhāradī ṇāmassa kassa bi saṇṇāsiṇo bhicchatthaṁ saddhāluo hubia maṁ uttaraṁ saaṁ ca tasiṁ guruī bhattī aṇurāo bi paaḍido | [*yatas tatra divase keśava-bhāratī nāmnaḥ kasyāpi sannyāsino bhikṣārthaṁ śraddhālur bhūtvā mām uktavān | svayaṁ ca tasmin gurvī bhaktir anurāgo’pi prakaṭitaḥ |*] 1

**bhaginī :** sobi bhatto hubissadibba | [*so’pi bhakto bhaviṣyatīva |*

**śacī :** kampedi me hiaaṁ saṇṇāsīṇām ametteṇa, assa aggaeṇāhaṁ paḍhāidā, tado imaṁ sandabbhaṁ tassa ṭhāṇe pucchissaṁ | [*kampate me hṛdayaṁ sannyāsi-nāma-mātreṇa, asyāgrajenāhaṁ pāṭhitā, tata imaṁ sandarbhaṁ tasya sthāne prakṣyāmi |*]

**bhaginī : **juttaṁ ṇṇedaṁ | [*yuktam etat |*]

**śacī :** tā jāṇehi kudo so maha hiaāṇandaṇo candaṇa-ddumo | [*taj jānīhi kutaḥ sa mama hṛdayānandanaś candana-drumaḥ |*]

**bhaginī **(puro’valokya) **:** dei ! pekkha pekkha, aaṁ de puṇṇimā-cando bia pūbba disāe uggacchadi ṇandaṇo | [*devi ! paśya paśya, ayaṁ te pūrṇimā-candra iva pūrva-diśāyā udgacchati nandanaḥ |*]

(śacī sa-spṛham ālokayati | tataḥ praviśati bhagavān viśvambharaḥ |) 2

**viśvambharaḥ **(añjaliṁ baddhvā) **: **amba, praṇamāmi |

**śacī **(cirañjīveti mūrdhānam āghrāya) **: **tāda ! iaṁ ācāriaraaṇa-kalattaṁ, imaṁ paṇama | [*tāta ! iyaṁ ācārya-ratna-kalatraṁ, imāṁ praṇama* |]

(devas tathā karoti | sā sa-sādhvasaṁ saṅkucati |)

**śacī : **tāda ! ekkaṁ pucchissaṁ | [*tāta ! ekaṁ prakṣyāmi* |]

**devaḥ : **ājñāpaya |

**śacī : **puttaa ! saṇṇāsiṇaṁ padi kadhaṁ de edāriso āaro, jaṁ tattha diahe kesaba-bhāradīṁ padi tādisī bhaktī kidā tumae ? [*putraka ! sannyāsinaṁ prati kathaṁ te etādṛśa ādaraḥ, yat tasmin divase keśava-bhāratīṁ prati tādṛśī bhaktiḥ kṛtā tvayā* ?]

**devaḥ : **amba ! te khalu parama-bhāgavatā bhavanti | 3

**śacī :** tattaṁ kadhehi, saṇṇāso bā kādabbo tumae ? [*tattvaṁ kathaya, sannyāso vā kartavyas tvayā* ?]

**devaḥ **(vihasya) **: **amba ! kuto’yaṁ te bhramaḥ ? idam api bhavati kim ?

**śacī :** baccha edeṇa jjeba de aggaeṇa diṇṇaṁ putthaaṁ mae pāa-samae cullī-majjhe dāuṇa jālidaṁ | [*vatsa, etenaiva te agrajena dattaṁ pustakaṁ mayā pāka-samaye cullī-madhye dattvā jvālitam* |] 4

**devaḥ : **kiṁ pustakaṁ kathaṁ vā pradīpitam ?

**śacī : **bissa-rūbeṇa me kadhidaṁ—« amba ! viśvambharo yadā vijño bhavati, tadā tasmai etat pustakaṁ deyam » iti | mae dābadā jjeba taṁ rakkhidaṁ jāba so pabba{i}ido ṇa bhūdo | pabba{i}de tattha aaṁpi edaṁ puttaaṁ lambhia pabba{i}do hubissadi tti tuha saṇṇāsa-saṁkāe jālidaṁ | [*viśvarūpena me kathitaṁ—« amba ! viśvambharo yadā vijño bhavati, tadā tasmai etat pustakaṁ deyam » iti | mayā tāvatā evaitad rakṣitaṁ yāvatā sa pravrajito na bhūtaḥ | pravrajite tatra ayam api etat pustakaṁ labdhvā pravrajito bhaviṣyatīti tava sannyāsa-śaṅkayā jvālitam* |]

**devaḥ **(kṣaṇam anutapya vihasya ca) **: **amba ! yadyapi saṁvid-rūpaiva bhavatī, tathāpi putra-vātsalyenedam ajñāna-vilasitam anuśīlitam |

**śacī :** tāda ! eso avarāho maha ṇa gahidabbo | [*tāta ! eṣo’parādho mama na grahītavyaḥ* |]

**devaḥ : **ko’parādho jananyāḥ putreṣu, kintu mamāparādho yadi bhavati, tadā kṣantavya evāsau mātṛ-caraṇair iti prasādaḥ kriyatām |

**śacī : **baccha ! ṇa kahiṁ de abarāho mae gahidabbo, so tuha ṇatthi jjeba | [*vatsa ! na kutra te aparādho mayā grahītavyaḥ, sa tava nāsty eva* |] 5

**devaḥ : **amba ! dināni katipayāni kutrāpi mama gantavyam asti | tvayā manasi khedo na kāryaḥ |

**śacī :** kahiṁ gantabbaṁ ? [*kutra gantavyaṁ* ?]

**devaḥ : **amba ! yena bhavatyāḥ sarveṣāṁ ca bandhūnāṁ sadā sukhāyaiva bhūyate | tad anusandhānaṁ kartum |

**śacī :** baccha ! jadhā maha dukkhaṁ ṇa hoi, tadhā karaṇijjaṁ | [*vatsa ! yathā mama duḥkhaṁ na bhavati, tathā karaṇīyam* |]

**devaḥ : **amba !


    śrī-kṛṣṇaḥ paripākas tava pitā mātā ca putro’pi ca


    jñātiś ca draviṇaṁ ca nitya-sukhado bandhuś ca devo’pi ca |


    saṅgaḥ śāśvata eva yasya tam anusmṛtyāniśaṁ cetasā 


    sampannāsi tavādhunā sukhamayaṁ jānīhi diṅ-maṇḍalam ||1|| 6

**śacī :** baccha ! tumaṁ jjeba sabbaṁ, tuha pasādādo maha dukkhaṁ ṇatthi | kintu jadhā santataṁ tumaṁ pekkhāmi | taha jjeba kādabbaṁ | [*vatsa ! tvam eva sarvaṁ, tava prasādān mama duḥkhaṁ nāsti | kintu yathā santataṁ tvāṁ paśyāmi | tathaiva kartavyam* |]

**devaḥ : **kṛṣṇa eva santataṁ tvayā draṣṭavyaḥ | sa eva tava sarva-duḥkha-dhvaṁsī bhaviṣyati | 

**śacī :** tahatthu, tā tumaṁ jjeba maha kaṇho, tā utthehi mahhaṇho jādo, tumaṁ pi siṇāṇa-puaṇādiaṁ kuṇha, ahampi pāatthaṁ jāmi | bahiṇie ! tumam pi gharaṁ gacchehi, tuha bi bhaabado pāa-seā-samao jādo | [*tathāstu, tat tvam eva me kṛṣṇaḥ, tasmād uttiṣṭha madhyāho jātaḥ, tvam api snāna-pūjanādikaṁ kuru, aham api pākārthaṁ yāmi | bhagini ! tvam api gṛhaṁ gaccha, tavāpi bhagavataḥ pāka-sevā-samayo jātaḥ* |] 7

(iti sarve niṣkrāntāḥ | tataḥ praviśati advaitaḥ |)

**advaitaḥ :** bhūtāveśa-vivaśa-nikhilendriya-vṛttir bhagavad-āveśa-visaṁṣṭhulaś ca samānam eva bhāvam ādadhāti | yataḥ khalu yāvat tasmin divase bhagavad-āveśena yan mayā nartitaṁ, taj-jana-mukhād eva sāmprataṁ śrutvā pratīyate sandihyate ca | tenāvyāhata-prabhāvo’yaṁ bhagavān viśvambharaḥ | vastutas tu koṭi-koṭi-jagad-aṇḍa-ghaṭa-ghaṭana-vighaṭana-nāṭaka-paripāṭī-pāṭavasya nija-carita-lalita-kīrti-sukhāsudhāvita-jagaj-jana-hṛdayāvaṭa-ghaṭamāna-tamaḥ-kāṭavasya bhagavatas tathaiva līlāyitam | yat khalu pratyakṣānumānopamāna-śabdārthāpattyaitihyādi-pramāṇa-nivahair api na pramātuṁ śakyate | vinā tasyaivānugraha-janya-jñāna-viśeṣam | tena tadānīntanam alaukika-camatkāra-kāraṇam asman-niṣṭham api naṭana-līlāyitaṁ nāsmākam anubhava-gocaras tad-vyavasitam | tena—


    yāsyanti ke’pi mohaṁ vivadiṣyante ca taiḥ samaṁ kecit |


    kecana sandarbha-vido rahasām idam ity avaiṣyanti ||2|| 8

(ity ūrdhvam avalokya) aho caramācala-śikhara-cumbī lambamāno’yaṁ bhagavān marīci-mālī | tathā hi—


    nāmnaiva me tvam asi kintv akhilagrahāṇāṁ


    viśrāma-pātram iti tat-patinābhiśastā |


    tat-pratyayāya paritapta-mayo dadhāti 


    sandhyārka-bimba-kapaṭād iva vāruṇī dik ||3||

athavā,


    sāyāhna-saṅga-sukha-lupta-dhiyaḥ pratīcyāḥ


    śoṇābhra-vāsasi samucchvasite nitambāt |


    kāñcī-kalāpa-kuruvinda-maṇīndra-rūpī


    kāla-kramād dinamaṇiḥ patayālur āsīt ||4||

tad idānīṁ vigata-vartma-pariśramaḥ sandhyām upāsya darśanīyatamo draṣṭavyaḥ | sa khalu bhagavān viśvambharaḥ | (iti tathā kartum icchati |) 9

**nepathye : **hanta bho nija-puraṁ gatvā samāgata-prāyo’ham iti kṛtvā gato’dvaitaḥ katham adyāpi nāyātaḥ ?

**advaitaḥ **(śrutim abhinīya) : aho mad-vilambam ālokya svayam eva devo mām ākṣipati | tad ahaṁ satvaram eva gacchāmi | (iti parikrāmati |) 10

(praviśyāpaṭī-kṣepena) **śrīrāmaḥ :** bho advaita ! deva ājñāpayati bhagavān—« aham itaḥ śrīvāsa-gṛhaṁ gacchann asmi, bhavatāpi tatraiva gamyatām » iti |

**advaitaḥ : **yathājñāpayati devaḥ | (iti tena saha parikrāman puro’valokya) idam idaṁ śrīvāsa-puraṁ yāvat praviśāmi | (iti praveśaṁ nāṭayitvā prācīṁ diśam avalokya) aho ramyam—


    āhlādayann akṣi jagaj-janānāṁ 


    premāmṛta-syanda-suṣīma-pādaḥ |


    ullāsayan kaumudam ujjhihīte


    candraś ca viśvambhara-candramāś ca ||5|| 11

**viśvambharaḥ **(pratyutthāya) : svāgataṁ bhoḥ svāgatam |

**advaitaḥ :** śrī-mukha-candra-darśanena |

**devaḥ **(sādaram abhivandyāliṅgya ca) **:** bhagavan ! atropaviśyatām |

**advaitaḥ :** yathājñāpayasi | (iti sarve sukhopaveśaṁ nāṭayanti |)

**bhagavān **(advaitaṁ prati) : sarve vayaṁ bhuktavantaḥ pītavantaś ca | kevalam adhva-pariśrāntāḥ kṣut-pariśrāntāś ca bhavantas tad alaṁ vilambena | śrīvāsa ātitheyo’si ātithyena | samupacaryantām ete bhavatā |

**advaitaḥ : **alam anayā cintayā, vayam api bhavanta iva samāpta-sarvāhnikā eva |

**bhagavān **(sa-pramodam) **:** tad idānīṁ himakara-kara-kala-dhauta jala-dhauta śrīvāsa-vāsāṅgana-parisare bhagavat-saṅkīrtana-maṅgalam aṅgīkurvantu bhavantaḥ |

**sarve **(sa-pramodam) **:** bhagavan ! utthīyatāṁ svayam api |

**bhagavān :** eṣo’haṁ gacchāmi | (iti saṅkīrtana-sthalīṁ prati sarve niṣkrāntāḥ |) 12

(tataḥ praviśati) **gaṅgādāsaḥ :** aho advaita-devaḥ śāntipurataḥ samāgato’stīti śrutam asti | na jāne kiṁ bhagavad-viśvambharālaye samuttīrṇaḥ śrīvāsālaye vā, tad asya tattvam avadhārayāmi | 

(iti katicit padāny ādadhāti | nepathye saṅkīrtana-kolāhalaḥ |)

**gaṅgādāsaḥ **(ākarṇya) : aho śrīvāsālayaṁ samayā samayāsādita-sakala-bhakta-jana-pramodī-pramodīrṇa-saṅkīrtana-kolāhalo’yaṁ mayā śrūyate | tad ita evādvaitenāpi bhavitavyam | tad iha sthitvaiva nibhālayāmi | (iti nibhālya) aho sarva eva kīrtayanto bhagavantaṁ viśvambharaṁ nartayanti nṛtyanti ca | 13

tad evaṁ manye—


    durvāra-daitya-ghaṭayā ghaṭite paṭīyo-


    bhāre svayaṁ-bhagavatāpahṛte’pi bhūmeḥ |


    tasyāvasādam adhunā vidhunoti devo


    bhaktair naṭan naṭana-niṣṭhura-pāda-ghāṭaiḥ ||6||

(punar nibhālya) aho—


    ānandaḥ kim u mūrta eṣa paramaḥ premaiva kiṁ dehavān


    śraddhā mūrtimatī dayaiva kim u vā bhūmau svarūpiṇy asau |


    mādhuryaṁ nu śarīri kiṁ nava-vidhā bhaktir gataikāṁ tanuṁ


    tulyāveśa-sukhotsavo bhagavatā vakreśvaro nṛtyati ||7|| 14

(punar nepathye sambhūyānanda-tumulo jaya-jaya-dhvani-kalakalā |)

**gaṅgādāsaḥ **(nibhālya) : aho mahat kautukam—


    vakreśvare nṛtyati gauracandro


    gāyaty amandaṁ kara-tālikābhiḥ |


    vakreśvaro gāyati gauracandre


    nṛtyaty asau tulya-sukhānubhūtiḥ ||8|| 15

(punar nepathye tathaiva jaya-jaya-dhvani-kolāhala ululu-ninādaś ca |)

**gaṅgādāsaḥ **(ciraṁ nirūpya) : aho bhagavān viśvambhara eva nṛtye pravṛttaḥ | tathā hi—


    gabhīrair huṅkārair nija-jana-gaṇān bahir nayati


    drutair bāṣpāmbhobhir bhuvanam aniśaṁ durdinayati |


    mahaḥpūrair vidyud-valayayati dikṣu pramadayann asau 


    viśvaṁ viśvambhara-jaladharo nṛtyati puraḥ ||9|| 16

api ca—


    diśi vidiśi dṛśo saroja-mālāṁ


    nayana-jalena madhuni tatra tanvan |


    madhukara-nikaraṁ bhruvā ca cakraṁ


    bhrami naṭane jayatīha gauracandraḥ ||10||

api ca—


    pādāghātair uraga-nagarānanda-nisyanda-hetor 


    bāhūtkṣepair iva sura-purī-tāṇḍāve paṇḍitasya |


    āśā-cakraṁ bhramayata iva bhrāmyad-udyota-daṇḍair


    jīyāc cakra-bhramaṇa-naṭanaṁ deva-viśvambharasya ||11|| 17

(punar nibhālya) aho ! anataraṁ bhagavān advaito’pi nartituṁ praviṣṭaḥ |


    śrīvāsas tribhir eva susvaratamai rāmādibhiḥ sodarair


    gāyaty eṣa kalaṁ svayaṁ ca bhagavān vakreśvaraś cotsukaḥ |


    mañjīrāṅgada-hāra-kaṅkaṇa-varaḥ kāñcī-kalāpādimānn


    advaitas tanumān ivaiṣa bhajanānando narīnṛtyate ||12|| 


    sthūloṣṇīṣa-vilāsa-sundara-śirāḥ karṇa-dvaye tāṇḍavā-


    ndolan-mauktika-kuṇḍalo hṛdi calac-cāmīkara-srag-varaḥ |


    pādāgre cala-nūpuraḥ pulakito bāṣpāmbudhautānano


    nityānanda-mahāśayo’pi mahatāveśena nṛtyaty ayam ||13|| 18

(ambaram avalokya) aho yāma-mātrāvaśiṣṭeyaṁ triyāmā | ucitam eva ghūrṇate nayana-yugalam | bhagavatyā nidrayābhibhūto’smi | tad atraiva kṣaṇaṁ nidrāmi | (iti nidrāṁ nāṭayan svapnāyate |) bho viśvambhara deva, kutrāsi kutrāsi ? (iti svapnāyitvā punāh prabudhya) aho kim ayam ālokito duḥsvapnaḥ | (iti muhūrtaṁ hṛdi bhagavac-caraṇau vicintya punar nepathyābhimukham avalokya) aho, na ko’pi dṛśyate | sarva eva bhagavat-pramukhāḥ saṅkīrtanoparame yathāyathaṁ śayanāya gatavanta iva lakṣyante | bhavatu, tad aham api sva-nilayaṁ gacchāmi | (iti katicit padāni parikramya) aho ! vibhātaiva vibhāvarī | (iti prācīm avalokya |)


    ullaṅghya kiñcid udayācalāvapra-dhārāṁ


    prācyā diśo’mbara-taṭīm avalambamānaḥ |


    pāda-prasāraṇa-vidhāva-paṭus tathāpi


    bālo raviḥ kalaya kāla-vaśād udeti ||14||

(iti katicit padāni gatvā puro’valokya) aho ! ko’yaṁ satvaraḥ kiñcit pipṛkṣur iva samupaiti ?

(praviśya sambhrāntaḥ kaścit puruṣaḥ |)

**puruṣaḥ :** aho gaṅgādāsa ! bhavad-vāṭyāṁ devo viśvambharaḥ |

**gaṅgādāsaḥ **(sollāsam) : aho me bhāga-dheyam | yam avalokayituṁ gacchann asmi, sa eva svayam āgato’smad-vāṭyām |** **

**puruṣaḥ :** aye, evaṁ pṛcchāmi | bhavad-vāṭyām āgataḥ kim iti ?

**gaṅgādāsaḥ **(savaimanasyam) : katham evaṁ pṛcchasi ?

**puruṣaḥ :** anyasminn ahani prātaḥ sva-nilaye gatvā kṛtyaṁ karoti | adya na gata iti śacī-devyā preṣito’smi tad-anveṣaṇāya | (ity uktvaiva punaar anyato’nveṣṭuṁ niṣkrāntaḥ | punar anyataḥ sambhrāntaḥ satvaraṁ praviśya punas tathaiva pṛṣṭvā niṣkrāntaḥ | punar anyataḥ punar anyataḥ punar anyataś ceti tathā tathaiva pṛṣṭvā pṛṣṭvā niṣkrāmati |)

**gaṅgādāsaḥ **(savaimanasyam) : aho ! phalitam iva duḥsvapnena | tat kiṁ karomi | advaitādayo yatra tiṣṭhanti tatraiva yāmi | (iti katicit padāny ādadhāti |)

 (tataḥ praviśati daurmanasyena vitarkaṁ nāṭayanto’dvaitādayaḥ |)

**advaitaḥ : **śrīvāsa ! kim etat ?


    mate’smākaṁ prātaḥ sva-bhavanam upeto’sti bhagavān


    gṛhe śrīvāsādeḥ sthita iti jananyā matam idam |


    iti bhrāntāḥ sarve’prakṛta-manasaḥ samprati vayaṁ


    kathaṁ vidmo’kasmād ayam aśani-pāto’dya bhavitā ||15||

**śrīvāsaḥ :** ye ye prahitās tad-anveṣaṇāya teṣāṁ na ko’pi pratyāvartate |

**advaitaḥ :** anviṣya yadi paśyati tadaiva pratyāvartiṣyate | ko’pi kim apy anusandhānaṁ na labdhavān | etat kiṁ sambhāvyate ?


    iha grāme ko vā sthagayatu tam ātma-prakaṭanaṁ


    sa kiṁ vā svātmānaṁ sthagayitum apīśaḥ prabhavatu |


    apahnotuṁ śakyo na bhavati janaiś caṇḍa-kiraṇaḥ


    kathaṅkāraṁ vyomni svam api sa dine vyantarayatu ||16||

**śrīvāsaḥ **(puro’valokya) **:** ayaṁ gaṅgādāsaḥ samāyāti | tad ayaṁ praṣṭavyaḥ |

**gaṅgādāsaḥ **(upasṛtya) **: **bho bho mahābhāgāḥ ! katham ākasmiko’yaṁ viplavaḥ ?

**sarve :** aho ! ayam api tad-anusandhāna-dhurandharaḥ | yad ayam asmān eva pṛcchati |

**advaitaḥ **(sāsram) **:**


    he viśvambhara-deva he guṇanidhe he prema-vārāṁ-nidhe


    he dīnoddharaṇāvatāra bhagavan he bhakta-cintāmaṇe |


    andhīkṛtya dṛśo diśo’ndhatamasī-kṛtyākhila-prāṇināṁ


    śūnyīkṛtya manāṁsi muñcati bhavān kenāparādhena naḥ ||17||

**murāriḥ :** bho bho deva advaita ! tvam atiduravagāha-gabhīro’si | katham anirṇayenaivaṁ vilapasi | tvādṛśām īdṛśānutāpenaiva nitarāṁ prataptā bhaviṣyati tapasvinī śacī-devī |

**śrīvāsaḥ :** satyam āha murāriḥ | yataḥ—


    tan-mātra-putrā bata sā tad eka-


    cakṣus tad eka-sva-sukhānubhūtiḥ |


    mātāpi tasmin guru-deva-buddhir


    na taṁ vinā jīvati sā kṣaṇaṁ ca ||18||

tad adhunā taj-jīvana-rakṣaiva naḥ kartum ucitā | tasmād bho gaṅgā-dāsa ! bhavad-vacasi tasyāḥ pratyayo’sti tvayā tathā kathanīyaṁ yathāsau jīvanena na viyujyate |

**gaṅgādāsaḥ :** yathājñāpayanti bhavantaḥ | (iti niṣkrāntaḥ |)

**gadādharaḥ **(sakaruṇam) **:** bho nātha !


    gato yāmo yāmāv ahaha gatavantau bata gatā


    amī yāmā hā dhik dinam api gata-prāyam abhavat |


    kramād āśā-pāśas truṭati bata hā sāardham asubhis


    tathāpi tvad-vārtā nahi gatavatī śrotra-padavīm ||19||

(iti muhyati |)

**vakreśvaraḥ :**


    tyaktvā naḥ kim u yāsyasīti karuṇā-sindho gatāyāṁ niśi


    premādhikya-pari-prakāśa-sarasāṁ nānānukampāṁ vyadhāḥ |


    kāruṇyaṁ tava tac ca kīdṛśam aho bhūyasy upekṣā ca vā


    kīdṛkte bata hṛtpate dvayam idaṁ he nātha lokottaram ||20||

(iti muhyati |)

**murāriḥ **(sa-vikṣobham)**:**


    āhārya dhairyaṁ kriyate bahir yat 


    kṣiṇoti tad-bāṣpa-bharo’ntarasthaḥ |


    punaḥ punar baddham api pravṛddhaṁ


    setuṁ yathā saikatam ambu-puraḥ ||21||

(iti phutkṛtya phutkṛtya rudan bhūmau nipatati |)

**śrīvāsaḥ **(tam ālokya) : aho atigabhīro’py ayaṁ durnivārānurāga-tāralyaḥ saṁvṛttaḥ | bhavaty eva—


    payaḥ-prapuraḥ sthira eva tāvat


    karoti yāvan na hi setu-bhaṅgam |


    bhagne tu setāv atidurnivāraḥ


    samastam āplāvayituṁ samarthaḥ ||22||

bho nātha viśvambhara ! kvāsi kvāsi ?


    pūrvaṁ mṛtaḥ katham aho bata jīvito’haṁ


    bhūyo’pi mārayasi kiṁ bata jīvayitvā |


    durlīlatā tava vibho na mano’dhigamyā


    nanv īśvaro bhavati kevala-bāla-līlaḥ ||23||

(iti roditi |)

**mukundaḥ : **


    nālokyate tava mukhaṁ nayanena kiṁ no


    nākarṇyate tava vacaḥ śravaṇena vā kim |


    he prāṇanātha bhagavaṁs tvad-upekṣitānāṁ


    kaṣṭena vā kim amunā hata-jīvitena ||24||

**jagadānandaḥ **(sa-bāṣpam) :


    nāsmādṛśais tava padāmbuja-saṅga-hīnair


    jīviṣyate kṣaṇam apīti mano na āsīt |


    lajjāmahe dayita he tata eva deva


    jīvāma eva divasāṁs tvad-anīkṣaṇe’pi ||25||

(iti mūrcchati |)

**dāmodaraḥ : **hā prāṇanātha ! kvāsi kvāsi ?


    prāṇā na kiṁ vrajata muñcata jāḍyam uccaiḥ


    prāṇeśvaraś carati sāmpratam eva eva |


    tat-pāda-paṅkajam upetya bhajadhvam adhvā


    premātmanām ahaha māstu kule kalaṅkaḥ ||26||

(iti mūrcchati |)

**haridāsaḥ : **aho kaṣṭam |


    prāṇeśvareṇa saha cet sahasā na jagmuḥ 


    prāṇāḥ punar jhaṭitenaiva bhavanti gantum |


    dhikkāra-koṭi-kaṭutām aniśaṁ sahante 


    sīdanti naiva vahatas tv avasādayanti ||27||

bhavatu kṣaṇam avagacchāmi |


    yadi nayanayoḥ panthānaṁ me na yāti sa īśvaro


    yadi karuṇayā no dṛk-pātaṁ karoti mad-vidhe |


    kulśa-kaṭhinānāṁ vo’sūnāṁ sahasram api kṣaṇāt


    tṛṇam iva parityakṣyāmy añjas tadāṅghri-parīpsayā ||28||

(iti dhairyam avaṣṭabhya cintāṁ nāṭayati |) 33

**vidyānidhiḥ :**


    preman namo’stu bhavate yad akaitavena


    notpadyase kvacana hā bata kiṁ bravīmi |


    tasminn akaitava-kṛpe’pi sakaitavas tvaṁ


    no cet kathaṁ nu mama jīvana-yoga eṣaḥ ||29||

(iti bhūmau patitvā vihvalaḥ san roditi |) 34

**murāriḥ **(dhairyam avaṣṭabhya) **: **haṁho mahānubhāvāḥ ! evaṁ vicārayata—kim ekākinaiva prabhuṇā kvāpi gataṁ kiṁ vā kvacid anyo’pi gata iti |

**advaitaḥ :** ayaṁ vicāraḥ katham utpadyatām ?


    na gacchan pathikenāpi sa dṛṣṭo gauracandramāḥ |


    vidyut-puñja ivākasmād dṛśor aviṣayaṁ gataḥ ||30|| 35

**murāriḥ :** asty upāyo vicārasya |

**sarve :** katham iva ?

**murāriḥ :** ātma-varga-madhye vicāryatāṁ ko’tra na vartate |

**sarve : ** samyag uktam etena | (iti mitho vicārayanti |)

**murāriḥ : **aho mayākalitam |

**sarve :** kim tat ?

**murāriḥ :** nityānandam-mahānubhāva ācarya-ratnaś ca |

**sarve :** kuta idam upayujyate ?

**murāriḥ :** etāvati kaṣṭe yady atra tāv abhaviṣyatāṁ tadātraivāgamiṣyatām |

**sarve **(kiñcid āśvasya) **:** aho’smākaṁ yathā tathā bhavatu , sa ced ekākī na bhavati, tenaiva kiñcid āśvastam asmābhiḥ |

**advaitaḥ :** aye mukunda ! tvam anayā vārtayā mātaram āśvāsaya—mātas taṁ prati cintā na kāryā | nityānandācāryaratnābhyāṁ kārya-viśeṣārthaṁ kvāpi devena gamitam asti | samāgata-prāyo’yam iti vaktavyam |

**mukundaḥ :** yathājñāpayati | (iti niṣkrāntaḥ) 37

**advaitaḥ :** haṁho viśvambhara-deva-priyāḥ | kiñcid dhairyam iva jātaṁ cetasaḥ, yatas tāv ubhāv evābhiyuktau | tayoḥ satoḥ svatantre’pi bhagavān na svātantryaṁ kariṣyati | hanta kim uddeśyaṁ tasya yad-artham idam adhyavasitam ?


    tīrthaṁ cet kim apahnavena


    gantuṁ samarthāḥ saha tena sarve |


    tayor viśeṣa-praṇayehitaṁ ced


    atrāpi tat sambhavituṁ ca yogyam ||31||

(iti sarve kṣaṇaṁ cintayantas tūṣṇīṁ tiṣṭhanti |) 38

**nepathye :** hanta bho kaṣṭam ! 


    hā dhik kaṣṭam aho dina-trayam abhūd vārtāpi tair na śrutā


    te jīvanti mṛtā na kiṁ kim athavā dattāśrayā mūrcchayā |


    santy adya priyam īśvaraṁ bata vidhe dṛṣṭvā ca taṁ tādṛśaṁ


    pratyāvṛtti-paraḥ kathaṁ nu puratas teṣāṁ bhaviṣyāmy aham ||32||

tad ihaiva sthitvā śarīra-tyāga eva yatanīyam |

**sarve **(śrutim abhinīya) **:** aho ācārya-ratnasyeva svaraḥ śrūyate | bāṣpa-gadgadatayā samyak nālakṣi | tan nipuṇam avadhārayāmi | (iti sarve avadhānaṁ nāṭayanti |) 39

**punar nepathye :** hanta hanta kim iti pāmareṇa mayā tat-saṅge na gatam | athavā—


    śiva śiva haṭhaṁ kartuṁ śakyo nahi prabhuṇā samaṁ


    nijam abhimataṁ sveṣāṁ citte pravartayati prabhuḥ |


    prakaṭayati hi svīyaṁ sūryaḥ sva-kānta-maṇau matvā


    na vighaṭayituṁ na śaknoty eṣa svadāhakaraṁ ca tat ||33||

**sarve **(ākarṇya) **:** satyam evāyam ācārya-ratnaḥ | tan manyāmahe bhagavantaṁ vimucya samāgato’yam | yataḥ śiva śiva haṭhaṁ kartuṁ śakyo nahi prabhunā samam iti nigadati | hanta bho bharjitam iva durdaiva-dava-dahana-jvālayā katham apy āsāditam āśvasana-bījam |

**murāriḥ :** evaṁ manye, nityānandam  eva saṅge vartate | ayaṁ kāryāntarāyātra preṣita iva |

**advaitaḥ :** kiṁ tāvad asyātra kāryam ? na tāvad vitte prayojanam | yad-artham ayam āgamiṣyati, na mātari na tathā mamatvam, yat tām eva sāntvayituṁ praheṣyati | na tādṛg asmādṛśāṁ saubhāgyaṁ, yad asmān ānayituṁ prasthāpayiṣyati | tad alam anayā vicikitsayā ! tan na vedmi, kim aparaṁ phalaṁ dhṛtam asti mādṛśāṁ durdaiva-viṣa-bhūruheṇa | (iti sa-cintas tiṣṭhati )

**punar nepathye :** hā kaṣṭaṁ pāmara evāsmi | 


    paścāt paścāt katham anusṛtaṁ naiva hā hanta dṛṣṭvā 


    tādṛg rūpaṁ katham iva dṛśau hanta tāpair na dagdhe |


    yāhīty ukte sati bhagavatā jīvitaṁ kiṁ na yātaṁ


    hā hā viśvambhara tava tayā māyayā vañcito’smi ||34|| 

**sarve **(ākarṇya nepathyābhimukham) **:** haṁho sarve vayam utkaṇṭhamānā bhavan-mukhaṁ nirīkṣāmahe mātaḥ-paraṁ vilambatām | (iti tam udvīkṣamāṇās tiṣṭhanti |) 42

(tataḥ praviśaty ācārya-ratnaḥ)

**ācārya-ratnaḥ : **


    kva sa snigdha-śyāmaḥ kuṭila-kaca-pāśaḥ kva sa vidhiḥ 


    kva sa śroṇī-bhāraḥ kva śiva śiva kaupīnam api tat |

(kṣaṇaṁ sthitvā parāmṛśya)


    pratītir draṣtṝṇāṁ param iyam aho vastu nahi tat


    samastasyādhārātmani citi samastaṁ sphurati hi ||35||

**sarve **(upasṛtya sa-kautukam) **:** ācārya ! kathaya kathaya kvāsau bhagavān ?

**ācārya-ratnaḥ :** hanta hanta bhoḥ kim eṣa pāmaraḥ kathayatu ?

**advaitaḥ :** kathaya, kiṁ vṛttam ?

**ācārya-ratnaḥ **(karṇe) **:**  evam eva |

**advaitaḥ : **hanta katham ayaṁ kareṇa pidhāpanīyo’rthaḥ ? tat sphuṭaṁ kathaya, sarve śṛṇvantu | 

**ācārya-ratnaḥ **(iti sa-bāṣpam uccaiḥ) **:** 


    tās tāḥ kīrtana-nṛtya-kautuka-kalā hā dhik samāptiṁ gatās


    tās tāḥ prema-vilāsa-hāsa-madhurā vācaḥ sthitā no hṛdi |


    sā prītiḥ karuṇā ca sā śiva śiva smṛty-eka-śeṣābhavat


    sannyāsena tava prabho viracitaḥ sarvasva-nāśo hi naḥ ||36||

(sarve ākarṇya mohaṁ nāṭayanti |)

(praviśya satvaraṁ) **gaṅgādāsaḥ :** ācārya ! kathaya kalyāṇino devasya kalyāṇam ity eṣā pṛcchati bhagavan-mātā |

(ācāryo bāṣpa-ruddha-kaṇṭhas tiṣṭhati |)

**advaitaḥ :** man-nāmnā tāṁ brūhi |


    rāmasya vipina-vāsaḥ kṛṣṇasya ca māthuraṁ gamanam |


    asya ca sannyāsa-vidhis tritayaṁ mātṛ-trayasya soḍhavyam ||37||

**gaṅgādāsaḥ :** haṁho tayāpy etad anumitam asti puraiva | uktaṁ ca—


    kiṁ gopyate bhavadbhiḥ sa khalu jyeṣṭhasya vartma śiśrāya |


    lokottara-caritānāṁ tulye kāṭhinya-kāruṇye ||38||

**advaitaḥ :** bhavaty evam evāsau dhairyavatī | katham anyathā tādṛśaḥ putraḥ ? (kṣaṇaṁ sthitvā vimṛśya) bhavaty evam—


    sannyāsa-kṛc chamaḥ śānto niṣṭhā-śānti-parāyaṇaḥ |


    iti nāmāni devo’yaṁ yathārthāny adhunākarot ||39||

api ca—


    asminn eva hi bhagavati yathārtham abhavan mahā-vākyam |


    mukhyārthatayā hi tayā jahat-svārtha-lakṣaṇā nātra ||40||

ācārya ! āmūlataḥ kathaya |

**ācārya-ratnaḥ :** hanta etad-artham eva jīvitaṁ mayā | tad ito niśāvasāne nṛtyoparama-samaya eva mat-karam ālambya katicit padāni gacchann agre nityānanda-devam ālokya tvam apy ehīti saṅge kṛtvā suradhunīm uttīrya calitavān | mayoktaṁ—deva ! kathaya—katham ekākinā kutra gamyate iti tad anākalayan tūṣṇīm eva calann anupadam āvābhyām anugamyamāna eva kaṭoṅā-nāmānaṁ grāmam āsādya keśava-bhāratī-yatīndram upasedivān | tad āvābhyām ātma-gatam eva vicintitam | bhagavān turyāśramaṁ parijighṛkṣur iti cintayitvāpi prabhu-tejasā parābhūtābhyāṁ na kiñcid api vaktum aśakyata | pare-dyavi—ācārya-ratna ! tvayaitasya karmaṇaḥ pūrva-kriyā kriyatām ity uktena mayā bhagavān avādi, bhagavan, tat kiṁ karma ? iti | tad anu gaditaḥ bhagavatā mayaitat kartavyam iti | samanantaraṁ pratipatti-mūḍhena mayā mūkavad anuttareṇa roditum eva pravṛttam | samanantaram anāyattyaiva vidhivad vihitaṁ sakalam eva karma | tato yad vṛttaṁ tad vācā vaktuṁ na śakyate | 46

**sarve **(ākarṇya sa-viṣādam) **:** hā deva ! katham idam adhyavasitam ? athavā, mad-vidhānām eva duḥkha-druma-phala-kāla-vilasitam idam | kim anuyojyante prabhu-caraṇāḥ | hanta hanta smaraṇa-daśārūḍham api tan no manaḥ kṛntati | katham ācārya bhavatā dṛṣṭam ? (iti vaiklavaṁ nāṭayanti |)

**advaitaḥ :** kiṁ tāvat tad-āśrama-samucitaṁ nāmāṅga-kṛtaṁ bhagavatā ?

**ācārya-ratnaḥ :** śrī-kṛṣṇa-caitanya iti | 47

**advaitaḥ **(sa-camatkāram) **: **aho samucitam evaitat—


    kṛṣṇa-svarūpaṁ caitanyaṁ kṛṣṇa-caitanya-saṁjñitaḥ |


    ata eva mahā-vākyasyārtho hi phalavān iha ||41||

keśava-bhāratī hi śrutir eva tasyāḥ keśavasya bhāratītvāt | yathā—mayādau brahmaṇe proktā dharmo yasyāṁ mad-ātmakaḥ iti | ataḥ keśava-bhāratī-pratipāditaṁ śruti-pratipādyam eveti | tat kathayācārya kathaya—


    kiṁ tatrāsti kim anyataḥ sa bhagavān ?

**ācārya-ratnaḥ :** 				tat kālam eva prabhur 


    dhṛtvā maskari-bhūmikāṁ calitavān

**advaitaḥ : 				**tvāṁ no kim apy uktavān |

**ācārya-ratnaḥ : **premāndhaḥ skhalitāṅghrir aśru-salilair nidhauta-vakṣaḥ-sthalaṁ

	svātmānaṁ ca na veda hanta kim asau hā hanta māṁ vakṣyati ||42||

**advaitaḥ : **bhavān kathaṁ nānugataḥ ?

**ācārya-ratnaḥ :**


    nityānandas tv akathayad idaṁ yāmi devasya paścāt


    paścād evaṁ pathi pathi paribhrāmya tais tair upāyaiḥ |


    advaitasyālayam api nayāmy eṣa yāhi tvam etāṁ


    vārtām ārtān upahara sukhaṁ prāpayādvaita-mukhyān ||43||

**advaitaḥ : **dhanyo’si nityānanda-deva dhanyo’si, jitaṁ bhavatā niṣkaitava-sauhṛdena, tad āgacchata, anayā vārtayā bhagavatīṁ śacīm āśvāsya vayam api samucitam ācarāmaḥ |

(iti niṣkrāntāḥ sarve |)

iti śrī-śrī-caitanya-candrodaye sannyāsa-parigraho nāma 

caturtho’ṅkaḥ 

||4||

(5)


### pañcamo’ṅkaḥ


## śrīmad-advaita-pura-vilāsaḥ

(tataḥ praviśati śrī-kṛṣṇa-caitanyaḥ paścān nityānandaś ca |)

**śrī-kṛṣṇa-caitanyaḥ: **


    etāṁ samāsthāya parātma-niṣṭhām


    adhyāsitāṁ pūrva-tamair maharṣibhiḥ |


    ahaṁ tariṣyāmi duranta-pāraṁ


    tamo mukundāṅghri-niṣevayaiva ||1|| [bhā.pu. 11.23.58]

(iti skhalitaṁ nāṭayati |)

**nityānandaḥ** (svagatam): aho adbhutam |


    premāmṛtaṁ kila tathāvidham eva kintu


    nirveda-kheda-dahanena śṛtatvam[^80] etya |


    āvartyamānam iva gacchati piṇḍa-bhāvaṁ


    kāle'sya hṛd-vraṇa iva vyathanāya bhāvi ||2||

tad ekākinā mayā kiṁ kriyate ? bhavatu cintayāmi | (iti punar nirbhālya) aho adbhutam !


    nṛtyormīkaḥ prakaṭita-mahollāsa-huṅkāra-ghoṣaḥ 


    sveda-stambha-prabhṛti-vilasad-bhāva-ratnāvalīkaḥ |


    antar-vegaḥ samajani vibhoḥ so'yam ānanda-sindhur


    no jānīmaḥ pariṇatir aho bhāvinī kīdṛg asya ||3||[^81]

aho balavatā vātena cālitaḥ keśara-parāga-puñja iva calaty eṣaḥ | mayāpi satvareṇāpy anugantuṁ na śakyate | virata-sakalendriya-vṛttis tata ita eva gacchann asti na tūddeśya-puraḥsaraṁ kvāpi | tathā hi—


    apanthāḥ panthā na bhavati dṛśor asya viṣayaḥ


    kim uccaṁ nīcaṁ vā kim atha salilaṁ vā kim u vanam |


    prabhinno[^82]’yaṁ vanyo gaja iva calaty eva na punaḥpuro vā paścād vā kalayati na cātmānam api ca ||4||

bhavati hi |


    ātmārāmāḥ kim api dadhate vṛtti-hīnendriyatvaṁ


    premārāmā api bhagavato rūpamātraika-magnāḥ |


    svānandastho bhavati yadi ced īśaro'pi kva bhedaḥ 

āṁ jñātam—


    nighānando bhavati bhagavān jīva ānanda-nighnaḥ ||5||

tad idānīṁ kiṁ karomi ? (kṣaṇaṁ sthitvā)


    nāhāro'dya dina-trayaṁ na ca payaḥ-pānaṁ kim anyāḥ kriyāḥkaupīnaika-paricchado nija-sukhāveśaika-mātrānugaḥ |gacchann eva dinaṁ niśām api vibhur no vetti kiṁ kurmahe he gaurāṅga kṛpānidhe kuru kṛpām ārte mayi prīyatām ||6||[^83]

(kṣaṇaṁ sthitvā) etena kiñcid āśvastam api bhavati cetaḥ | tad yathā—


    ānanda-vaivaśyam idaṁ mahāprabhor


    babhūva naḥ samprati jīvanauṣadham |


    vibhrāmayan vartma vivecanākṣamaṁ


    neṣye'ham advaita-vibhor gṛhān amum ||7||

(iti sāśvāsam anugacchati |)

(nepathye hariṁ vada hariṁ vada iti sambhūya kolāhalaḥ |)

**nityānandaḥ **(puro’valokya) **: **aye ! adbhutam idaṁ yad amī gorakṣa-bālā bhagavantam ālokya sa-kautukādara-bhakti-śraddhānanda-camatkāraṁ hariṁ vada hariṁ vadeti uccair jalpanti | 

(bhagavān pūrvābhyāsena hari-dhvaniṁ śrutvā kiñcid ānanda-suptotthita iva hari-dhvany-ānusāriṇīṁ diśaṁ nayana-kamale samunmīlyāvalokayati |**)**

**nityānandaḥ **(nirūpya) : aho upakṛtaṁ go-rakṣaka-ḍimbhair yad amīṣāṁ hari-dhvanim ākarṇya kiñcittarām ānanda-nidrotthita ivāyaṁ mahā-mantrākṛṣṭa iva phaṇi-daṣṭas tam eva panthānam anusarpati |

**bhagavān **(upasṛtya): brūta bho brūta harim | (iti punaḥ punaḥ prajalpati |)

(praviśya gorakṣakāḥ śiśavaḥ parito daṇḍavan natvā karatālikābhir hari-saṅkīrtanaṁ kurvanti | bhagavān sa-spṛham ākarṇayan muhūrtaṁ prasthānato viramati |)

**nityānandaḥ **(sānandam) **:**


    unmāda ānanda-kṛto hi nānā-cāpalya-kṛj-jāḍya-kṛd apy amandam |cāpalya-jāḍyobhaya-kṛc ca kaścitkaścid graha-grasta-tasyā samānaḥ ||8||

tad idānīṁ caramāvasthā iva bhagavata ānandonmādo jātaḥ | tathā hi—


    umīlya dṛśau paśyati na kim api viṣayīkaroty eṣaḥ |ardha-vadhira iva kiñcit śṛṇoti na tad-artham upayāti ||9||

**bhagavān **(pāṇi-kamalena teṣāṁ śiraḥ parāmṛśya): aye sādhu kīrtitaṁ bhavadbhir bhagavan nāma, kṛtārthīkṛtaś cāham | taj jānīta vṛndāvanaṁ kena pathā gamyate ?

**nityānandaḥ** (sa-harṣam)**: **ayam avasaro mama | (iti teṣāṁ madhyād ekam ānīya) tāta ! eṣa mārgo vṛndāvanasyeti kathaya |

**bālakaḥ :** jaha āṇabedi bhaabaṁ (ity upasṛtya) bho bhaabaṁ eso maggo bundābaṇassa | [*yathājñāpayati bhagavān | bho bhagavan ! eṣa mārgo vṛndāvanasya |*] (iti nityānandopadiṣṭam abhīṣṭa-mārgaṁ darśayati |)

(bhagavān sānandāveśaṁ tam eva mārgam anukrāmati | śiśavaḥ praṇamya niṣkrāmati |)

**nityānandaḥ:** hanta nistīrṇo’smi, samprati sampatsyate me manorathaḥ, yad anena pathaivādvaita-vāṭīm āsādayituṁ śakyate | (iti tena pathā tam anugacchan kiyad-dūraṁ gatvā saparāmarśam) aho katham ahaṁ na paricīye ? para-paricaya-daśā kiñcittarām ivāsya jātāsti | tat parīkṣe ca nija-saubhāgyam | (iti nikaṭam upasarpati |)

**bhagavān :** (etāṁ samāsthāya parātma-niṣṭham ity ādi punaḥ paṭhitvā) aho samyak gītaṁ bhikṣuṇā | mukunda-niṣevayaiva tamas tariṣyāmi, na tv anayā parātma-niṣṭhayā, asyāṁ āsthā-mātraṁ kāryam | na tv eṣaivoddeśyā | tad vṛndāvanaṁ gatvā mukundasyevaiva mānasī kartavyā | (ity ākāśe lakṣyaṁ baddhā |) haṁho kiyad dūre vṛndāvanam ?

**nityānandaḥ **(upasṛtya)**:** deva ! divasaika-prāpyam asti vṛndāvanam |

**bhagavān **(svapna-jāgrator antarāla-daśām āpanna iva sa-camatkāram) : katham aho śrīpāda-nityānando’si ?

**nityānandaḥ:** deva ! sa evāham | (ity ardhokte bāṣpa-ruddha-kaṇṭhas tiṣṭhati |)

**bhagavān:** śrīpāda ! kathaya kuto bhavantaḥ ?

**nityānandaḥ: **devasya vṛndāvana-jigamiṣām āśrutya mayāpi tad-didṛkṣayā calatā bhagavat-saṅgo gṛhītaḥ |

**bhagavān :** bhadraṁ bho bhadraṁ ! ehi sahaiva gacchāvaḥ | (iti sānandaṁ gacchati |)

**nityānandaḥ :** bhagavann ita itaḥ | (iti kiyad-dūraṁ nītvā |) bhagavan ! itaḥ kiyad-dūre bhagavatī yamunā vartate | tad avagāhanaṁ kartum ucitam |

**bhagavān : **hanta yamunādya vilokitavyā |

**nityānandaḥ :** atha kim |

**bhagavān **(iyaṁ nāṭayitvā)**:** śrīpāda ! kva sā kva sā ?

**nityānandaḥ : **ita itaḥ | (iti kiyad-dūraṁ nītvā gaṅgām āsādya |) bhagavan ! iyam iyaṁ yamunā |

**bhagavān **(sānandaṁ praṇamya stauti)**:**


    cid-ānanda-bhānoḥ sadā nanda-sūnoḥpara-prema-pātrī drava-brahma-gātrī |aghānāṁ lavitrī jagat-kṣema-dhātrīpavitrī-kriyān no vapur mitra-putrī ||11||

**nityānandaḥ :** bhagavann avagāhyatām iyam |**bhagavān:** yathābhirucitam | (iti sthānam abhinayati |)**nityānandaḥ **(svagatam)**: **aho nirvṛto’smi | mahā-matta-vanya-buñjaro mantreṇaiva vaśīkṛtaḥ | tat pariśeṣam asya karmaṇaḥ kim apy asti, tad api sampādayāmi | (iti parito’valokya kañcid āhvayati | praviśya kaścit puruṣaḥ praṇamati |)**nityānandaḥ **(janāntikam)**: **aye idam anatidūre pāre-gaṅgaṁ bhagavato’dvaitasya puram | tvam itas tvaritaṁ gatvā vijñāpaya nityānandaḥ kenacid anyena sannyāsinā saha nikaṭavatī bhavantam apekṣate | tatas tvaratām |**puruṣaḥ:** eso’haṁ tathā karomi | (iti satvaraṁ niṣkrāntaḥ |)**nityānandaḥ **(svagatam) : aho adya dina-trayaṁ jātam | jala-sparśo’pi na jātaḥ | tad aham api snāmi | (iti tathā karoti |)**nepathye:**


    āśā-pāśa-dviguṇa-valitais tad-guṇair eva baddhāḥ prāṇā no yad viraha-vidhurā hanta gantuṁ na śekuḥ |sampraty etair upakṛtam aho tan-mukhaṁ darśayadbhirdiṣṭe hīṣṭe bhavati sahasā hanta vāmo'py avāmaḥ ||12||

**nityānandaḥ **(dūrād ākarṇya) : aho ācārya evāyaṁ prastauti |tat suvihitam eva vidhinā | ataḥ paraṁ mamātibhāvo laghubhṛtaḥ | (bhagavantam avalokya) aho kaṣṭam—


    ambhaiḥ syandaistimita-vapuṣaṁ lajjayābhyāsa-hāneḥ


    kaupīnācchādanam api nirgīlya niḥsvāritāmbum |


    devaṁ raktāmbuja-dala-cayaiś chādyamānottamāṅgaṁ


    snānottīrṇaṁ kari-varam iva svarṇa-gauraṁ nirīkṣe ||13||

aho atiramyam |


    raktāmbaraṁ kanaka-pītam idaṁ tad eva devasya paśyata vapuḥ sadṛśīkaroti |gaurāruṇasya paripakva-mahā-rasasyavairāgya-sāra-sahakāra-phalasya lakṣmīm ||14||

(iti tvaramāṇa upasṛtya dhyānāmīlita-nayanasya bhagavataḥ puro’vasthāya mukta-kaṇṭhaṁ roditi |)

**bhagavān **(satvaram akṣiṇī samunmīlya) : katham amī advaitācārya-mahānubhāvāḥ |

**nityānandaḥ **: bhagavan! evam etat |

**bhagavān **(gāḍhaṁ pariṣvajya) : kathaya katham ihastho’haṁ bhagavadbhir avagataḥ | kathaṁ vā mamānupadam eva bhavān api vṛndāvanam anuprāptaḥ ? atha vā mamaivāyaṁ svapnaḥ |

**advaitaḥ **(sa-bāṣpam ātma-gatam)** **: aho devasyātra vṛndāvana-pratītir eva jātāsti ! (prakāśam) deva ! nāyaṁ te svapnaḥ | api tu sa evātra pāmaraḥ | (iti skhalitaṁ nāṭayati |)

**devaḥ **(bāhubhyām āliṅgyotthāpayan sabāṣpam) : bhavatu | bho advaita ! tvam eva vṛndāvanaṁ tvayy anavarataṁ bhagavat-pāda-kamala-saṁyogāt | tat kathaya kutrāgato’smi ? 

**advaitaḥ **: itthaṁ bhagavatī bhagīrathī | idam idaṁ pāre madīyaṁ puram |

**bhagavān **(bahir vṛttiṁ nāṭayitvā) : śrīpāda ! bhavatā yamuneyam ity abhāṇi |

**nityānandaḥ **: asyāṁ yamunā vartate na veti deva eva jānātu |

**bhagavān **: śrīpādasya nāṭyenaiva nāṭito’smi |

(advaitaḥ āśā-pāśa (5.12) ity ādi yac-chabde tac-chabde ca svacchandaṁ dattvā punaḥ paṭhati |)

**nityānandaḥ **: bho advaita ! asya daṇḍa-grahaṇāvadhi mamaiva daṇḍo jātaḥ dina-trayam āhāra-virahāt | devasya tu svānanda-bhogenaiva tṛptiḥ | tad alam atrakathā-prasaṅga-tuṅgimnā |

**advaitaḥ **(parijana-karāt pratyagra-kaupīnācchādane ānīya punar bhagavantaṁ snāpayitvā grāhayati sa-karuṇam) :


    devocitaṁ ca paridhāpitam asti pūrvaṁ


    bhikṣūcitaṁ ca vasanaṁ paridhāpayāmi |


    lakṣmīḥ samā tava samaś ca mukha-prasādo


    hā hanta no nayanayor viṣamaṁ tad etat ||15||

tad idaṁ anatidūram eva me bhavanam | tad alaṅkartum arhanti bhagavac-caraṇāḥ |

**bhagavān **: etad artham eva śrīpādenāhaṁ pratārito’smi |

**advaitaḥ **: bhagavān kasyāpi pratāryo na bhavati | kintu—


    īśo’pi syāt prakṛti-vidhuraḥ svīyayā māyayaiva


    svacchando’pi sphaṭika-maṇivat saṁnikṛṣṭena yogāt |


    itthaṁ kecid vayam iha kila brūmahe bāla-khelā


    prāyaṁ līlā-vilasitam aho sarvam īśasya satyam ||16||

ubhayathaiva na pratāryo’si | aysa ca naiṣa doṣaḥ śrīpādatvāt | śriyaṁ prātīti śrīpaḥ kṛṣṇaḥ tam ādadātīti tathaivānena kṛtam | tad-agre bhavantu bhagavantaḥ | adya prāthamikī bhikṣā mamaivālaye bhavatu bhagavataḥ |

**bhagavān **: yathārucitaṁ bhavate | tad ādiśa panthānam |

**advaitaḥ **: ita itaḥ | (iti nāvam āropayati |)

**nityānandaḥ **(ākarṇya) : bho advaita ! navadvīpe kaścit prahito’sti |

**advaitaḥ **: atha kim | sarve samāgata-prāyā eva |

**bhagavān:** bho advaita ! apūrvaṁ no bhavad-bhavana-gamanam |

**advaitaḥ: **śrīvāsasyeva kva me tādṛśaṁ saubhāgyam | yasya bhavane pratidinam eva devitaṁ devena |

**nityānandaḥ : **bho advaita ! ataḥ paraṁ mahīyasī loka-yātrā bhāvinī | svayaṁ prakāśinī hi bhagavad-vārtā | tatrāpi bhagavato mathurā-gamanaṁ grathitam asti | samprati tad-bhavana-subhagaṁbhāvuka-bhāvuke bhagavati sarva evābāla-vṛddha-taruṇāḥ karuṇā-pārāvāram adhunaivāmum avalokayituṁ samāgamiṣyanti lokāḥ | tad yāvat teṣāṁ tathā pracāreṇa na bhūyate tāvad alakṣitā eva bhavad-bhavanaṁ praviśāma | 

**advaitaḥ: **evam eva | (iti katicit padāni parikramya) bho deva ! idam idam asmad-bhavanam | tāvat praviśa | (iti sarve praveśaṁ nāṭayanti |)

**nepathye **:


    viśvambharaū sa bhagavān jananīṁ pratārya


    dhṛtvā yater anukṛtiṁ mathurāṁ yiyāsuḥ |


    vyājena śāntipuram āgamitaḥ sa nityā-


    nandena bhoś calata bhoś calatekṣaṇāya ||17||

**nityānandaḥ **(ākarṇya nirūpya ca): advaita ! śrutaṁ dṛśyatāṁ ca | tad ihatyā evaite sapady eva paraḥ sahasrā babhūvuḥ | kiyatā vilambena lakṣa-saṅkhyā bhaviṣyanti | tad iha dvāri dauvārikair bhūyatām |

(advaitaḥ prati-dvāri dauvārikān niyojya devam agrataḥ kṛtvā nityānandena saha praveśaṁ nāṭayan niṣkrāntaḥ | tataḥ praviśanti bhagavad-darśanotkaṇṭhitāh puruṣāḥ |)

**kecit **:


    navadvīpe yādṛk samajani dṛśor naḥ padam asau


    tadānyākāratvaṁ yad api manasaḥ kṣobha-janakam |


    tathāpy utkaṇṭhā naḥ śiva śiva mahaty eva valate


    hy anāhāryaṁ vastu prakṛti-vikṛtibhyāṁ sama-rasam ||18||

tad adhunā jānīmaḥ kva bhagavān | (iti paritaḥ parikrāmanti |) 

(anyasyāṁ diśi) anye :


    pūrvāśrame madhurima-prathimā ya āsīd


    asyeśvarasya sa dṛśor atithir na no’bhūt |


    adyāpi cen na sa vilokyate eva tan no


    dhig janma dhig vapur aho dhig asūn dhig akṣi ||19||

**apare**: hanta bho ! āgacchatāgacchata | bhagavān adhunādvaita-puraṁ praviṣṭa iti śrutam | tat tatraiva praviśāmaḥ | (iti sotkaṇṭham upasṛtya) aho amī daurāvikāḥ sarvān eva nivārayanti | bhadram amī evānuneyāḥ dātavyaṁ ca kiñcid etebhyaḥ | (iti nikaṭam upasarpanti |) 

(tataḥ praviśanti vetra-pāṇayo dvāropāntar niviṣṭā daurāvikāḥ |)

**daurāvikaḥ **: are puruṣāḥ ! kṣaṇaṁ vilambatāṁ yāvat turīyāśrama-parigrahaḥ kṛto bhagavatā tāvad anāhāreṇaiva sthīyate | adyaiva bhikṣā bhaviṣyati | tad adhunā kolāhalo na kāryaḥ | upaviśya sthīyatāṁ bhikṣottaraṁ bhagavān avalokanīyaḥ |

**nepathye**:  bhagavan ! ita itaḥ |**daurāvikaḥ **: nirūpayāmi | (iti samucchritaṁ<sup> </sup>sthalam āruhya udgrīvikam ālokya ca |) aye kṛta-bhikṣa eva bhagavān yad ayam—


    śrīkhaṇḍa-paṅka-parilipta-tanur navīna-


    śoṇāmbaro dhavala-mālā-virāji-vakṣāḥ |


    hema-dyutir vijayate hima-sāndhya-rāga-


    gaṅgāpavāha-ruci-bhāg iva ratna-sānuḥ ||20||

tad ete samutkaṇṭhitāḥ katham amuṁ drakṣyanti | (iti punar nibhālya |) aho sādhu samāhitam advaita-devena yad anenāyam uccatarām upakārikā-madhya-ropito bhagavān | tad adhunā sarve sukhaṁ drakṣyanti sva-nāma ca yathārtham anayopakārikayākāri[^84] |

**advaitaḥ:**


    keyaṁ līlā vyaraci bhavatā yo'yam advaita-bhājām


    atyanteṣṭas tam adhṛta bhavān āśramaṁ ya tūrīyam |

**bhagavān** (vihasya):


    bho advaita smara kim u vayaṁ hanta nādvaita-bhājo


    bhedas tasmiṁs tvayi ca yad iyān rūpato liṅgataś ca ||21||

**advaitaḥ : **vāgīśvareṇa kim ucitaṁ vacanānuracanam ?

**bhagavān : **tattvato’vadhārayantu |


    vinā sarva-tyāgaṁ bhavati bhajanaṁ na hy asu-pater


    iti tyāgo’smābhiḥ kṛta iva kim advaita-kathayā |


    ayaṁ daṇḍo bhūyān prabalataraso mānasa-paśor


    itīvāhaṁ daṇḍa-grahaṇam aviśeṣād akaravam ||22||

**advaitaḥ : **sarvam idaṁ pratāraṇam eva | kintu—saṁnyāsa-kṛc chamaḥ śānto niṣṭā-śānti-parāyaṇaḥ ity ādi nāmnāṁ nirukty-artham evaitat |

**dauvārikaḥ **(purataḥ sarvān ālokya)**: **aho, āścaryam |


    etāvaty api durgame jana-ghaṭā-sa;g

(nepathye paritaḥ kolāhalaḥ |)

**puruṣāḥ :** aho amī bhagavaj-janma-sthalī-nivāsinaḥ sarve samāgacchanti | tad adhunā mahatā saṁmardena bhavitavyam | vayam ita idānīm apasarāma | (iti sarve niṣkrāmanti |)

(tataḥ praviśanti sarve navadvīpa-vāsinaḥ |)

**te :**


    adyāndhyaṁ gatam eva no nayanayor adya prasanno diśaḥ 


    śuṣkāś cādya jijīviṣā-vratatayaḥ pronmīlayanty aṅkurān |


    naṣṭe’ntaḥkaraṇe ca kenacid aho caitanyam apy āhitaṁ


    yenāsmākam aho batādya bhavitā caitanya-candrodayaḥ ||25||

(iti sotkaṇṭham upasarpanti |)

**advaitaḥ** (ālokya) :


    agre nidhāya bhagavaj-jananī samīyuḥ


    śrīvāsa-paṇḍita-mukhāḥ suhṛdas ta ete |


    anye ca bāla-taruṇa-sthavirāḥ kim anyad


    deśaḥ sa eṣa udapādi sa eṣa kālaḥ ||26||

(bhagavān satvaram avatāraṁ nāṭayati | dauvārikāḥ sādaraṁ praveśayanti | bhagavān mātaraṁ praṇamati |)

**mātā **(sabhaya-bhakti-vātsalya-paritoṣa-śavalitāśru-pulaka-gadgadaṁ saṁskṛtena) :


    vairāgyam eva bhava kiṁ kim u vānubhūtir


    bhaktir nu vā kim u rasaḥ paramas tanūbhṛt |


    tāta stanandhayatayaiva bhavantam īkṣe


    labdho’dhunāpi na kadāpi punas tyajāmi ||27||

(iti sotkaṇṭham āliṅgati |)

**śrī-kṛṣṇa-caitanyaḥ :**


    bhagavati jagan-mātar mātaḥ paraṁ phalam uttamaṁ


    kim api phalituṁ vātsalyākhyā latā bhavati kṣamā |


    bhavati bhavatī viśvasyaivānupādhi-suvatsalety


    atha bhagavatā nūnaṁ cakre kṣamāpi śarīriṇī ||28||

(iti punaḥ paṭhati | mātā punar āliṅgya praṇamati | advaitas tām utthāpya svayam antaḥpure praveśayan niṣkrāntaḥ | bhagavān yathāyathaṁ sarvān evāliṅgana-sparśana-darśana-praśnādibhir anurajyati |)

(punaḥ satvaraṁ praviśya) **advaitaḥ: **kaḥ ko'tra bho sarvān evābālavṛddha-taruṇān ācāṇḍālāṁś ca yathopajoṣam āvāsa-bhakṣya-peyoādibhir upācarantu bhavantaḥ |

(praviśyāpaṭī-kṣepeṇa) **ekaḥ:** ayam ayam ahaṁ tathā karomi | (iti niṣkrāntaḥ |)

**advaitaḥ **(bhagavantam upasṛtya) :


    so'haṁ ta ete sa bhavān sa caiṣāṁ


    premā taveyaṁ karuṇāpi saiva |


    sarvaṁ tad evāsti sukhaika-hetur 


    anyādṛśaṁ rūpam atoṣa-hetuḥ ||29||

**bhagavān:** advaitādvaita, maivam |


    śyāmāmṛta-srotasi pātitaṁ vapus


    tasyaiva tuṅgena taraṅga-raṁhasā |


    yāṁ yāṁ daśām eti śubhāśubhāthavā


    sā saiva me prema carīkaroti ||30||

tad ehi cira-dṛṣṭair ebhiḥ saha raha upaviśāma |

(iti niṣkrāntāḥ sarve)

iti śrī-śrī-caitanya-candrodaye śrīmad-advaita-pura-vilāso nāma 

pañcamo’ṅkaḥ 

||5||


### (6)


### ṣaṣṭho’ṅkaḥ


# sārvabhaumānugrahaḥ

(tataḥ praviśati ratnākaraḥ |)

**ratnākaraḥ : **aho adya katham akasmāt preyasī sura-sarid vimanaskeva dṛṣṭā | tad asyā mano-duḥkha-kāraṇaṁ praṣṭavyam asti | (iti puro’valokya) katham iyaṁ tad-avasthaiva dṛśyate devī ? tad upasṛtya pṛcchāṁi | (ity upasarpati) 

(tataḥ praviśati yathā-nirdiṣṭā gaṅgā |)

**gaṅgā :** haddī haddī jassa pāa-sea-salilattaṇeṇa maha edārisaṁ sohaggaṁ, tassa pahuṇo cira-ālaṁ aṅga-saṅgo lambhio | ado baro ko me bhāa-dheo ? taha taṁ lambhia puṇobi ṇa lambhaṇijjo bia dīsa{i} | ado varaṁ bā kiṁ me asuhaṁ ? tā kiṁ karemi mandabhāiṇī ? [*hā dhik ! hā dhik ! yasya pāda-seka-salilatvena mamaitādṛśaṁ saubhāgyaṁ, tasya prabhoḥ cira-kālam aṅga-saṅgo labdhaḥ | ato’paraḥ ko me bhāga-dheyaḥ ? tathā taṁ labdhvā punar api na lambhanīya iva dṛśyate | ataḥ paraṁ vā kiṁ me asukham ? tasmāt kiṁ karomi manda-bhāginī *|] (iti cintayanti kṣaṇaṁ tiṣṭhati |) 2

**ratnākaraḥ **(upasṛtya) **:** bhāgīrathi ! kathaṁ vimanāyase ?

**gaṅgā : **kahaṁ ajja-utto ? ajja-utta kiṁ pucchasi ? manda-bhāiṇī kkhu ahaṁ | [*kahaṁ ārya-putraḥ ? ārya-putra kiṁ pucchasi ? manda-bhāginī khalv ahaṁ *|]

**ratnākaraḥ : **bhāgīrathi ! katham iva ?

**gaṅgā **(saṁskṛtena) **:**


    yat pāda-śauca-jalam ity alam asmi viśva-


    vikhyāta-kīrtir asakau rasa-kutukīśaḥ |


    nityāvagāha-kalayā rasayāṁ cakāra


    mām adya sa tyajati hā bata tena dūye ||1|| 3

**ratnākaraḥ :** āṁ jānāmi | sa khalu mathurā-gamanataḥ pratyāvṛtya sapraty advaitālaye samāgato’stīti śrutam | taṁ kathaṁ dūyase ?

**gaṅgā : **hoi ebbaṇṇedaṁ, kintu ṇaaddīādo āadesu siribāsa-pahudiesu bandhu-baggesu aṇṇassiṁ diahe sirisaīdeīe pāidaṁ aṇṇaṁ sabbehiṁ appabaggehiṁ saha sarasa-hāsa-vilāsaṁ bhuñjia tehiṁ jjebba saddhaṁ upabisia bhaabaṁ kimpi gadiduṁ pa{u}to | [*bhavati evaṁ n idam, kintu navadvīpād āgateṣu śrīvāsa-prabhṛtikeṣu bandhu-vargeṣu anyasmin divase śrī-śacī-devyā pācitam annaṁ sarvair ātma-vargaiḥ saha sarasa-hāsa-vilāsaṁ bhuktvā tair eva sārdham upaviśya bhagavān kim api gadituṁ pravṛttaḥ*] 4

**ratnākaraḥ :** kiṁ tat ?

**gaṅgā :**


    bho advaita-prabhṛtaya idaṁ śrūyatāṁ yaj-jananyā


    yuṣmākaṁ ca praṇayi-suhṛdām ājñayā na prayātam |


    vighnas tena vyajati mathurāṁ gantum īśe na tasmād


    ājñāṁ sarve dadatu kṛpayā hanta yāyām idānīm ||2|| 5

**ratnākaraḥ :** tatas tataḥ ?

**gaṅgā : **tado addaī ācārieṇa gadidaṁ [*tataḥ advaitācāryeṇa gaditam*]—


    tava prītyā yāhīty abhilapati sarvo yadi janas


    tadā sarvasyaiva tvad-upagamanāt pūrvam asavaḥ |


    na dhikkārān soḍhuṁ bata bhavati naḥ pāṭavam iti


    prayāsyanty avāmī prathamam anubhūya vyasanitām ||3|| 6

**ratnākaraḥ : **bhadraṁ bho advaita, bhadram | tatas tataḥ ?

**gaṅgā :** tado bhaabadā sappaṇaaṁ puṇobi bhaṇidaṁ [*tataḥ bhagavatā sa-praṇayaṁ punar api bhaṇitam*]—bho advaita-prabhṛtayaḥ iti |


    gṛhīto’yaṁ veśo yad iha nija-deśasya savidhe


    tadā sthātuṁ sārdhaṁ praṇayibhir idānīm anucitam |


    budhā yūyaṁ vijñā bhavati jananī cāsya vapuṣaḥ


    samādhāṁ kurvantu svayam ahaha kiṁ vacmi bahulam ||4|| 7

**ratnākaraḥ : **bhagavatāpi samīcīnam uktam | tatas tataḥ ?

**gaṅgā :** tado sabbehiṁ bhaabado bandhu-janehiṁ ācārio-jaṇaṇīe saī-deīe ṇiaḍaṁ gadua mantidam | [*tataḥ sarvaiḥ bhagavato bandhu-janaiḥ ācārya-jananyā śacī-devyā nikaṭaṁ gatvā mantritam*] 8

**ratnākaraḥ :** tatas tataḥ ?

**gaṅgā :** assiṁ atthe jado kassabi sammaī ṇa hoi tado jaṇaṇīe uttam | bho bho ja{i} dhamma-doso hoi tado appaṇo suhakeae tassa khala-aṇa-kido kiṁbadantī kadhaṁ karaṇijjā ? appaṇo jaha taha hou | tadā jaaṇṇāha-chettaṁ jjeba jaṁ gacchadi taṁ jjeba bhaddam | kadāci pa{u}ttī bi lahīadi tti āsā hoi | [*asmin arthe yataḥ kasyāpi sammatir na bhavati tataḥ jananyoktam | bho bho yadi dharma-doṣo bhavati tataḥ ātmanaḥ sukha-kṛte tasya khala-jana-kṛta-kiṁvadantī kathaṁ karaṇīyā ? ātmano yathā tathā bhavatu | tadā jagannātha-kṣetram eva yad gacchati tad eva bhadram | kadācit pravṛttir api labhyate ity āśā bhavati* |] 9

**ratnākaraḥ :** sādhu mātaḥ ! sādhu ! atikrāntāsti bhavatyā devahūtiḥ | tatas tataḥ ?

**gaṅgā : **tado sabbe jjeba bibasā hubia puṇobi gadidabanto [*tataḥ sarva eva vivaśā bhūtvā punar api gaditavantaḥ |*—mātaḥ ! katham idam uktam ? ataḥ param asmābhir idaṁ śruti-pratipāditam iva khaṇḍituṁ na śakyate bhavad-vacaḥ | 10

**ratnākaraḥ : **tatas tataḥ ?

**gaṅgā :** tado tae gadidam | amhāṇāṁ jaha taha hou | assa dosaṁ jaṁ khala-jaṇo pekkhissadi taṁ kkhu dussahaṁ | jaaṇṇāhaṁ ja{i} gacchadi tado majjhe majjhe tumhe gantuṁ sakkadha | mae pauttī lahīadi | [*tatas tayā gaditam | asmākaṁ yathā tathā bhavatu | asya doṣaṁ yat khala-janaḥ prekṣiṣyati taṁ khalu duḥsahaṁ | jagannāthaṁ yadi gacchati tataḥ madhye madhye yūyaṁ gantuṁ śaknutha | mayā pravṛttir labhyate |*] 11

**ratnākaraḥ :** tatas tataḥ ?

**gaṅgā :** tado sabbe bhaabado ṇiaḍaṁ āadua deīe kadhidaṁ taha ṇiadidabanto | [*tataḥ sarve bhagavato nikaṭaṁ āgatya devyā kathitaṁ tathā nigaditavantaḥ |*]

**ratnākaraḥ :** tatas tataḥ ?

**gaṅgā : **tado bhaabaṁ saharisaaṁ gadidabaṁ [*tataḥ bhagavān saharṣaṁ gaditavān*]—yathājñāpayati viśva-jananī tad ājñāpayata | gacchāmi |

**ratnākaraḥ : **tatas tataḥ ?

**gaṅgā : **tado sabbehiṁ gadidaṁ [*tataḥ sarvaiḥ gaditaṁ*]—deva ! kiyanti dināni sthīyatām | paśyāmas te caraṇa-kamalam iti | 12

**ratnākaraḥ :** tatas tataḥ ?

**gaṅgā :** tado jaṇaṇīe tāṇaṁ ca pamoatthaṁ tiṇṇa-diṇāṇi tattha ṭhāūṇa pūbbaṁ bia bhaabadīe jaṇaṇīe accudāṇanda-jaṇaṇīe ca pāidaṁ aṇṇaṁ sabbehiṁ saha bhuñjia tāṇa aṇurañjia cautthe diahe gantuṁ pautte sabbehiṁ mantia ṇittāṇanda-jaadāṇanda-dāmodara-muundāo saṅge diṇṇāo | tado gadesu ṇaaddīa-bāsisu tehiṁ saddhaṁ debe patthide addaī-ācārieṇa bahudaraṁ roidaṁ | debo taṁ aṇāmantia calido | [*tato jananyās teṣāṁ ca pramodārthaṁ trīṇi dināni tatra sthitvā pūrvam iva bhagavatyā jananyā acyutānanda-jananyā ca pācitam annaṁ sarvaiḥ saha bhuktvā tān anurajya caturthe divase gantuṁ pravṛtte sarvaiḥ mantrayitvā nityānanda-jagadānanda-dāmodara-mukundāḥ saṅge dattāḥ | tato gateṣu navadvīpa-vāsiṣu taiḥ sārdhaṁ deve prasthite advaitācāryeṇa bahutaraṁ roditam | devas taṁ anāmantrya calitaḥ |*]13

**ratnākaraḥ :** hanta, idānīṁ gauḍādhipater yavana-bhūpālasya gajapatinā saha virodhe gamanāgamanam eva na vartate | katham ayaṁ caturbhir eva parijanaiḥ saha gacchati ? 14

**gaṅgā **(saṁskṛtam āśritya)**: **ārya-putra ! naitad āścaryam | paśya paśya—


    yo’ntaryāmī bhavati jagatāṁ yo’yam avyāja-bandhur


    yasya dveṣyo na jagati janaḥ ko’pi ke taṁ dviṣantu |


    dvairājye’smin paṭu-vikaṭayoḥ senayor eva madhyān


    niṣpratyūhaṁ kalaya calito bandhubhiḥ pañca-ṣaiḥ saḥ ||5|| 15

api ca—


    grāme grāme paṭuka-paṭino ghaṭṭa-pālā ya ete


    ye’raṇyānī-cara-giri-carā bāṭa-pāṭac-carāś ca |


    śaṅkākārāḥ pathi vicalatāṁ taṁ vilokyaiva sākṣād


    udyad-bāṣpāḥ skhalita-vapuṣaḥ kṣoṇi-pṛṣṭhe luṭhanti ||6|| 16

**ratnākaraḥ :** bhavati hi bhagavān sahajāsura-bhāva-bhāvitāntaḥ-karaṇān eva nānandayati | tad itarān parama-pāmarān api dṛk-pātena pavitrayati citrayati ca bhakti-rasena | tatas tataḥ ?

**gaṅgā **: aha iṁ | 

**ratnākaraḥ :** tatas tataḥ ?

**gaṅgā :** tado ṇirantara-saṁcaranta-gaaba{i}-mahā-sāmanta-santadi-santaṇijjanta-dantābala-tuṅga-turaṅga-patti-sampatti-duggamaṁ rāa-pahaṁ ujjhia baṇa-māggaṁ jjeba aagāhia calidabanto | [*tato nirantara-sañcarad-gajapati-mahā-sāmanta-santati-mahā-dantābala-tuṅga-turaṅga-patti-sampatti-durgamaṁ rājapatham ujjhitvā vana-mārgam evāgāhya calitavān |*]17

**ratnākaraḥ :** tatas tataḥ ?

**gaṅgā **(saṁskṛtena)**: **tataḥ—


    āścaryaṁ prāg ahaha gahanaṁ gāhamāne raghūṇāṁ


    patyau dvīpi-dvirada-mahiṣā gaṇḍakāś caṇḍa-kāyāḥ |


    tat-kodaṇḍa-pratibhaya-hatā dudruvur ye ta ete


    yan mādhurya-drava-lava-labhaḥ stabdhatām eva dadhruḥ ||7||

ebbaṁ kiyanti diṇāṇi baṇe baṇe calanto viviha-taru-ladā-sohaggamaṇu-geṇhanto puṇobi rāa-pahaṁ aṅgīkidaṁ | [*evaṁ kiyanti dināni vane vane calan vividha-taru-latā-saubhāgyam anugṛhṇan punar api rāja-patham aṅgīkṛtavān |*] 18

**ratnākaraḥ :** kutaḥ ?

**gaṅgā **(saṁskṛtena)**: **


    remuṇā-nagara-maṇḍala-mūrtir


    veṇu-pāṇi-bhagavat-pratimūrtiḥ |


    prāktanīti bahumānata āsīd


    vandanārtham atha rāja-pathasthaḥ ||8||

**ratnākaraḥ :** prāktanīti ko’rthaḥ ?

**gaṅgā** **: **aaṁ kkhu deo ca{u}bbhuarūadobi duabhuarūo gobīṇāhaṁ jjeba bhattehiṁ bhaaṇīaṁ tti bhaṇanti kebi | kebi bhaṇanti pūrāaṇī ca{u}bbhua-muttī purāaṇī ca{u}bbhau-muttī jjebba dīsa{i} sabba-tthale jjebba ṇa kkhu duabhua-rūā gobīṇāha-mūttī purāaṇī tti | [*ayaṁ khalu devaś caturbhuua-rūpato’pi dvibhuja-rūpaṁ gopīnātham eva bhaktair bhananīyam iti bhaṇanti ke’pi | ke’pi bhaṇanti purātanī caturbhuja-mūrtir eva dṛśyate sarva-sthala eva, na khalu dvibhuja-rūpā gopīnātha-mūrtiḥ purātana-nītiḥ |*]

**ratnākaraḥ :** te bhrāntāḥ kaṭakādau sākṣi-gopālādayo’tiprācīnā eva | tatas tataḥ ?

**gaṅgā** (saṁskṛtena)**: **


    daṇḍavad bhuvi nipatya vavande 


    tāṁ sa sāpi tam apūjayad uccaiḥ |


    asya mūrdhni patatālam akasmāc 


    chekareṇa śirasaḥ skhalitena ||9|| 20

**ratnākaraḥ :** tatas tatah ?

**gaṅgā** (saṁskṛtena)**: ** tato bhagavatā sa-prema kiṁcid upaślokitam | tathā hi—


    nyañcat-kaphoṇi-namad-aṁsam udañcad-agraṁ


    tiryak-prakoṣṭha-kiyad-āvṛta-pīna-vakṣāḥ |


    ārajyamāna-valayo muralī-mukhasya


    śobhāṁ vibhāvayati kām api vāma-bāhuḥ ||10||

kiṁ ca—


    ākuñcanākula-kaphoṇi-talādi-bādho


    labdha-srutā madhurimāmṛta-dhārayaiva |


    āplāvayan kṣiti-talaṁ muralī-mukhasya


    lakṣmīṁ vilakṣayati dakṣiṇa-bāhur eṣaḥ ||11|| 21

**ratnākaraḥ :** tatas tatah ?

**gaṅgā** **: **puṇobi baṇa-maggaṁ lambhia puṇobi sācchi-gopāla-daṁsaṇatthaṁ kaḍaa-ṇāma-dheyaṁ rāadhāṇīṁ gao | [*punar api vana-mārgaṁ labdhvā punar api sākṣi-gopāla-darśanārthaṁ kaṭaka-nāma-dheyaṁ rājadhānīṁ gataḥ |*]

**ratnākaraḥ :** darśanīya evāyam | yaḥ khalu pratimākāra eva | vastutas tu svayaṁ bhagavān, yataḥ—


    sākṣitvena vṛto dvijena sa calaṁs tasyaiva paścāc chanaiḥ


    śrīmat-komala-pāda-padma-yugalenārān nadan-nūpuram |


    dṛṣṭas tena vivṛtta-kandharam atho māhendra-deśāvadhi


    prāpyaiva pratimātvam atvara-manās tatraiva tasthau prabhuḥ ||12|| 

tataś cireṇa gaṅgā-pati-mahārājena puruṣottama-devenāyam ānīya svarāja-dhānyāṁ sthāpitaḥ | 22

**gaṅgā** **: **ebaṁ edaṁ | [*evam idam |*]

**ratnākaraḥ :** tatas tatah ?

**gaṅgā** **: **tado taṁ āloia appaṇo hiaādo ṇikkamia purado abaṭṭhidaṁ bia maṇṇamāṇo puṇobi tatta saaṁ pabisanto bia muhuttaṁ āsi | [*tatas taṁ ālokyātmano hṛdayān niṣkramya purato’vasthitam iva manyamānaḥ punar api tatra svayaṁ praviśann iva muhūrtam āsīt |*] (saṁskṛtena) atha kiṁcid upaślokitaṁ ca—


    śoṇi-snigdhāṅguli-dala-kulaṁ mādyad-ābhīra-rāmā-


    vakṣojānāṁ ghusṛṇa-racanā-bhaṅga-riṅgat-parāgam |


    cin-mādhvīkaṁ nakha-maṇi-mahaḥ-puñja-kiñjalka-mālaṁ


    jaṅghanālaṁ caraṇa-kamalaṁ pātu naḥ pūtanāreḥ ||13|| 23

**ratnākaraḥ :** tatas tatah ?

**gaṅgā** **:** tado sabbehiṁ ebbaṁ jjeba diṭṭhaṁ | [*tataḥ sarvair evaṁ eva dṛṣṭam |*]

** **

**ratnākaraḥ :** kīdṛśam iva ?

**gaṅgā** (saṁskṛtena)**: **


    veṇu-vādana-paro’pi sa veṇuṁ 


    svādharāt kṣaṇam adho vinidhāya |


    tena sārdham iva vardhita-śuddha-


    śraddham īhita-katho’yam aloki ||14|| 24

**ratnākaraḥ :** tatas tatah ?

**gaṅgā** **: **tado taṁ diṇaṁ tattha jjeba ṭhāūṇa abarassiṁ diṇe siri-puṇḍarīa-ṇaaṇo jaaṇṇāho daṭṭhabbotti gurīe ukkaṇṭhāe ghoṇanta-hiao bia turiaṁ patthido | [*tatas tad diṇaṁ tatraiva sthitvā aparasmin diṇe śrī-puṇḍarīka-nayano jagannāthaḥ draṣṭavya iti gurvyā utkaṇṭhayā ghūrṇita-hṛdaya iva tvaritaṁ prasthitaḥ |*]

**ratnākaraḥ :** tatas tatah ?

**gaṅgā:  **tado kamala-puraṇāmaṁ gāmaṁ lambhia kiaṇa{i}siṇāṇe bhaabado deba-ulaṁ pekkhiduṁ aggado gacchantammi debe ṇiakaraṭṭhiaṁ debassa daṇḍaṁ ṇiccāṇandadeeṇa kiṁ edeṇa aāṇḍūbaplava-khaṇḍeṇa daṇḍeṇatti bhañjia ṇaīmajjhammi ṇikkhitto | [*tataḥ kamala-pura-nāmānaṁ grāmaṁ labdhvā kṛta-nadī-snāne bhagavato deva-kulaṁ draṣṭuṁ agrato gacchati deve nija-kara-sthitaṁ devasya daṇḍaṁ nityānanda-devena kiṁ etena daṇḍena akāṇḍopaplava-khaṇḍena iti bhaṅktvā nadī-madhye nikṣiptaḥ |*]

**ratnākaraḥ :** tatas tataḥ ?

**gaṅgā: **tado muundo bhaabado jaaṇṇāhassa deva-ulaṁ pekkhia bhaabantaṁ gadidabaṁ [*tato mukundo bhagavato jagannāthasya deva-kulaṁ dṛṣṭvā bhagavantaṁ gaditavān*]—deva ! paśya paśya—


    utkṣiptaḥ kim ayaṁ bhuvā dinamaṇer ākarṣaṇārthaṁ bhujaḥ


    pātālāt kim u satyalokam ayituṁ śeṣaḥ samabhyutthitaḥ |


    kiṁ vā nāga-phaṇā-manīndra-mahasāṁ rāśir jihāno divaṁ


    divyaṁ deva-kulaṁ prabhor idam idaṁ bho deva vidyotate ||15||

**ratnākaraḥ :** devi, sarvam adhigatam | katham atra vimanāyate bhavatī | mat-saubhāgye saubhāgyavatī bhavatī | paśya paśya—


    yad-arthaṁ baddho’haṁ śiva śiva yad-arthaṁ ca mathitas


    tadīyas tāto’sāv iti na gaṇitaṁ yena vibhunā |


    aho kīdṛg-bhāgyaṁ mama hi sa haris tāṁ ca dayitāṁ


    parityajyaivāsmat-taṭa-vaṭa-kuṭumbī samabhavan ||16||

tad ehi | nikaṭaṁ gatvaiva paśyāva |

**gaṅgā : **jaha ruidaṁ ajja-uttassa | [*yathā rucitam ārya-putrasya |*]

(iti niṣkrāntau)

praveśakaḥ ||

(tataḥ praviśati paramāviṣṭo bhagavān paritaś ca nityānandādayaś ca )

**bhagavān :**


    abhraṁliho’pi jagatāṁ hṛdayaṁ praviṣṭā


    sthūlo’pi locana-yugāntaram abhyupetaḥ |


    siddhaḥ śilābhir api yo rasa-varṣa-śālī


    prāsāda eṣa purataḥ sphuratīśvarasya ||17||

(iti sotkaṇṭhaṁ parikrāmati |)

**sarve : **aho muhūrta-mātra-gamyo’yaṁ panthā dīrghātidīrgha iva jāyate bhagavataḥ | kim atra cintayāmaḥ ? bhagavato nīlācala-candrasya vilokanaṁ paricārakāṇām eva sulabham | nānyeṣām | viśeṣataḥ pāradeśikānām asmākaṁ durlabham eva, vinā rāja-puruṣa-sāhāyyena sulabhaṁ na bhavati |

**mukundaḥ :** asty upāyaḥ |

**anye :** kas tāvad asau ?

**mukundaḥ :** asty atra viśāradasya jāmātā sārvabhaumasyāvṛtto bhagavataḥ paramāptatamo gopīnāthācāryaḥ, yaḥ khalu bhagavato navadvīpa-vilāsa-viśeṣābhijño yuṣmad-vidha iva |

**anye :** tena kiṁ syāt ?

**mukundaḥ :** tena sārvabhauma-dvārā sarvam eva kārayituṁ śakyate |

**sarve **(harṣaṁ nāṭayitvā) **: **sādhūktaṁ | tarhi tan-nilayaḥ prathamam anveṣṭum iṣṭaḥ | (iti parikrāmati |) 29

(tataḥ praviśati gopīnāthācāryaḥ)

**gopīnāthācāryaḥ **(svagatam)**:** 


    dakṣiṇaṁ sphurati me vilocanaṁ


    suprasāda-viśadaṁ mano mama |


    vedmi no’dya jagadīśa-darśanaṁ


    kīdṛśaṁ sukham udīrayiṣyati ||18|| 30


    (iti jagannātha-darśanārthaṁ parikrāmati)

**mukundaḥ :** ayam eva gopīnāthācāryaḥ |

**nityānandaḥ :** mukunda ! śīghraṁ gaccha gaccha yāvad asau siṁha-dvāraṁ na praviśati |

(mukundas tathā karoti)

**gopīnāthācāryaḥ **(svagatam) **: **


    dakṣiṇaṁ sphurati me vilocanaṁ 


    suprasāda-viśadaṁ mano mama |


    vedmi no’dya jagadīśa-darśanaṁ


    kīdṛśaṁ sukham udīrayiṣyati ||18||

(iti jagannātha-darśanārthaṁ parikrāmati |)

**mukundaḥ :** ayam eva gopīnāthācāryaḥ |

**nityānandaḥ :** mukunda ! śīghraṁ gaccha gaccha, yāvad asau siṁha-dvāraṁ na praviśati |

(mukundas tathā karoti |)

**gopīnāthācāryaḥ **(agrato’valokya) **:** aye ko’yam ? api kaścid gauḍīyo bhaviṣyati | (nibhālya) aye nāvadvīpaḥ ! (punar nibhālya) aye bhagavato viśvambharasya priya-sevako mukunda eva | phalitaṁ śakunena ! (upasṛtya) haṁho mukundo’si ?

**mukundaḥ : **ācārya ! vande |

**gopīnāthācāryaḥ :** api kuśalaṁ bhagavataḥ ?

**mukundaḥ :** ihaivāgatāḥ śrī-prabhu-caraṇāḥ |

**gopīnāthācāryaḥ **(sānandaṁ) **:** kiṁ vadasi kva kva ? (iti punas tam āliṅgati |)

(mukundas tam ādāya pratyāvartate |)

**gopīnāthācāryaḥ **(agrato’valokya) **:** mukunda ! ko’yaṁ yatīndraḥ ?

(mukundaḥ sarvaṁ kathayati |)

**gopīnāthācāryaḥ **(sāścaryam) **:** 


    yaḥ kevalaṁ prema-rasas tadāsīt 


    sa eva vairāgya-rasena miśraḥ |


    svādas tathāpoṣa dṛśos tathaiva


    cittasya no’yaṁ madhurāmla-rūpaḥ ||19||

**mukundaḥ **(upasṛtya) : bho deva ! śrī-jagannātha-devenaiva bhagavantam abhyāgamayituṁ pratinidhir eṣa prahito gopīnāthācāryaḥ | 32

**bhagavān** (bahir vṛttiṁ nāṭayan): kvāsau kvāsau ?

**gopīnāthācāryaḥ :** ayam asmi | 

(iti caraṇayoḥ patati | bhagavān āliṅgati | gopīnāthācāryo nityānandaṁ praṇamya jagadānanda-dāmodarau praṇamati |)

**mukundaḥ :** ācārya ! katham abādhaṁ yathā-kāmam eva bhagavato jagannāthasya darśanaṁ sampadyate | 

**gopīnāthācāryaḥ :** sārvabhaumasya tathā saubhāgyodayaś ced bhavati |

**sarve :** tarhi vijñāpyatāṁ svayam eva devaḥ |

**gopīnāthācāryaḥ :** svāmin ! vinā sārvabhauma-bhāṣaṇaṁ śrī-jagannātha-darśanaṁ na sulabham iti manyāmahe | bhagavato vā kīdṛg icchā ?

**bhagavān :** bhavad-icchaiva mamecchā |

**gopīnāthācāryaḥ :** tarhi phalitaṁ sārvabhaumasya sukṛta-drumeṇa | deva, tad ita itaḥ padāni dhārayantu bhagavantaḥ |

**bhagavān : **ādiśa mārgam |

**gopīnāthācāryaḥ :** ita itaḥ | 

(iti sarve parikrāmanti | tataḥ praviśati adhyāpayan sa-śiṣyaḥ sārvabhauma-bhaṭṭācāryaḥ |)

**sārvabhaumaḥ : **kaḥ ko’tra bhoḥ ! jānīta śrī-jagannāthasya madhyāhna-dhūpaḥ saṁvṛtto na veti |

**gopīnāthācāryaḥ** : ayam ayaṁ bhaṭṭācāryasyādhyāpanoparamaḥ saṁvṛttaḥ | sampraty abhyantaraṁ yāsyanti | tat tvaritam evopasarpāmi | (iti vicārya) bhagavan ! ihaiva kṣaṇaṁ viśramitum arhati yāvad aham āgacchāmi | (iti satvaram upasṛtya) bhaṭṭācārya, ko’pi mahānubhāvaḥ samprāpto’sti | tad abhigamya samānīyatām iti |

**sārvabhaumaḥ :  **kiyad dūre’sau ?

**gopīnāthācāryaḥ** : abhyarṇa eva |

(sārvabhauma-bhaṭṭācārya utthāyābhigacchati | śiṣyāś cānugacchanti |)

**nityānandaḥ :** aho, ayam ayaṁ bhaṭṭācāryaḥ sārvabhaumaḥ | yad ayaṁ svayam āgatas tarhi sādhīyān eva bhavati |

**sārvabhaumaḥ **(upasṛtya) **: **namo nārāyaṇāya | (iti praṇamati |)

**bhagavān : **kṛṣṇe ratiḥ kṛṣṇe matiḥ |

**sārvabhaumaḥ **(svagatam) **: **aho, apūrvam idam āśaṁsanam | tarhy ayaṁ pūrvāśrame vaiṣṇavo vā bhaviṣyati |

(śiṣyāḥ smayante |)

**sārvabhaumaḥ :  **svāmin, itaḥ | (iti bhagavantam ādāya yathā-sthānam upaveśya svayam apy upaviśati | sarve upaveśaṁ nāṭayanti |)

**sārvabhaumaḥ :  **ācārya, ayaṁ pūrvāśrame gauḍīyo vā ?

**gopīnāthācāryaḥ : **bhaṭṭācārya ! pūrvāśrame navadvīpa-vartino nīlāmbara-cakravartino dauhitro jagannātha-miśra-purandarasya tanujaḥ |

**sārvabhaumaḥ **(sa-snehādaram) **: **aho, nīlāmbara-cakravartino hi mat-tāta-satīrthāḥ | miśra-purandaraś ca mat-tāta-pādānām atimānyaḥ |

**gopīnāthācāryaḥ :** śrī-jagannātha-darśana-saulabhyam eṣām uddeśyam asti |

**sārvabhaumaḥ : **sarvathaiva tad bhāvi | kaḥ ko’tra bhoḥ ! āhūyatāṁ candaneśvaraḥ |

(praviśya satvaraṁ candaneśvaro bhagavantaṁ praṇamya pitaraṁ praṇamati |)

**sārvabhaumaḥ : **candaneśvara! śrīpādasyānupadaṁ gaccha |

**candaneśvaraḥ :** yathājñāpayanti śrī-caraṇāḥ |

**sārvabhaumaḥ : **svāmin, atra sthīyatām |

(bhagavān nityānandādibhiḥ saha candaneśvaram ādāya niṣkrāntaḥ |)

**sārvabhaumaḥ : **ācārya, sthīyatām |

(gopīnāthācāryo’rdha-niṣkrānta eva mukundaṁ hastenākṛṣya pratyāvṛtyopaviśati |)

**sārvabhaumaḥ : **ācārya, amum ālokya sneha-śoka-tāralyaṁ jātam | nīlāmbara-cakravarti-sambandhād ayam atīva snehāspadaṁ naḥ | alpīyasi vayasi turīyāśramo gṛhītaḥ katham anena | kas tāvad asya mahā-vākyopadeṣṭā |

**gopīnāthācāryaḥ :** keśava-bhāratī |

**sārvabhaumaḥ : **hanta ! katham ayaṁ bhāratī-sampradāye pravartitavān vā ?

**gopīnāthācāryaḥ :** nāsya tathā bāhyāpekṣā | kevalaṁ tyāga evādaraḥ |

**sārvabhaumaḥ : **kiṁ tāvad bāhyam ?

**gopīnāthācāryaḥ :** sampradāyotkarṣādi |

**sārvabhaumaḥ : **samīcīnaṁ nocyate | āśramaujjvalyaṁ na bāhyam |

**gopīnāthācāryaḥ :** kevalaṁ gauravāyeti bāhyam etat |

**sārvabhaumaḥ : **gauraveṇa kim aparāddham | tan-mayaivaṁ bhaṇyate bhadratara-sāmpradāyika-bhikṣoḥ punar yoga-paṭṭaṁ grāhayitvā vedānta-śravaṇenāyaṁ saṁskaraṇīyaḥ |

**gopīnāthācāryaḥ **(sāsūyam iva) **:** bhaṭṭācārya, na jñāyate’sya mahimā bhavadbhiḥ | mayā tu yad yad dṛṣṭam asti tenānumitam ayam īśvara eveti |

**mukundaḥ **(svagatam) : sādhu bho ācārya sādhu ! dagdhaṁ me jīvitaṁ nirvāpitam asti bhavatā |

**śiṣyāḥ : **kena pramāṇeneśvaro’yam iti jñātaṁ bhavatā ?

**gopīnāthācāryaḥ :** bhagavad-anugraha-janya-jñāna-viśeṣeṇa hy alaukikena pramāṇena | bhagavat-tattvaṁ laukikena pramāṇena pramātuṁ na śakyate alaukikatvāt |

**śiṣyāḥ :** nāyaṁ śāstrārthaḥ | anumānena na katham īśvaraḥ sādhyate |

**gopīnāthācāryaḥ :** īśvaras tena sādhyatāṁ nāmā | na khalu tat tattvaṁ sādhayituṁ śakyate | tat tu tad-anugraha-janya-jñānenaiva tasya pramākaraṇatvāt |

**śiṣyāḥ :** na dṛṣṭaṁ tasya pramā-karaṇatvam | 

**gopīnāthācāryaḥ :** purāṇa-vākya eva |

**śiṣyāḥ :** paṭhyatām |

**gopīnāthācāryaḥ :**


    athāpi te deva padāmbuja-dvaya-


    prasāda-leśānugṛhīta eva hi | \
jānāti tattvaṁ bhagavan mahimno 


    na cānya eko'pi ciraṁ vicinvan || [bhā.pu. 10.14.29] iti śāstrādi-vartmasu |

**śiṣyāḥ :** tarhi śāstraiḥ kiṁ tad-anugraho na bhavati ?

**gopīnāthācāryaḥ :** atha kim | katham anyathā vicinvann ity uktam ?

**śiṣyāḥ **(vihasya) **:** tat katham etāvanti dināni vṛthaiva bhavatā paṭhitam ?

**gopīnāthācāryaḥ :** śilpa-viśeṣa eva tat |

**sārvabhaumaḥ **(vihasya) **: **bhavati tad-anugraho’sti jātaḥ | tat tattvaṁ tu bhavatā jñāyata eva kiṁcit kathyatām |

**gopīnāthācāryaḥ :** tat-kathā-viṣayo na bhavati | anubhava-vedyam eva bhavati ced asyānugrahas tvayi tadā bhavataivānubhāvyam |

**śiṣyāḥ **(svagataṁ) **:** katham ayam asādhvasam evānena saha vyadhikaraṇaṁ kiṁcij jalpati | athavā āvutto’yam iti kiñcit parihasatīva |

**gopīnāthācāryaḥ :** bhaṭṭācārya, bhavatā yad enam īśvaram uddiśya kiñcid vyadhikaraṇam uktam | tenāsahiṣṇutayā kiñcin mayoktam | na tāvad atigabhīrair bhavadbhir evam abhilaṣituṁ yujyate | athavā naiṣa vā doṣaḥ |


    yac-chaktayo vadatāṁ vādināṁ vai


    vivāda-saṁvāda-bhuvo bhavanti |


    kurvanti caiṣāṁ muhur ātma-mohaṁ


    tasmai namo 'nanta-guṇāya bhūmne || [bhā.pu. 6.4.31]

**sārvabhaumaḥ **(vihasya) **: **jñātaṁ, vaiṣṇavo’si |

**gopīnāthācāryaḥ **(sa-praśrayam) **:** yady asya kṛpā syāt tadā tvam api bhaviṣyasi |

**sārvabhaumaḥ : **alaṁ pallavena | bhavān gacchatu bhagavad-darśanānantaraṁ mātṛ-svasur āvāse | taveśvaraḥ sa-gaṇo vāsyatāṁ man-nāmnā bhagavat-prasādena nimantrayitavyaś ca |

**gopīnāthācāryaḥ :** yathājñāpayasi |

**sārvabhaumaḥ : **tad aham api mādhyandina-karmaṇe prayāmi | (iti sa-śiṣyo niṣkrāntaḥ |)

**gopīnāthācāryaḥ :** mukunda, ehy ehi | (iti parikramya) bho mukunda ! bhaṭṭācārya-vāg-varjam adyāpi me hṛdayaṁ kṛntati | yadi parama-kāruṇikena bhagavatā tad uddhriyate tadaiva me mano nirvāti |

**mukundaḥ : **kim aśakyaṁ tasya bhagavataḥ ?

**gopīnāthācāryaḥ :** tad ehi, śrī-jagannātha-darśanārthaṁ prayātaṁ bhagavantam anusarāva | (iti niṣkrāmataḥ |)

**nepathye :** aho adbhutam |


    tuṅga-bhṛṅga-yuva-saṅgata-phullat-


    puṇḍarīka-vara-locana-lakṣmi |


    hiṅgula-snapita-śukla-caturthī-


    śīta-dīdhiti-kalā-dhara-bimbam ||22||

api ca,


    cāru-kāruṇika-māru-cirāṅgaṁ


    brahma-dāru-mayam etad udeti |


    āhato’sya ruci-kandala-vṛndair


    indranīla-maṇi-darpaṇa-darpaḥ ||23||

**gopīnāthācāryaḥ** : aye ! śrī-mukha-darśanaṁ jātam iva yad amī nityānandādayo mitho varṇayanti | 

**punas tatraiva nepāthye: **


    anyonyekṣaṇa-rāga-rañjitatayā dvau nirnimeṣekṣaṇau


    rājete jagataḥ patī ubhayato nispanda-sarvāṅgakau |


    dāru-brahmaṇi līyate kim u nara-brahmaitad āho nara-


    brahmaṇy eva hi līyate śiva śiva brahmaiva vā dāravam ||24||

**gopīnāthācāryaḥ :** bhadraṁ bhoḥ bhadram ! eka eva bhagavān āsvādyāsvādaka-bhāvena dvidhābhūta iva |

**punas tatraiva :**


    dvāv eva pūrṇa-karuṇau jagad-uddidhīrṣū


    dvāv eva locana-pathaṁ jagato jihānau |


    antaḥ-stha-nandatanayo’ntara-varti-dāru-


    brahmeti kevalam iyan ubhayor hi bhedaḥ ||25||

**gopīnāthācāryaḥ :** sādhu bhoḥ nityānanda-deva, sādhu ! tattvajño’si bhagavato gauracandrasya | tan manye bhagavad-darśanaṁ kṛtvā pratyāvartanta eva sarve | tad āvām api bhagavantaṁ śrī-jagannāthaṁ dṛṣṭvā tvaritam eva punar etāv anusarāva | (iti niṣkrāntau |)

(tataḥ praviśati puṇḍarīkākṣa-darśanānanda-niḥsyando bhagavān nityānandādayaś candaneśvaraś ca |)

**candaneśvaraḥ :** haṁho mahāntaḥ ! sampannaṁ yathā-sukham eva bhavatāṁ bhagavad-darśanam |

**nityānandādayaḥ :** yathā-manoratham eva susampannam |

**candaneśvaraḥ **(svagataṁ) **:** aho katham asau vilambate gopīnāthācāryaḥ | kim idānīm ahaṁ karomi | na kim api nigaditaṁ tāta-caraṇaiḥ | manye tasmai eva sarvaṁ kathitam asti | tat katham ayam adyāpi nāyātaḥ | (iti parito’valokayati |)

(tataḥ praviśati tvarāṁ nāṭayan mukundena sahācāryaḥ |)

**gopīnāthācāryaḥ :** ehi mukunda, ete’mī gacchanti | tad ubhayam eva saṁvṛttam | nīlācala-candro’pi dṛṣṭaḥ | hemācala-gauro’pi dṛśyate | (iti satvaram upasṛtya) candaneśvara, tvam ito gṛhaṁ gaccha | ataḥ paraṁ mayaiva sarvaṁ samādhāsyate |

**candaneśvaraḥ :** yathāha bhavān | (iti bhagavantaṁ praṇamya niṣkrāntaḥ |)

(gopīnāthācārya upasṛtya devaṁ praṇamati |)

**bhagavān **(bahir vṛttiṁ nāṭayitvā) : ehy ehi | (iti tam āliṅgati |)

**gopīnāthācāryaḥ :** deva ! bhaṭṭācāryeṇa sānucara eva nimantrito’si | tad ita evāgacchantu | (iti pūrvoddhiṣṭāvāsaṁ prāpayya bhagavataḥ pāda-dhāvanādikaṁ danta-dhāvanāvasānaṁ sakalam eva paricaraṇaṁ kṛtvā bhikṣottaraṁ sukha-niviṣṭe sati tasmin sa-vaimanasyam |) deva, bhaṭṭācāryeṇānyad api nimantritam asti |

**bhagavān :** kiṁ tat ?

**gopīnāthācāryaḥ : **sāmpradāyika-sannyāsinaḥ sakāśād yoga-paṭṭaṁ grāhayitvā vedāntaṁ śrāvayiṣyati |

**bhagavān :** anugṛhīto’smi tena | bhavatu | evaṁ kariṣyāmi |

**mukundaḥ :** deva, ācāryeṇa tad-avadhi tena vāk-sphuliṅga-nikareṇa dandahyamāna-hṛdayena sthīyate | mahā-prasādo’pi nādya svīkṛto’sti |

**bhagavān :** ācārya ! bālako’smi | yad ayaṁ māṁ prati snihyati tenaivedam avādīt | katham astra dūyase ?

**gopīnāthācāryaḥ : **bhagavan ! śrī-caraṇair idaṁ me śalyaṁ hṛdayād uddhriyate cet tadā jīvitaṁ dhārayiṣye | (iti roditi |)

**bhagavān :** puṇḍarīkākṣas te manorathaṁ pūrayiṣyati | dāmodara, bhagavatāyaṁ nimantryatām |

**dāmodaraḥ :** yathājñāpayasi | (iti tam ādāya niṣkrāmati |)

**bhagavān :** jagadānandaḥ, bhagavataḥ puṇḍarīkākṣasya rajanī-śeṣa-śayanotthāpana-līlā yathā dṛśyate tathā yatanīyam |

(praviśyācāryeṇa saha) **dāmodaraḥ : **bhagavan ! yathājñam | mahā-prasādena bhojito’yam atraiva śiśayiṣur asti |

**bhagavān :** sādhu sādhu | (iti sarve priya-saṅkathayā muhūrtān gamayanti |)

(nepathye pāṇi-śaṅkha-dhvaniḥ |)

**sarve **(sacamatkāram) : aho, yām aśeṣeva triyāmā | yad ayam |


    pūrdevyāḥ śayanotthitāv iva calat-sarvāṅga-bhūṣā-kvaṇaḥ


    kiṁ vā deva-kulasya vāraṇa-pater udbṛṁhitaṁ bṛṁhitam |


    āyāteti kṛpānidheḥ kim u kṛpā-devyā jagat-pāṇinām


    āhvāna-dhvanir abhypaiti madhuraḥ śrī-pāṇi-śaṅkha-dhvaniḥ ||26||

**bhagavān : **tad aho, avitatham eva gateyaṁ rajanī | ācārya ehi | sahaiva puṇḍarīkākṣasya śayanotthānāvakāśaṁ paśyāma |

**gopīnāthācāryaḥ** : yathājñāpayasi | (iti tat-samayocitaṁ karma kartuṁ niṣkrāntaḥ |)

(praviśya satvaraḥ) **kaścit :** kaḥ ko’tra bhoḥ ! gopīnāthācāryaḥ kva vartate ? vṛttaṁ taj jānāsi | (ākāśe lakṣyaṁ baddhvā) kiṁ bravīṣi—ācāryaḥ śrī-kṛṣṇa-caitanya-devasya nikaṭe iti | bhavatu, tatraiva yāmi | (iti katicit padāni gatvā puro’valokya) aho ayam eṣa ācāryo bhaviṣyati | (ity upasarpati |)

(tataḥ praviśaty ācāryaḥ |)

**gopīnāthācāryaḥ :** aho, jāta-prāyo’yaṁ samayaḥ śayanotthānasya | tad ahaṁ tvarayāmi bhagavantam |

**puruṣaḥ** (upasṛtya)** :** ācārya, bhaṭṭācāryo vijñāpayati śrī-kṛṣṇa-caitanya-devo yathā bhagavato jagannātha-devasya śayyotthānaṁ paśyati tathā tvayaiva saṅge kṛtvā yatanīyam |

**gopīnāthācāryaḥ :** yathājñaṁ karavāṇi | (iti śrī-kṛṣṇa-caitanya-devaṁ tvarayitum upasarpati |)

(tataḥ praviśati sānucaro devaḥ) **devaḥ :** mukunda, vilokyatāṁ ko vilamba ācāryasya |

**gopīnāthācāryaḥ : **eṣo’haṁ bhagavantaṁ pratīkṣamāṇo varte |

**bhagavān :** tad-agre gamyatām |

**gopīnāthācāryaḥ **(tathā kṛtvā) **:** bhagavan, ita itaḥ | (iti praveśaṁ nāṭayitvā jagan-mohanam āsādya) deva, paśya—


    tat-kālīna-kavāṭa-vāṭa-niviḍodbhāṭe vinṣkrāmatā


    garbhāgāra-gariṣṭha-saurabha-bhareṇāmodam abhyudvaman |


    nidrā-bhaṅga-bhṛtālaso mukham iva vyādāya śeṣe niśo


    jṛmbhārambham ivātanoti sa imaṁ prāsāda eṣa prabhoḥ ||27||

api ca | deva, āścaryam āścaryam |


    doṣābhāva-ghanāndhakāra-gahane gambhīra-gambhīrikā


    kukṣau talpata utthitasya jayato lakṣamīpater locane |


    kālindī-salilodare vijayinī vātena ghūrṇāyite


    pronmatta-bhramarāvalīḍha-jaṭhare sat-puṇḍarīke iva ||28||

(bhagavān garuḍa-stambhasya paścād avasthāya sa-spṛhaṁ paśyati |)

**mukundaḥ :** ācārya, paśya paśya—


    kṣaṇāt pradīpāvalayaḥ samantād 


    gambhīrikāyāḥ kuhare jvalantyaḥ |


    vilocanotsāribhir asra-pūrair


    nyag-bhūta-bhāso likhitā ivāsan ||29||

**gopīnāthācāryaḥ : **paśya paśya—


    anuvadana-prakṣālanam 


    abhyaṅga-snāna-bhūṣaṇādyam atha |


    anubāla-bhoga-līlā 


    hari-vallabha-bhoga eṣa tat-paścāt ||30||

dṛśyatām adhunā prātar dhūpākhyaḥ pūjā-viśeṣaḥ |

(bhagavān ānanda-stimita eva sapulakāsraṁ paśyaty eva |)

**gopīnāthācāryaḥ : **bho bho jagadānandādayaḥ ! paśyata paśyata | prātar-dhūpasya prasādānnaṁ kiyad-añjalau kṛtvā kaścin mālāṁ ca karayoḥ krṭvā kaścid yugapad eva samāgacchataḥ | kim etau mahāprabhave śrī-kṛṣṇa-caitanyāya dāsyataḥ | kena vā preritāv etau | atha vā śrī-jagannāthenaiva |

(praviśya pārṣadau śrī-kṛṣṇa-caitanyam upasarpataḥ | bhagavān upasṛtya mūrdhānam avanamayati | eko mālāṁ prayacchati | bhagavān bahirvāso’ñcalaṁ prasārayati | aparaḥ prasādānnaṁ prayacchati | bhagavān añcale kṛtvā śrī-jagannāthaṁ praṇamyaiva siṁhavat tvarita-gatir niṣkrāntaḥ |)

**sarve :** aho, kim idam ? katham akasmād eva devo niṣkrāntaḥ ? tad āgacchanta | kvāyaṁ gacchati vilokayāma | (iti purān niṣkramya katicit padāni gatvā purato vilokya) aho, bhagavān svaāvāsa-vartma tyaktavān |

**gopīnāthācāryaḥ **(nibhālya)**:** aye dāmodarādayaḥ ! sārvabhaumālayaṁ prati devaḥ prasthitavān |

**ubhau :** yathā-rucitaṁ bhavate | (iti niṣkrāntau |)

**gopīnāthācāryaḥ :** ehi mukunda, sārvabhaumasya dvitīya-kakṣāyāṁ tiṣṭhāva | (iti tathā kṛtvā puro’valokya) aye, etau sārvabhauma-bhṛtyau sa-vismayam ita evopasarpataḥ | tad apavārya tiṣṭhāva |

(iti dvāropānte tiṣṭhataḥ | tataḥ praviśato bhṛtyau |)

**ekaḥ :** ale ! ese saṇṇāsī kaṁpi mohaṇamantaṁ jāṇādi | jado bhaṭṭācālie imiṇā gahaggatthe bia kide | [*are ! eṣa sannyāsī kam api mohana-mantraṁ jānāti | yato bhaṭṭācāryo’nena graha-grastha iva kṛtaḥ |*]

**anyaḥ :** ale kīlise kide ? [*are, kīdṛśaḥ kṛtaḥ ?*]

**prathamaḥ :** ale, ṇa jāṇāsi ? sejjāe aṇutthide jjeba bhaṭṭācālie ese a ahmādo saaṇaghara-duāle gade | tado bahueṇa kahiam—bhaṭṭācālia bhaṭṭācālia ! utthehi utthehi | se saṇṇāsī āado tti | tado dhasmasia bhaṭṭācālie utthia imassa calaṇe paḍie | tado imiṇā jahaṇṇāhassa pasāabhattaṁ hatthe dadua bhuṅkṣva tti gadidavanto | tado ahmāṇaṁ īsale ummatte bia akia-vicāle takkhaṇa-metteṇa taṁ bhattaṁ giliavante akida-siṇāṇe jjeba akiaṁ-muha-pakkhālaṇe jjeba | giliūṇa ummatte bia kaṇṭa{i}da-saalaṅge ṇaaṇa-jala-tthimida-vasaṇe ghagghala-kaṇṭha-sadde avahmāla-loa-vivase bia bhavia mahī-dale laṇṭhadi | kiṁ hubissadi ṇa āṇehma |

[*are, na jānāsi ? śayyāto’nutthite eva bhaṭṭācārye sati eṣo’kasmāc chayana-gṛha-dvāre gataḥ | tato baṭukena kathitam—bhaṭṭācārya bhaṭṭācārya ! uttiṣṭha uttiṣṭha ! sa sannyāsī āgata iti | tato dhasmasiti śabdaṁ kṛtvā bhaṭṭācārya utthāya asya caraṇe patitaḥ | tato’nena jagannāthasya prasāda-bhaktaṁ haste kṛtvā bhuṅkṣveti gaditavān | tadā asmākam īśa unmatta iva akṛta-vicāras tat-kṣaṇa-mātreṇa tad-bhaktaṁ gilitavān akṛta-snāna eva akṛta-mukha-prakṣālana eva gilitvā unmatta iva kaṇṭakita-sarvāṅgo nayana-jala-stimita-vasano gharghara-kaṇṭha-śabdo’pasmāra-roga-vivaśa iva bhūtvā mahī-tale luṭhati | kiṁ bhaviṣyati na jānīmaḥ |*]

**gopīnāthācāryaḥ **(ākarṇya) **:** mukunda, śrutam |

**mukundaḥ :** tavānutāpenaiva devenedam adhyavasitam |

**bhṛtyau :** āaccha ! aho gopīṇāhācāliaṁ maggema | [*āgaccha, aho gopīnāthācāryaṁ mārgayāva *|] (iti niṣkrāntau |)

**gopīnāthācāryaḥ :** bhadraṁ bhoḥ bhadram ! yadābhyām ahaṁ na dṛṣṭaḥ, tad itaḥ sthitvā dāmodara-jagadānandau pratipālayāva | (iti tathā kurutaḥ |)

(tataḥ praviśati vismayaṁ nāṭayan dāmodaraḥ |)

**dāmodaraḥ :** 


    vinā vārīṁ baddho vana-mada-karīndro bhagavatā 


    vinā sekaṁ sveṣāṁ śamita iva hṛt-tāpa-dahanaḥ |


    yadṛcchā-yogena vyaraci yad idaṁ paṇḍita-pateḥ


    kaṭhoraṁ vajrād apy amṛtam iva ceto’sya sarasam ||31||

**gopīnāthācāryaḥ **(upasṛtya) **:** dāmodara, kiṁ tat ?

**dāmodaraḥ :** asti rahasyam | kathayiṣyāmaḥ | kintu mayā bhavad-artham ita āgatam | dvārāntareṇa niṣkramya labdhāvāsaṁ bhagavantam anusarāma |

(iti trayaḥ katicit padāni parikrāmanti |)

(**dāmodaraḥ: **vinā vārīṁ ity ādi paṭhitvā sarvam eva kathayati |)

**gopīnāthācāryaḥ **: śrutam eva sarvaṁ mithaḥ kathayatos tad bhṛtyayoḥ pramukhataḥ | 

**dāmodaraḥ : **tavaiva prasādād idaṁ tasya saubhāgyam | tad ehi śīghram | bhagavat-samīpam anusarāma | yad ayaṁ bhaṭṭācāryo’pi kṛtāhnikas tatrāgata-prāya eva idānīm asyāśayo gamyaḥ | tad idānīṁ vāk-prayoga eva nābhūt | (iti parikrāmanti |)

(tataḥ praviśati kṛtāsana-parigraho bhagavān nityānando jagadānandaś ca |)

**bhagavān :** jagadānanda ! kvāsau gopīnāthācāryaḥ ?

**jagadānandaḥ :** ayam ayaṁ dāmodara-mukundābhyāṁ tvaramāṇa ācāryaḥ |

**gopīnāthācāryaḥ **(upasṛtya) **:** jayati jayati parama-kāruṇikaḥ !

**jagadānandaḥ :** aho, katham ayam aśruta-pūrvas te vyāhāra-vilāsaḥ |

**gopīnāthācāryaḥ :** sa khalu bhagavatām eva vedyaḥ | (ity upasṛtya praṇamati |)

**nepathye :** svāmin ! nāyaṁ panthāḥ śrī-jagannāthālayopasarpaṇāya |

**bhagavān **(ākarṇya) : jñāyatām ācārya ! kim etat ?

**gopīnāthācāryaḥ **(nepathyābhimukham avalokya) **: **jñātaṁ jñātam | ayam ayaṁ bhaṭṭācāryaḥ śrī-jagannātham adṛṣṭvaiva bhagavac-caraṇopasarpaṇārtham āgacchati |

**dāmodaraḥ : **puraiva jñātam asti |

(iti sarve tan-mukham īkṣamāṇās tiṣṭhanti | 

tataḥ praviśati vismayotphulla-manāḥ sārvabhaumaḥ |)

**sārvabhaumaḥ **(svagatam) **: **aho, avitatham evāha gopīnāthācāryaḥ | asmākam api ceto yadīdṛśam ajani tad ayam īśvara eva | (iti sotkaṇṭhaṁ parikramya |) aho, idam asman-mātṛ-ṣvasuḥ puram | tad yāvat praviśāmi | (iti praveśaṁ nāṭayati |)

(ācārya utthāyābhigacchati |)

**sārvabhaumaḥ **(agre’valokya) **: **ācārya, kiṁ kurvanti svāminaḥ |

**ācāryaḥ : **ita ita āgacchantu bhavantaḥ |

**sārvabhaumaḥ **(upasṛtya bhagavantaṁ daṇḍavat praṇamyāñjaliṁ baddhvā) **: **


    nānā-līlā-rasa-vaśatayā kurvato loka-līlāṁ


    sākṣātkāre’pi ca bhagavato naiva tat-tattva-bodhaḥ |


    jñātuṁ śaknoty ahaha na pumān darśanāt sparśa-ratnaṁ


    yāvat sparśāj janayatitarāṁ loha-mātraṁ na hema ||32||

api ca—


    svajana-hṛdaya-sadmā nātha padmādhinātho


    bhuvi carasi yatīndra-cchadmanā padmanābhaḥ |


    katham iha paśu-kalpās tvām analpānubhāvaṁ


    prakaṭam anubhavāmo hanta vāmo vidhir naḥ ||33||

**bhagavān **(karṇau pidhāya) : bhaṭṭācārya, bhavad-vātsalya-pātram evāsmi | tat kim idam ucyate | (svagatam) aho, idānīm asyāśayaḥ parīkṣaṇīyaḥ | (prakāśam) haṁho mahāśaya nirucyatāṁ kas tāvac chāstrārthaḥ |

**bhaṭṭācāryaḥ **(añjaliṁ baddhvā) **: **bhagavan !


    śāstraṁ nānā-matam api tathā kalpitaṁ sva-sva-rucyā


    no cet teṣāṁ katham iva mithaḥ khaṇḍane paṇḍitatvam |


    tatroddeśyaṁ kim api paramaṁ bhakti-yogo murārer


    niṣkāmo yaḥ sa hi bhagavato’nugraheṇaiva labhyaḥ ||34||

api ca—


    vedāḥ purāṇāni ca bhārataṁ ca


    tantrāṇi mantrā api sarva eva |


    brahmaiva vastu pratipādayanti 


    tattve’sya bibhrāmyati sarva eva ||35||

yataḥ—


    yasmin bṛhat-tattvād atha bṛṁhaṇatvān


    mukhyārthavattve saviśeṣatāyām |


    ye nirviśeṣatvam udīrayanti 


    te naiva tat sādhayituṁ samarthāḥ ||36||

tathā hi hāyaśīrṣa-pañcarātre—


    yā yā śrutir jalpati nirviśeṣaṁ


    sā sābhidhatte sa-viśeṣam eva |


    vicāra-yoge sati hantu tāsāṁ


    prāyo balīyaḥ sa-viśeṣam eva ||37||

tathā hi—ānandād dhy eva khalv imāni bhūtāni jāyante | ānandenaiva jātāni jīvanti | ānandaṁ prayanty abhisaṁviśanti ity ādi-kathā śrutyā apādāna-karaṇa-karmādi-kārakatvena viśeṣavattvāpateḥ | evaṁ—yato vā imāni bhūtāni jāyante ity ādi kathā, sa aikṣata ity ādau, so’kāmayata ity ādau ca, īkṣaṇaṁ paryālocanam, kāmaḥ saṅkalpaḥ ity ābhyām api viśeṣavattvān na tāvan nirviśeṣatvam upapannaṁ bhavati | āyāte ca viśeṣe rūpasyāpi viśeṣād āyātatvam | na tu tad-rūpaṁ prākṛtaṁ jyotiścaraṇābhidhānād iti | jyotiṣo’prākṛtatvaṁ yathā sādhyate tathā tasya rūpasyāpīti | kevala-nirviśeṣatve śūnyavādāvasaraḥ prasajyeta | tena brahma-śabdo mukhya eva mukhyatvena bhagavān brahmety avaśiṣṭam | tathā hi—


    vadanti tat tattva-vidas  tattvaṁ yaj jñānam advayam |


    brahmeti paramātmeti bhagavān iti śabdyate || [bhā.pu. 1.2.11]

sva-pakṣa-rakṣaṇa-graha-grahilās tu mukhyārthābhāvābhāve’pi lakṣaṇayā nirūpayitum aśakyam api nirviśeṣatvaṁ ye pratipādayanti, teṣāṁ durāgraha-mātram | vastutas tu—


    ānando dvividhaḥ proktā mūrtāmūrta-prabhedataḥ |


    amūrtasyāśryo mūrto mūrtānando’cyuto mataḥ ||


    amūrtaḥ paramātmā ca jñāna-rūpaś ca nirguṇaḥ |


    sva-svarūpaś ca kūṭastho brahma ceti satāṁ matam ||


    amūrta-mūrtayor bhedo nāsti tattva-vicārataḥ |


    bhedas tu kalpito vedair maṇi-tat-tejasor iva || iti hāyaśīrṣa-pañcarātram |

tathā kapila-pañcarātre’pi agastyaṁ prati kapila-vākyam—


    dve brahmaṇī tu vijñeye mūrtaṁ cāmūrtam eva ca |


    mūrtāmūrta-svarūpo’yaṁ dhyeyo nārāyaṇo vibhuḥ || iti |

pañcarātra-trika-matam eva nirmatsaram | kevalaṁ nirviśeṣa-brahmavādinas tu amūrtānandam eva brahmeti nirūpayantaḥ sva-vāsanā-pāruṣyam eva prakaṭayanti, na tu te niviśeṣatvaṁ sthāpayituṁ śaknuvanti | 

pāñcarātrika-mata-svīkāre tu ānandaṁ brahmaṇo rūpaṁ [chā.u. 6.2.1], ekam evādvitīyaṁ brahma ity ādi ca sidhyati rūpavattvena mūrtatvam, maṇi-tat-tejasāv iva ity uktenādvitīyatvam | tena bhagavān eva brahmeti sarva-śāstra-matam | vāsanā-vaiśiṣṭyād eva mūrtānande bhagavati līlā-vigraham iti manvānā amūrtānandam eva brahmeti kecid āhuḥ | pāñcarātrikās tv avigīta-śiṣṭāḥ | bhagavad-upāsakatvāt | tena tad-ācaritenaiva vedārthā anumīyante | tathā ca—


    śākhāḥ sahasra-nigama-drumasya


    pratyakṣa-siddho na samagra eṣaḥ |


    purāṇa-vākyair avigīta-śiṣṭā-


    cāraiś ca tasyāvayavo’numeyaḥ ||42||

tatra purāṇa-vacanāni | yathā—yan-mitraṁ paramānandaṁ pūrṇaṁ brahma sanātanam [bhā.pu. 10.14.31] ity ādi | pūrṇaṁ rūpatvena | nirviśeṣaṁ tu brahma apūrṇam | nīrūpam ity arthaḥ | śiṣṭās tu sāttvatāḥ | teṣāṁ matam—vāsudeva-parā devatā vāsudeva-parāt paramātmanaḥ saṅkarṣaṇo jīvaḥ ity ādi | jīvayati jīvaṁ karotīti jīvaḥ, na tu svayaṁ jīvaḥ | sa cātmā—śabda-brahma para-brahma mamobhe śāśvatī tanū [bhā.pu. 6.16.51] iti tad-ukteḥ | tasmād eva jīva-sṛṣṭir ity arthaḥ | ato mūrtānanda eva kṛṣṇa iti śāstrārthaḥ |

**bhagavān :** sādhu sādhu | tad idānīṁ puṇḍarīkākṣa-darśanāya sādhaya |

**bhaṭṭācāryaḥ:** yathājñāpayati devaḥ | (iti dāmodara-jagadānandau gṛhītvā niṣkrāntaḥ |)

**mukundaḥ :** katham ayam etau gṛhītvā gataḥ ?

**gopīnāthācāryaḥ :** asti nigūḍham | kintu deva | sa evāyaṁ bhaṭṭācāryaḥ |

**bhagavān : **mahābhāgavatasya bhavataḥ saṅgād anyathaiva jātaḥ |

**gopīnāthācāryaḥ **(vihasya): evam eva | 73

(tataḥ praviśato’paṭīkṣepeṇa dāmodara-jagadānandau |)

**dāmodara-jagadānandau: **deva ! bhaṭṭācāryeṇa padya-dvayaṁ bhaikṣyam annaṁ ca bhagavaj-jagannātha-bhuktāvaśiṣṭaṁ prahitam asti |

**bhagavān :** anugṛhīto’smi |

**mukundaḥ :** padya-dvayaṁ paśyāmi | (iti tat-karāt patrikām ādāya svagataṁ vācayati |)

 


    vairāgya-vidyā-nija-bhakti-yoga-


    śikṣārtham ekaḥ puruṣaḥ purāṇaḥ |


    śrī-kṛṣṇa-caitanya-śarīra-dhārī


    kṛpāmbudhir yas tam ahaṁ prapadye ||43||


    kālān naṣṭaṁ bhakti-yogaṁ nijaṁ yaḥ 


    prāduṣkartuṁ kṛṣṇa-caitanya-nāmā |


    āvirbhūtas tasya padāravinde 


    gāḍhaṁ gāḍhaṁ līyate citta-bhṛṅgaḥ* ||*44||

(iti vācayitvā bhittau vilikhya deva-haste dadāti | bhagavān ālokya vidārayati |)

**gopīnāthācāryaḥ :** deva madhyāhno jātaḥ | tad uttara-karaṇīyāya sajjībhavantu śrī-caraṇāḥ |

**sarve :** evam eva | (iti niṣkrāntāḥ |) 74

iti sārvabhaumānugraho nāma ṣaṣṭho’ṅkaḥ 

||6||

(7)


### saptamo’ṅkaḥ


## tīrthāṭanaḥ

(tataḥ praviśati sārvabhaumaḥ |) 

**sārvabhaumaḥ : **aho, katham adyāsamaya eva gajapatinā samāhūto’smi | tad ucitam upasarpitum | (ity upasarpati |)

(tataḥ praviśati rājā, abhitaś ca parivāraḥ |)

**rājā : **kaḥ ko’tra bhoḥ ? samāhūyatāṁ bhaṭṭācāryaḥ | 

(upasṛtya) **bhaṭṭācāryaḥ : **eṣo’ham anāhvānenaivāgataḥ |

**rājā **(praṇamya) : idam āsanam | āsyatām | (bhaṭṭācārya āśiṣaṁ prayujyāsanam adhyāste |) bhaṭṭācārya, śrutaṁ mayā ko’pi mahā-prabhāvaḥ parama-kāruṇiko yatīndraḥ samprati gauḍād āgato’sti |

**bhaṭṭācāryaḥ :  **atha kim |

**rājā :** kathaṁ mayā tasya caraṇa-vandanaṁ kriyate |

**bhaṭṭācāryaḥ :  **idaṁ tv atidurghaṭam | virala-pracārāṇāṁ teṣāṁ niṣkiñcanenaiva darśanaṁ labhyate | tatrāpi dina-katipayāny adya dakṣiṇasyāṁ diśi calitāḥ santi |

**rājā :** kim iti jagannātha-mahāprabhoḥ samīpaṁ vihāya calitavantaḥ ?

**bhaṭṭācāryaḥ : **tīrthīkurvanti tīrthāni svāntaḥsthena gadā-bhṛtā [bhā.pu. 1.13.10] iti sāmānyānām eva mahatām ayaṁ nisargaḥ | ayaṁ tu bhagavān eva svayam |

**rājā **(sa-vismayam)**: **bhaṭṭācārya ! bhavantaś ced idaṁ bruvanti tat satyam evaitat | tadā kim iti yatna-puraḥsaraṁ bhavatātra nārakṣi ?

**bhaṭṭācāryaḥ :  **mahārāja !


    brahmādayo loka-pālā yad-bhrū-bhaṅga-taraṅgiṇaḥ |


    vinā sva-karuṇā-devīṁ pāratantryaṁ na so’rhati ||1||

tathāpi, 


    kati na vihitaṁ stotraṁ kākuḥ katīha na kalpitā


    kati na racitaṁ prāṇa-tyāgādikaṁ bhaya-darśanam |


    kati na ruditaṁ dhṛtvā pādau tathāpi sa jagmivān


    prakṛti-mahatāṁ tulyau syātām anugraha-nigrahau ||2||

**rājā **(sotkaṇṭham) **: **punar atrāgamiṣyanti ?

**bhaṭṭācāryaḥ : **atha kim | saṅginas tv atra vartante |

**rājā : **katham ekākī calitaḥ ?

**bhaṭṭācāryaḥ : **tādṛśaḥ katham ekākī ? tathāpi mayā samīcīnā viprāḥ saṅge niyuktāḥ santi |

**rājā : **kiyad dūraṁ tāvat ?

**bhaṭṭācāryaḥ : **godāvarīṁ yāvat te yāsyanti | bhagavāṁs tu setubandha-paryantaṁ gamiṣyatīty anumīyate |

**rājā : **brāhmaṇās tāvad dūraṁ kim u na preṣitāḥ ?

**bhaṭṭācāryaḥ : **tasyānanumateḥ | godāvarī-paryantaṁ tu rāmānandānurodhāt teṣāṁ saṅgo’ṅgīkṛtaḥ |

**rājā : **kas tāvat tasyānurodhaḥ ?

**bhaṭṭācāryaḥ : **gantavyam iti niścaye kṛte mayoktaṁ godāvarī-tīre rāmānando vartate | so’vaśyam evānugrāhyaḥ |

**rājā : **kathaṁ tasyedaṁ saubhāgyam ?

**bhaṭṭācāryaḥ : **mahārāja ! sa khalu sahaja-vaiṣṇavo bhavati | pūrvam ayam asmākam upahāsa-pātram āsīt | samprati bhagavad-anugrahe jāte tan-mahimajñatā no jātā |

**rājā : **śruto’sti mayā tvayi yādṛīcas tasyānugraho jātaḥ |

**bhaṭṭācāryaḥ : **bhagavat-prabhāvo hi svataḥ-prakāśī |

(praviśya) **dauvārikaḥ :** bhaṭṭācārya ! bhavat-preṣitā viprā godāvarīto nivartitā bhavantaṁ pratīkṣante |

**bhaṭṭācāryaḥ : **utkaṇṭhate rājā | praveśyantām ihaiva |

**dauvārikaḥ:** yathājñāpayasi | (iti punas tān ādāya praviśati |)

**bhaṭṭācāryaḥ : **aho āgacchatāgacchata |

(viprā upasṛtya rājānam āśīrbhir abhyarcya sārvabhaumaṁ praṇamanti |)

**rājā : **upaviśyāmūlaṁ kathayata | (sarve upaviśanti |)

**bhaṭṭācāryaḥ : **ekatama eva kathayatu |

**ekaḥ : **itas tāvad ālālanātha-devam avalokya stutvā mahā-matta-karīndravad anaīkuśa-kuśala-gati-kuśalas tvarayā rayātiśayiar apy asmābhir anugantuṁ duḥśakaū śakalam iva sumeror audīcyena prabalatara-marutā vibhajya calitaṁ niravadhi bhagavan-nāma-saṅkīrtana-vikasvara-para-bhāgādharīkṛta-dhārādhara-dhoraṇi-dhīra-dhvanir adhvani bataika-mano’bhivīkṣyamāṇo janair laghīyasā kālenaiva kūrma-kṣetram uttīrṇavān |

**sārvabhaumaḥ : **etad abhyantare bhikṣā nābhūt ?

**vipraḥ : **nābhūd eva |

**bhaṭṭācāryaḥ : **bhavadbhiḥ kiṁ kṛtam ?

**vipraḥ : **asmābhis tu yathā-lābhaṁ kiñcid aśitvā dṛśyamāna evāyam anugamyate | tatas tatraiva kūrma-kṣetre kūrma-devaṁ praṇamya stutvā kūrma-nāmno dvija-varasya gṛham uttīrṇavān | samanantaraṁ tenaiva nimantritaḥ kṛta-bhikṣaś ca yad anyat kṛtavān, tad atyadbhutam |

**bhaṭṭācāryaḥ : **kiṁ tat ?

**vipraḥ :** tatraiva kaścid vāsudeva-nāmā vipro galat-kuṣṭhaḥ kuṣṭha-kṛmi-nikara-karambita-bahala-rudhira-rasā-pūja-klinna-sarvāṅgaḥ kadācit panīpatyamānān kṛmīn utthāpya tatraiva niveśayann anudvigne bhagavan-magna-manā iva kenāpy akathito’pi svayam eva bhagavatāprāpi | anataram avilambenaiva cira-kāla-labdha-parama-suhṛd iva gāḍhataram āyatābhyāṁ bhujābhyām ayaṁ tathāvidha eva paryarambhi | samanataraṁ tena vipreṇa—


    kvāhaṁ daridraḥ pāpīyān 


    kva kṛṣṇaḥ śrī-niketanaḥ |


    brahma-bandhur iti smāhaṁ 


    bāhubhyāṁ parirambhitaḥ ||3|| (bhā.pu. 10.81.16)

iti paṭhann eva sadyo’tidyoti-prakṛti-sundarāṅgaḥ samajani | tad anu punas tenoktam—bhagavan ! katham ayam īdṛśo me nigrahaḥ kṛtaḥ ? tathāvidhena mayā āmayāvinā vinā duḥkhaṁ nirudvegena sthitam | samprati sampratipadyamāna-mānatayā sarvā eva mano-vṛttaya uttiṣṭheyuḥ | bhagavatoktam—brahman ! na punas te bhagavad-anusmaraṇam antareṇa manaso bāhya-vyāpārā bhaviṣyanti | tad alam udvegeneti |

**rājā :** bhaṭṭācārya ! satyam evāyam īśvaraḥ | anyatedṛk-karuṇā jīvasya na ghaṭate kuṣṭha-hāritvaṁ tu yogīndrasyāpi saṅgacchate |

**sārvabhaumaḥ **: tatas tataḥ ?

**vipraḥ : **tataś ca nṛsiṁha-kṣetram upagamyāgamyānubhāvo bhagavantaṁ nṛsiṁhaṁ dṛṣṭvā stutvā praṇamya prakṣiṇīkṛtya pratasthe | 


    kāñcanācala-marīci-vīcibhir 


    gaurayan kim api dakṣiṇāṁ diśam |


    darśanena karuṇā-taraṅgiṇā


    drāvayan jana-manāṁsi sarvataḥ ||4||

api ca,


    kṛṣṇa kṛṣṇa jaya kṛṣṇa kṛṣṇa he


    kṛṣṇa kṛṣṇa jaya kṛṣṇa kṛṣṇa he |


    kṛṣṇa kṛṣṇa jaya kṛṣṇa kṛṣṇa he


    kṛṣṇa kṛṣṇa jaya kṛṣṇa pāhi naḥ ||5||


    ittham ambuda-vikasvara-svara-


    snigdha-mugdha-vacanāmṛta-dravaiḥ |


    hlādayan śrutimatāṁ śruti-dvayaṁ


    cittam apy apaharan sa jagmivān ||6||

**sārvabhaumaḥ **: satyam evāttha | tasyaivam eva prakṛtiḥ |

**vipraḥ : **tato godāvarī-tīram āsādya vihita-viśrāme jagaj-jana-mano’bhirāme vihita-viśrāme jagaj-jana-mohano’bhirāme nirupama-kṛpārāme prema-saubhagavati kanaka-ketakopavana iva parimalāmodita-dig-valaye sakala-guṇa-nilaye svayaṁ prakāśikayā tat-prathayā ko’yaṁ ko’yam iti kṛta-samūhaḥ samūhaḥ kṣauṇi-surāṇāṁ tatra militavān nimantritaś ca kenāpi samanataram ananta-rahasye sarvataḥ sañcarati jana-caya-śravaṇa-kānte tad-udante mantrākṛṣṭa iva graha-gṛhīta iva vismaya-camatkāra-vikāra-visaṁṣṭhula iva rāmānanda-rāyaḥ samupeyivān | 11

**rājā :** rāmānanda ! dhanyo’si dhanyo’si | yasya te nayana-viṣayībhūtās te caraṇāḥ |

**vipraḥ :** samanantaram āgatyaiva caraṇa-kamala-parisare sa vevīyamānāśru nipatati sma svayam eva | aye tvam eva rāmānando’sīti bhagavato sānugraham ukte atha kim iti ca pratyūce | tad anuy bhagavatāpi sārvabhaumānurodhena bhavad-ālokanam abhīṣṭaṁ mameti mayātra kṣaṇam avasthitam | tat suvihitam eva vihitaṁ bhavatā, yat svayam eva samupasede | tad ucyatāṁ kiñcid ity abhāṇi | tato yadyapi rāmānando hi ko’yaṁ kiṁ-nāmā kiṁ-mahimā kim-āśayaḥ kiṁ-tattva iti kim api bhagavad-viṣayaka-jñāna-viśeṣānabhijñas tathāpi cira-kāla-kalita-satata-sakhya-sukha-subhagambhāvuko bhāvuka iva niḥsādhvasa eva kim api paṭhitum upacakrame—


    mano yadi na nirjitaṁ kim amunā tapasyādinā


    kathaṁ sa manaso jayo yadi na cintyate mādhavaḥ |


    kim asya ca vicintanaṁ yadi na hanta ceto-dravaḥ


    sa vā katham aho bhaved yadi na vāsanā-kṣālanam ||7|| 12

**bhagavān:** bāhyam etat | kā vidyā ?

**rāmānandaḥ: **hari-bhaktir eva, na punar vedādi-niṣṇātatā |

**bhagavān: **kīrtiḥ kā ?

**rāmānandaḥ: **bhagavat-paro’yam iti yā khyātir na dānādijā |

**bhagavān: **kā śrīḥ?

**rāmānandaḥ: **tat-priyatā na vai dhana-jana-grāmādi-bhūyiṣṭhatā |

**bhagavān: **kiṁ duḥkham ?

**rāmānandaḥ: **bhagavat-priyasya viraho no hṛd-vraṇādi-vyathā |

**bhagavān:** bhadram | ke muktāḥ ?

**rāmānandaḥ: **


    prayāsattir hari-caraṇayoḥ sānurāge na rāge 


    prītiḥ premātiśayini harer bhakti-yoge na yoge |


    āsthā tasya praṇaya-rabhasasyopadehe na dehe 


    yeṣāṁ te hi prakṛti-sarasā hanta muktā na muktāḥ ||9||

**bhagavān :** bhavatu | 	


    kiṁ geyaṁ ? *vraja-keli-karma *kim iha śreyaḥ ? *satāṁ saṅgatiḥ*


    kiṁ smartavyam ? *aghāri-nāma *kim anudhyeyaṁ ? *murāreḥ padam *|


    kva stheyam ? *vraja eva *kiṁ śravaṇayor ānandi ? *vṛndāvana-*


    *krīḍaikā *kim upāsyam ? *atra mahasī śrī-kṛṣṇa-rādhābhidhe *||10||

**bhagavān:** bhadram | ucyatām ucyatām |

**rāmānandaḥ:** (sva-gatam) itaḥ paraṁ kiṁ vaktavyam ? praśnānurūpam uditam eva | adhunā yad vaktavyaṁ tenāsya sukhaṁ bhavati na veti na jānāmi | (iti kṣaṇam abhicintya prakāśam)—


    nirvāṇa-nimba-phalam eva rasānabhijñāś


    cuṣantu nāma rasa-tattva-vido vayaṁ tu |


    śyāmāmṛtaṁ madana-manthara-gopa-rāmā-


    netrāñjalī-culukitāvasitaṁ pibāmaḥ ||11|| 14

**bhagavān: **punar anyad ucyatām | samānarthakam etat |

**rāmānandaḥ:** itaḥ paraṁ pratipādyam eva nāsti | kim anyad vaktavyam ? (itaḥ manasi vicārya prakāśam)—


    līḍhān eva pathaś cakora-yuvatī-yūthena yāḥ kurvate


    sadyaḥ spāṭikayanti ratna-ghaṭitāṁ yāḥ pāda-pīṭhāvalīm |


    yāḥ prakṣālita-mṛṣṭayor jala-lava-prasyanda-śaṅkākṛtas


    tāḥ kṛṣṇasya padābjayor nakha-maṇi-jyotsnāś ciraṁ pāntu vaḥ ||12||

**bhagavān: ** kāvyam evaitat | punar ucyatam |

**rāmānandaḥ:** (kṣaṇaṁ vicintya)—


    śrī-vatsasya ca kaustubhasya ca ramā-devyāś ca garhākaro


    rādhā-pāda-saroja-yāvaka-raso vakṣaḥ-sthala-stho hareḥ |


    bālārka-dyuti-maṇḍalīva timiraiś chadena vandīkṛtā


    kālindyāḥ payasīva pīva-vikacaṁ śoṇotpalaṁ pātu naḥ ||13||

**bhagavān: **idam api tathā | 

**rāmānandaḥ:** (caraṇau dhṛtvā)--


    sakhi na sa ramaṇo nāhaṁ ramaṇīti bhidāvayor āste |


    prema-rasenobhaya-mana iva madano niṣpipeṣa balāt ||14||

athavā,


    ahaṁ kāntā kāntās tvam iti na tadānīṁ matir abhūn


    mano-vṛttir luptā tvam aham iti nau dhīr api hatā |


    bhavān bhartā bhāryāham iti yad idānīṁ vyavasitis


    tathāpi prāṇānāṁ sthitir iti vicitraṁ kim aparam ||15||

**sārvabhaumaḥ : **tato bhagavatā kim uditam ?

**vipraḥ :** tadā yad avalokitaṁ tad ākalaya—


    dhṛta-kṣaṇa iva bhogī gāruḍīyasya gānaṁ


    tad-uditam atiratyākarṇayan sāvadhānam |


    vyadhikaraṇatayā vānanda-vaivaśyato vā


    prabhur atha kara-padmenāsyāpy adhatta ||16||

**rājā : **bhaṭṭācārya ! ko’yaṁ sandarbhaḥ ?

**bhagavān : **mahārāja ! nirupādhi hi prema kathañcid apy upādhiṁ na sahata iti pūrvārdhe bhagavatoḥ kṛṣṇa-rādhayor anupadhi-prema śrutvā tad eva puruṣārthīkṛtam | bhagavato mukha-pidhānaṁ cāsya tad-rahasyatva-prakāśakam |

**vipraḥ :** tadā cikura-kalāpaṁ dvidhā kṛtvā tenaiva tac-caraṇa-yugaṁ veṣṭayitvā nipatya gaditam—


    mahā-rasika-śekharaḥ sarasa-nāṭya-līlā-guruḥ


    sa eva hṛdayeśvaras tvam asi me kim u tvāṁ stumaḥ |


    tavaitad api sāhajaṁ vividha-bhūmikāsvīkṛtir


    na tena yati-bhūmikā bhavati no’tivismāpanī ||17||

(iti ciraṁ caraṇa-kamalaṁ dhṛtvā rudann āsīt | madhye madhye kiñcid gadati ca |


    ākasmiko na vidhinā nidhir abhyanāyi


    bhagnaḥ kim indur amṛtasya yad eṣa pātaḥ |


    ānanda-bhūruha-phalaṁ suvipac-carīṇaṁ


    dṛṣṭaṁ yad eva tava deva padāravindam ||18||

bhagavan, yathaivādya mayā svapne dṛṣṭaṁ tathaiva sākṣād api | (iti punar api pādau dhṛtvā roditi | bhagavān gāḍhaṁ pariṣvajate |) ataḥ paraṁ nimantrayitvā, vipra-vareṇa samāgatya, deva aparāhṇo jātaḥ ity ukto bhagavān mādhyandina-karmaṇe calitavān | vayam api tac-caraṇāravindaṁ praṇamya tad ahar eva pratyājigamiṣavaḥ smaḥ |

**sārvabhaumaḥ :  **tad adhunā viśrāmyatāṁ bhavadbhiḥ |

**vipraḥ : **yathājñāpayati bhavān |

(rājā pāritoṣikaṁ dadāti | viprāḥ sādaram ādāya niṣkrāntāḥ | tataḥ praviśati dauvārikaḥ |)

**dauvārikaḥ :** deva ! karṇāṭa-patinā mahārājena preṣitam upāyanam ādāya tad-amātyo malla-bhaṭṭa-nāmā paṇḍita-rājo dvāram adhyaste |

**sārvabhaumaḥ : **jñāyate’sau mahā-paṇḍito bhavati |

**rājā : **praveśyatām |

**dauvārikaḥ : **yathājñāpayati devaḥ | (iti niṣkramya tam ādāya praviśati |)

**sārvabhaumaḥ : **āgacchantu bhaṭṭāḥ | (ity utthānaṁ nāṭayati |)

(rājānam āśīrbhir abhyarcya) **malla-bhaṭṭaḥ :** bhaṭṭācārya ! kim idaṁ kriyate ? nāhaṁ tavābhyutthānīyaḥ | athavā—


    sadaiva tuṅgaḥ kila kāñcanācalaḥ 


    sadaiva gambhīratamāḥ payodharāḥ | 


    sadaiva dhīrā vinayaika-bhūṣaṇā


    lakṣmīḥ prakṛtyaiva janaiḥ samīyate ||19||

**rājā :** idam āsanam |

**malla-bhaṭṭaḥ **: yathājñām upaviśāmi | (ity upaviśati |)

**rājā : **api kuśalaṁ karṇāṭa-pateḥ |

**malla-bhaṭṭaḥ :** yasya bhavad-vidhāḥ suhṛdas tasya satatam eva tat | kintu sāmpratam adhikam api |

**rājā : **kīdṛśaṁ tat ?

**malla-bhaṭṭaḥ : **mahārāja !


    etasmāj jana-padataḥ satīrtha-yātrā-


    vyājena druta-kanaka-dyutir yatīndraḥ |


    ko’py eko yad-avadhi hanta dakṣiṇāśāt


    samprāptas tad-avadhi so’pi nirvṛtātmā ||20||

**sārvabhaumaḥ **(sotkaṇṭham) **: **bhaṭṭāḥ ! kathayantu kathayantu |

**rājā : **katham iva ?

**malla-bhaṭṭaḥ : **yathottaram eva dakṣiṇasyāṁ diśi kiyantaḥ karma-niṣṭhāḥ katicid eva jñāna-niṣṭhāḥ, vikalā eva sātvatāḥ, pracuratarāḥ pāśupatāḥ pracuratamāḥ pāṣaṇḍinaḥ | tena teṣām anyonya-vāda-visaṁṣṭhulānām uccāvaca-nirvacana-cāturya-dhūryāṇāṁ prasaṅgena prāyaśaḥ bahulodvega eva no mahīpālaḥ | 21

**rājā : **tatas tataḥ ?

**malla-bhaṭṭaḥ :** tata ākasmika-praveśa-mātreṇaiva tasya yati-pater diśi vidiśi sānanda-camatkāraṁ samūḍheṣv ābāla-vṛddha-taruṇeṣu lokeṣu didṛkṣayopanateṣu ca paṇḍita-maṇḍaleṣv api parama-nayana-subhagayā vapur-lakṣmyaiva prakaṭīkṛtaṁ mahimānam anubhūya vinopadeśenāpi karhy eva syāma iti tat-kāla-samuditara-vāsanā-viśeṣeṇa jāta-pulakāśravaḥ, sarva eva sva-sva-mata-pracyāvena tat-patha-praviṣṭā babhūvuḥ | tasya parasparāśravaṇena labdha-paramānando’sman-nara-loka-pālas tad-viśeṣa-caritam avagantuṁ gūḍha-veśena brāhmaṇān prahitya yāvat setubandhaṁ tataḥ pratyāgamanāvadhi ca tasyālaukika-carita-camatkāraṁ tat-tan-mukhād anubhavan bhava-dava-dahana-jvālām eva vismṛtavān | 22

**rājā : **amātya, dhanyo’sau yuṣmadīyo mahīpālaḥ |

**sārvabhaumaḥ : **kiṁ kiṁ śrutaṁ, kiñcit kathyatām |

**rājā : **amātya, kathyatām |

**malla-bhaṭṭaḥ :** ekasminn ahani nija-sudhāveśena vigalad-vilocana-jala-sakala-dhauta-kala-dhauta-śarīraṁ romāñca-sañcayena mukulākulāyamāna-kadamba-bhūruhākāraṁ bhagnavan nāma-saṅkīrtana-sagadgada-svarām svaraṁhasā svānanda-vaivaśyena vartma-paricayābhāvato’pi yathā-vartmaiva calantaṁ bhagavantm ālokya pāṣaṇḍino—vaiṣṇavo’yaṁ bhavati bhikṣur bhagavat-prasāda-nāmnaivedaṁ grahīṣyati, tad etan namenam āśayāmaḥ iti śva-bhojana-yogyam aśucitaram annaṁ sthālyāṁ nidhāya purato gatvā—svāmin ! bhagavat-prasādam imaṁ gṛhāṇa iti śrāvayitvā samucire’cireṇa | bhagavān sarvajño’pi bhagavat-prasāda-nāmnā tat-tyāgam asahamāna eva pāṇau gṛhītvā tat-sahitam eva pāṇim udyamya calitavān | samanantaram eva mahatā kenāpi vihagena cañcu-puṭe kṛtvā tad-annaṁ bhagavat-kara-talataḥ samādāya uḍḍīnam | 23

**sārvabhaumaḥ : **aho mohasya mahimaiṣām |


    yan māyayā mūḍha-dhiyo bhramanti bhuvaneśvarāḥ |


    tam apīha bhramayituṁ kṣudrāṇām ayam udyamaḥ ||20||

**malla-bhaṭṭaḥ :** anye-dyur anyatra kutrāpi brāhmaṇa-gṛhe yadṛcchayopagatas taṁ brāhmaṇaṁ kevalaṁ rāma rāma rāmeti nāma-mātra-japa-parāyaṇaṁ dṛṣṭvā gatavān | pratyāgamana-samaye punas tam ālokayituṁ tatraiva samuttīrṇas tam eva kṛṣṇa kṛṣṇa kṛṣṇety evaṁ japantaṁ dṛṣṭvā pṛṣṭavān—brāhmaṇa ! kathaṁ gamana-samaye rāma rāma rāmety evaṁ japan bhavān āloki, adhunā kṛṣṇa kṛṣṇa kṛṣṇety evaṁ japann ālokyate | tat kathayāsya tattvam iti | tadā sa ūce—bhagavan ! tavaiva prabhāvo’yaṁ yataḥ śaiśavāvadhi rāma-nāma-mātra-japa-parāyaṇo’haṁ bhagavad-darśana-mātreṇa kṛṣṇa kṛṣṇa kṛṣṇety eva me vadanān niḥsarati | balād apy aham etan nivarayituṁ na śaknomīti tavaiva darśana-doṣo’yaṁ, na mama iti | 25

**rājā : **bhaṭṭācārya, ko’tra sandarbhaḥ ?

**bhaṭṭācāryaḥ : ** mahārāja ! yadyapi samānārtham ubhayam eva,


    ramante yogino’nante saty ānanda-cid-ātmani |


    iti rāma-padenāsau paraṁ brahmābhidhīyate ||22||

yathā—


    kṛṣir bhū-vācakaḥ śabdo ṇaś ca nirvṛtivācakaḥ | 


    tayor aikyaṁ paraṁ brahma kṛṣṇa ity abhidhīyate ||23||

iti para-brahmārthatvaṁ samānam eva, tathāpi ratimatāṁ rāma ity ukte raghunātha-sphūrtiḥ | kṛṣṇa ity ukte vraja-rāja-kumāra-sphūrtir iti | śrī-kṛṣṇa-caitanya-devasya kṛṣṇātmakatvāt tad-darśane kṛṣṇa-sphūrtir eva sphuratīti rahasyam | api ca—


    sahasra-nāmabhis tulyaṁ rāma-nāma varānana ||24||


    sahasra-nāmnāṁ puṇyānāṁ trir-āvṛttyā tu yat phalam |


    ekāvṛttyā tu kṛṣṇasya nāmaikaṁ tat prayacchati ||25||

iti rāma-nāmataḥ kṛṣṇa-nāma śreyaḥ | 26

**malla-bhaṭṭaḥ :** satyam etat | asmābhir api bhūpālasya sadasīdam eva niraṇāyi | evaṁ dakṣiṇasyāṁ diśi ye ye viṣṇu-bhaktās te kila raghunātha-bhakti-dvāraiva vana-vāse pañca-baṭyādiṣu raghunātha-carita-cāru-sthala-darśanāt tatraivānuraktis teṣāṁ svābhāvikī | samprati yatīndram enam evālokya kṛṣṇa-pakṣa-pātā eva babhūvuḥ | evaṁ kvacana sthale kam api brāhmaṇam atimūrkhatayā śabdārthāvabodha-viraheṇa śuddhi-varjita-bhagavad-gītāṁ paṭhantaṁ prāyaśaḥ sarvair eva vihasyamānam atha ca yāvat-pāṭhaṁ tāvad eva pulakāśru-vivaśaṁ vilokya—aho ayam uttamo’dhikārīti bhagavāṁs tam avādīt—brāhmaṇa ! yat paṭhyate tasya ko’rthaḥ ? iti | sa pratyūce—svāmin nāham arthaṁ kam api vedmi, api tu pārtha-rathasthaṁ totrapāṇiṁ tamāla-śyāmaṁ śrī-kṛṣṇaṁ yāvat paṭhāmi, tāvad eva vilokayāmi iti tadā bhagavatoktam—uttamo’dhikārī bhavān gītā-pāṭhasya iti tām āliliṅga | tad-anubhava-sukham anubhūya sa khalu gītā-pāṭha-jātād ānandād api pracurataram ānandam āsādya—svāmin ! sa eva tvam iti bhūmau nipatya praṇamann atiśaya-vihvalo babhūva | 27

**sārvabhaumaḥ :  **ucitam evāsya tathā jñānam | nirantara-bhagavat-sphūrti-nirmala-hṛdayatvena yathārtha-sphūrtir eva bhavati |

**malla-bhaṭṭaḥ : **evam evāsmat-bhūpāla-sadasi vicāritam asti | evam anantaiva vicitrā kathā tais tair gūḍha-caraiḥ puruṣaiḥ kathitā kati kathanīyā bhavati ?

**sārvabhaumaḥ :  **evam etat |

**rājā **(sotkaṇṭham)**: **hanta, kadā bhagavān vīkṣitavyaḥ ? 28

**nepathye :** hanta ! vīkṣaṇa-samayo’yam | tad alaṁ vilambena |

**rājā** (sa-harṣam) : bhaṭṭācārya ! yathāyaṁ yathā-prastāvam eva jagannātha-darśana-samayaṁ prastauti, tathā manye śrī-kṛṣṇa-caitanyo’py āgata-prāyaḥ |

**bhaṭṭācāryaḥ :  **bhaṭṭāraka ! evam eva |

**rājā :** bhaṭṭācārya ! ayaṁ puruṣottamaḥ puruṣottama-kṣetrasya bīja-bhūtaṁ kim api bhaviṣyati | asmāt kila bahava evānandāṅkurā jāyeran | nīlācala-candrasya sevā-saubhāgya-viśeṣo’pi bhaviṣyati |

**sārvabhaumaḥ : **satyam etat | puṇyātmāno hi nara-devā devāṁśa-bhūtā eva | tena bhavatāṁ manasi yad unmīlati tad eva satyam | 

**nepathye :** hanta bhoḥ ! satyaṁ satyam | 

**rājā **(saharṣam)**:** adyāpi tathaiva vāk-śakunam | tat paśya jñāyatāṁ ko’yam |

**bhaṭṭācāryaḥ : **tairthikas tairthikāntareṇa saha jagannātha-darśanotkaṇṭhāṁ prapañcayati|

(praviśya) **dauvārikaḥ:** deva ! atisatvaraṁ dhāvamānāḥ katicit puruṣāḥ sāmāyānti |

**rājā : ** jñāyatāṁ nirastrāḥ sāstrā vā te’mī |

**dauvārikāḥ** (niṣkramya punaḥ praviśya ca |) : deva ! nirastrā eva sarve |

**sārvabhaumaḥ :  **nūnaṁ pratyāvartate sa eva devaḥ | 30

(punar nepathye sambhūya hariṁ vande hariṁ vande iti kolāhalaḥ | )

**sārvabhaumaḥ : **avitatham eva bhagavān pratyāvṛttaḥ |

**nepathye :** 


    tīrtheṣv amīṣu sakaleṣu tathā na tṛptir


    jātāsya satvaram ataḥ puruṣottame saḥ |


    pratyāyayau kalaya jaṅgama-ratna-sānū


    ratnākarasya savidhe sumukho vidhir naḥ ||24||

**sārvabhaumaḥ :  **mahārāja ! yad ayaṁ gopīnāthācāryaḥ saharṣam ālapati tad ayam āgata eva bhagavān tad aham upasarpāmi |

**rājā :** tvaratāṁ tvaratām | malla-bhaṭṭa tvam apy adhunā viśrāmaṁ kuru | vayam api kārya-viśeṣāya gacchāma | 31 (iti niṣkrāntāḥ sarve |)

iti tīrthāṭano nāma saptamo’ṅkaḥ 

||7||

(8)


### aṣṭamo’ṅkaḥ


## pratāparudrāgrahaḥ

(tataḥ praviśati sārvabhaumādibhir dāmodara-jagadānandādibhiś cānugamyamānaḥ śrī-kṛṣṇa-caitanyaḥ |)

**śrī-kṛṣṇa-caitanyaḥ :** sārvabhauma ! etāvad dūraṁ paryaṭitaṁ, bhavat-sadṛśaḥ ko’pi na dṛṣṭaḥ | kevalam eva rāmānanda-rāyaḥ | sa tv alaukika eva bhavati |

**sārvabhaumaḥ : **deva ! ata eva niveditaṁ so’vaśyam eva draṣṭavya iti | 1

**śrī-kṛṣṇa-caitanyaḥ :** kiyanta eva vaiṣṇavā dṛṣṭās te’pi nārāyaṇopāsakā eva | apare tattva-vādinas te tathāvidhā eva | niravadyaṁ na bhavati teṣāṁ matam | apare tu śaivā eva bahavaḥ | pāṣāṇḍās tu mahā-prabalā bhūyāṁsa eva | kintu bhaṭṭācārya rāmānanda-matam eva me rucitam |

**sārvabhaumaḥ :  **bhavan-mata eva praviṣṭo’sau na tasya mata-kartṛtā | svāmin ! ataḥ param asmākam apy etad eva mataṁ bahu-mataṁ sarva-śāstra-pratipādyaṁ caitad iti | 2

**gopīnāthācāryaḥ :** bhaṭṭācārya ! bhagavato’vasthāna-sthānaṁ cintitam asti ?

**bhaṭṭācāryaḥ : **ācārya ! rājñaiva cintitam |

**gopīnāthācāryaḥ **(janāntikam)**:** kīdṛśaṁ tat ?

**bhaṭṭācāryaḥ :  **kāśī-miśrasyālayaḥ |

**gopīnāthācāryaḥ :** sādhu sādhu | siṁha-dvāra-nikaṭavartī bhavati | yataḥ sakāśāt sukhenaiva jagannātha-darśanaṁ bhaviṣyati | 

(iti samudra-kūlāt puruṣottama-grāmaṁ viśanti | tataḥ praviśanti bhagavaj-jagannātha-prasāda-mālā-pāṇayo jagannātha-deva-paśupālakāḥ kāśī-miśraḥ parīkṣā-mahāpātraṁ ca |)

**sārvabhaumaḥ :  **ayam ayaṁ śrī-kṛṣṇa-caitanyaḥ svāmī | (iti sotkaṇṭham upasarpanti |) bhagavan ! ete bhagavataḥ paśupālāḥ | eṣa kāśīmiśra-nāma | eṣa sarvādhikārī prāḍvivāko[^85] bhagavataḥ |

(kāśī-miśra-parīkṣā-mahāpātre upasṛtya daṇṭavan nipatataḥ | paśupālaka mālāṁ kaṇṭhe dattvā parṇamanti |) 3

**bhagavān:** aho kim etat ? bhagavat-pārṣadā bhavanto mad-ārādhyā eva | katham ayogyam etat kriyate ? (iti sarvān praṇamyāliṅgati |)

**paśupālāḥ : **sārvabhauma ! bhagavato divāsvapna-samayaḥ samprati jātaḥ | kim idānīṁ tatraiva gatvā svāminā sthātavyaṁ kiṁ vā viśramya snānādi kṛtvā samāgantavyam ?

**sārvabhaumaḥ :  **snātvā deva-darśanaṁ kartavyam |

**kāśī-miśraḥ** : tad ita evāgacchantu | (iti svālayam upasārayati |)

**sārvabhaumaḥ :  **bhagavan ! idaṁ khalv asyaiva miśrasya puraṁ śrī-caraṇānāṁ kṛte śodhayitvā sthāpitam asti | tad atraiva praviśantu bhagavantaḥ |

(iti praveśaṁ nāṭayanti | paśupālādayaḥ praṇamya niṣkrāntāḥ | tataḥ praviśanti bahava evotkala-vāsino mahāśayāḥ kecit |) 4


    tadānīm āsmākaṁ samajani na tādṛk subhagatā


    gatās tenāsmākaṁ parama-karuṇāṁ nekṣaṇa-patham |


    idānīṁ no bhāgyaṁ samaghaṭata yaj jaṅgamam imaṁ


    svayaṁ nīlādrīśaṁ bata nayana-pātair vicinumaḥ ||1||


    (ity upasarpanti |) 5

**sārvabhaumaḥ : **bhagavan ! ayaṁ bhagavato’navasara-kālāṅga-sevako’ntaraṅgo janārdana-nāmā | ayaṁ svarṇa-vetra-dhārī pārṣadaḥ kṛṣṇa-dāsa-nāmā | ayaṁ likhanādhikārī śikhi-māhātī | bhrātarau cāsyaitau | ayaṁ dāsa-mahāsoāra-nāmā mahānasādhikārī | ete nisarga- bhaktāḥ śrī-jagannātha-devasya | ime candaneśvara-murāri-haṁseśvarā brāhmaṇottamā rāja-mahā-pātrāṇi svabhāva-vaiṣṇavāḥ | ayaṁ prahara-rājya-mahā-pātraṁ paramo bhagavad-bhaktaḥ | ayaṁ pradyumna-miśraḥ, ayaṁ viṣṇu-dāsaḥ | ime rāmānanda-rāya-sahodarāḥ tan-madhye ayaṁ vāṇīnātha-paṭṭanāyakaḥ | ayaṁ tasya janako bhavānanda-rāyaḥ | ime cānye gauḍotkala-vāsinaḥ sarve tvac-cittās tvad-gata-prāṇā daṇḍavat praṇamanti | etān ātmīyatvenānugrahītum arhanti | 6

**bhagavān :** ātmāna evāmī | katham eṣām ātmīyatvam ? viśeṣato jagannātha-sevakāḥ |

**sārvabhaumaḥ :** bhagavan, jagannāthasya bhavataś ca kṛṣṇa-caitanyatvam aviśiṣṭam eva, tathāpy asti kaścid viśeṣaḥ | asau dāru-brahma, bhavān nara-brahma |

**bhagavān **(karṇau pidhāya) **:** 


    atyuktir eṣā tava sārvabhauma


    tanoti kāmaṁ śravasoḥ kaṭutvam |


    tīkṣṇo hi guḍasya rasasya pākas


    tiktatvam āyāti na caiti randham ||2||

**sārvabhaumaḥ :** bhagavan ! gauḍa-deśasya rasasya pākaḥ surasa eva | yatrāvirāsīd bhagavān |

**śrī-kṛṣṇa-caitanyaḥ : **virama virama, ataḥ paraṁ śrī-puṇḍarīkākṣa-darśanasya samayo jātaḥ |

**sarve :** evam eva | tad upasarpantu bhagavantaḥ | (iti bhagavantam agre kṛtvā parikrāmanti |)

**nepathye :** 


    ayam eṣa dṛśo rasāyanaṁ 


    paramānanda-purīśvaraḥ purastāt |


    damanārtham aghaugha-kāriṇāḥ 


    dhṛta-daṇḍaḥ samaye samujjihīte ||3||

**sarve **(ākarṇya) **: **aho avasaraḥ saṁvṛtta eva devasya, yad ayaṁ prastauti | 8

**śrī-kṛṣṇa-caitanyaḥ **(svagataṁ) **:** aho paramānanda-purīśvaras tāvan munīndra-mādhava-purīśvara-śiṣyaḥ, yatra khalv agajasya viśvarūpasya samagram aiśvaraṁ tejaḥ praviṣṭam | sa eva vā samāgataḥ | bhavatu, devaṁ vilokya tattvam asya jñeyam |

**sārvabhaumaḥ :** iyaṁpuro bhagavataḥ paramānanda-purī, tad enāṁ praviśantu |

(iti sarve bhagavatā saha śrī-jagannātha-darśanārthaṁ niṣkrāntāḥ | 

tataḥ praviśati paramānanda-purī |) 9

**paramānanda-purī **(sotkaṇṭham) : 


    kadāsau draṣṭavyaḥ khalu bhagavān bhakta-tanumān


    iti prauḍhotkaṇṭhā vilulitam aho mānasam idam |


    cirād adya prāptaḥ sa khalu phala-kālo mama punar


    na jāne kīdṛkṣaṁ janayati phalaṁ bhāgya-viṭapī ||4||

(iti parikrāman) bhagavan śrī-jagannātha ! kṣamyatām ! tvām anālokya yad-agre tam upasarpāmi, tat tādṛśīm utkaṇṭhāṁ sarvajñā jānanty eva | 

(punar avalokya) aho ! ihaiva bhavitavyaṁ bhagavatā tena, yataḥ—


    jagannātha-dvārād api bahala-kolāhala-kṛtāṁ


    samūho lokānām iha sarati naivāpasarati |


    ato manye dhanye dharaṇi tava puṇyena militaḥ


    sa evāyaṁ devaḥ kanaka-rucir atraiva bhavitā ||5||

tad aham aupasarpāmi | (ity upasarpati) 

(tataḥ praviśati parijanaiḥ sārdhaṁ śrī-jagannātha-darśanānanda-niṣpandaḥ śrī-kṛṣṇa-caitanyaḥ |)

**śrī-kṛṣṇa-caitanyaḥ **(smṛtim abhinīya) : aho, paramānanda-purīśvaraḥ sāmpratam āgamiṣyatīti lakṣyate, yataḥ—


    bhagavad-darśana-sukham anu


    sukhāntaraṁ kim api sāmprataṁ bhāvi |


    āsanna-śarma-śaṁsī


    prasāda ākasmiko manasaḥ ||6||

(iti sotkaṇṭhaṁ tiṣṭhati |)

**purī **(agrato’valokya) : aho ayam asau—


    jayati kalita-nīla-śaila-candre-


    kṣaṇa-rasa-carvaṇa-raṅga-nistaraṅgaḥ |


    kanaka-maṇi-śilā-vilāsi-vakṣaḥ-


    sthala-galad-asram ajasra-romaharṣaḥ ||7||

**śrī-kṛṣṇa-caitanyaḥ **(agrato’valokya) : ayam evāsau yad idam ākasmikam āgamanam ihaitasya | (ity utthāya praṇamya) svāmin ! purīśvaro’si ?

**purī **(sa-sambhramaṁ) : bhagavan ! tvad-darśanārtham evāyam utkaṇṭhito vārāṇasīta āgacchann asmi | (upasṛtya)

**śrī-kṛṣṇa-caitanyaḥ : **svāmin ! ita itaḥ | (iti viśrāmayati |)

**sārvabhaumaḥ :** bhoḥ svāmin ! nedam aticitram |


    ye ke’pip yāṁ kāścana sa-pravāhā


    nadāś ca nadyaś ca bhavanti bhūmau |


    kasyāpi ratnākaram antareṇa 


    kutrāpi nāsthā na ca sanniveśaḥ ||8|| 12

**nepathye :**


    aho rasa-kalāvato bhagavato rasācāryakaṁ


    grahītum iva mūrtatāṁ bādhita bhikṣu-veṣaṁ vapuḥ |


    yad etad avanī-tale sakala eva dāmodara-


    svarūpa iti bhāṣate tad-apṛthaktayā premataḥ ||9||

**sārvabhaumaḥ :** aho lokānām atra bhagavati naisargikī ratiḥ | yad idaṁ parokṣe’pi sarve bhagavattām evāsya gāyanti |

**śrī-kṛṣṇa-caitanyaḥ **(śrutim abhinīya) **:** aye dāmodara-svarūpa iti nāmākarṇitam | kaccid ayam api samāgamiṣyatīva lakṣyate |

**sārvabhaumaḥ :** svāmin ! prāyaśo bhavad-avatāre kecit pūrvaṁ kecit paścāc ca bhavadīyā eva sarve’vateruḥ | samaye sarvair eva militair bhavitavyam | ata eva sampravāhā ity uktam | 13

**dāmodara-svarūpaḥ **(ākāśe lakṣyaṁ baddhvā) **:**


    heloddhūnita-khedayā viśadayā pronmīlad-āmodayā


    śāmyac-chāstra-vivādayā rasa-dayā cittārpitonmādayā


    śaśvad-bhakti-vinodayā sa-madayā mādhurya-maryādayā


    śrī-caitanya dayā-nidhe tava dayā bhūyād amandodayā ||10||

(ity upasarpati |) 14

**gopīnāthācāryaḥ **(puro’valokya svagatam) **:** aye śrutaṁ mayā caitanyānanda-śiṣyaḥ parama-virakto bhagavad-bhakto’tividvān kaścid dāmodara-svarūpa-nāmā, yaḥ khalu guruṇā bahutaram abhyarthito’pi vedāntam adhītyādhyāpayeti | na ca tac ca kṛtavān | api tu—


    samasta-hānāya turīyam āśramaṁ


    jagrāha vaiyāgrya-veśena kevalam |


    śrī-kṛṣṇa-pādābja-parāga rāgatas


    tucchī-cakārainam aho vahann api ||11||

sa evāyam | tad bhagavate nivedayāmi | (ity upasṛtya |) bhagavann ayam ayaṁ śruta-caro dāmodara-svarūpaḥ | 

**bhagavān : **kva saḥ ? kva saḥ ? (iti sotkaṇṭham upasarpati |)

(dāmodara-svarūpa upasṛtya pādayoḥ praṇamati | 

śrī-kṛṣṇa-caitanyo bāhubhyām uttāpyāliṅgati |)

**nepathye :**


    īśvara-purī-niṣevaṇa-rataḥ svataḥ kṛṣṇa-bhaktaś ca |


    ayam eti viśada-hṛdayo viraktimān sakala-viṣayeṣu ||12||

**sārvabhaumaḥ **(ākarṇya) **:** aye bhagavataḥ pūra-paricārakaḥ ko’pi samāyāti | kas tāvad asau ? 

**śrī-kṛṣṇa-caitanyaḥ :** aho purīśvarasya sakāśāt kaścid yātīva |

**sārvabhaumaḥ **(avalokya) **:** jānīmaḥ | (iti nirūpayati)

(tataḥ praviśati govinda-nāmā kaścit |)

**govindaḥ **(svagataṁ) **:** prahito’smīśvara-puryā—mahāprabhoḥ savidha eva yāhīti | upasannaṁ tad idam atho na vedmi nija-bhāgya-mahimānam | (ity upasṛtya praṇamya cāñjaliṁ baddhvā) svāmin !


    dṛṣṭaṁ mayā prathamam asya yad eva rūpaṁ


    tenaiva nirvṛtir aho mama nānya-veṣam |


    paśyāmi taṁ tvam upayāhi tam ity ahaṁ te


    sampreṣitaś caraṇa-sīmni purīśvareṇa ||13|| 17

**śrī-kṛṣṇa-caitanyaḥ : **asti tathaiva mayi teṣām akhaṇḍam eva vātsalyam |

**sārvabhaumaḥ :** tvaṁ tasya paricārakaḥ ?

**govindaḥ : **atha kim |

**sārvabhaumaḥ :** svāmin ! katham asau brāhmaṇetaraḥ paricārakatvenānugṛhītavān ?

**śrī-kṛṣṇa-caitanyaḥ : **bhaṭṭācārya ! maivaṁ vādīḥ |


    hareḥ svatantrasya kṛpāpi tadvad


    dhatte na sā jāti-kulādy-apekṣām |


    suyodhanasyānnam apojjhya harṣāj


    jagrāha devo vidurānnam eva ||14|| 18

**sārvabhaumaḥ : **deva, evam eva |

**śrī-kṛṣṇa-caitanyaḥ :** bhavatu, yadyapi pūjyānāṁ paricārakeṇa sva-paricāryā kārayituṁ na yujyate, tathāpi tad-ājñayā tathaiva kartavyam | (iti tam anugṛhṇāti |)

(praviśya satvaraṁ) **mukundaḥ :** svāmin ! 

**śrī-kṛṣṇa-caitanyaḥ :** śāntaṁ, mānyāḥ khalu bhavanty amī | tan mayaiva gantavyam |

**sarve :**


    alaukikānām api laukikatvam


    alaukikatva-prathanāya nūnam |


    bhuvaḥ prayāṇaṁ kila viṣṇupadyā


    divaṁ nayaty eva śarīra-bhājaḥ ||15||

(iti bhagavantam agre kṛtvā parikrāmanti | tataḥ praviśati carmāmbaro brahmānandaḥ |)

**brahmānandaḥ **(puro’valokya) **: **ayam eva śrī-kṛṣṇa-caitanyaḥ | tathā hi—


    kanaka-parigha-dīrgha-dīrgha-bāhuḥ


    sphuṭatara-kāñcana-ketakī-dalābhaḥ |


    nava-damanaka-mālā-lālyamāna-


    dyutir aticāru-gatiḥ samujjihīte ||16||

**śrī-kṛṣṇa-caitanyaḥ **(upasṛtya tam avalokyāpi carma-celatvam ātmano’bhimatam iti bodhayan sāvahitthaṁ) **:** mukunda, kvāsau ? 20

**mukundaḥ :** ayam ayam |

**śrī-kṛṣṇa-caitanyaḥ : **nahi nahi, sa ced abhaviṣyat, tadā kathaṁ carma-celatvena vāhṛ-veśa-vaśatvam asyābhaviṣyat ?

**brahmānandaḥ **(ākarṇya svagatam) : aho asmai carmā-celatvaṁ na rocate iva | bhavati hi—


    dambhaika-mātra-prathanāya kevalaṁ


    carmāmbaratvādi na vastu-sādhanam |


    caladbhir urvīm ṛjunaiva vartmanā 


    sukhena gamyasya samāpyate’vadhiḥ ||17||

kim eteneti carma jihāsati | 

(śrī-kṛṣṇa-caitanyo dāmodaraṁ nirīkṣate, dāmodara iṅgitaṁ buddhvā satvaraṁ bahirvāsaṁ prayacchati | brahmānandaḥ pardadhāti | śrī-kṛṣṇa-caitanya upaṣrtya praṇamati |) 21

**brahmānandaḥ **(sa-sādhvasādaraṁ ) : svāmin ! loka-śikṣārthaṁ yadyapi bhavatām idam ucitam eva, tathāpi no’tibhaya-janakam etat | tad aparaṁ naitad anuṣṭheyam | paśya paśya—


    nīlācalasya mahimā nahi mādṛśena 


    śakyo nirūpayitum evam alaukikatvāt |


    ete cara-sthiratayā pratibhāsamāne


    dve brahmaṇī yad iha samprati gaura-nīle ||18|| 22

**śrī-kṛṣṇa-caitanyaḥ : **samprati-śabdasya vartamānatvād acirāgate bhavaty eva gaura-brahmatānām aikadeśa-varti brahma-śabdatvāc ca |

**brahmānandaḥ :** vyāpya-vyāpaka-bhāvatvenaiva tad anumīyate | vyāpyatvaṁ ca carma-tyāgenaiva jñāyatām |

**sārvabhaumaḥ :** samyag āhuḥ śrī-pādāḥ |

**brahmānandaḥ :** sārvabhauma, paśya paśya—


    suvarṇa-varṇo hemāṅgo varāṅga-candanāṅgadī |


    iti nāmāny anenaiva sānvayatvaṁ prapedire ||19||

candanāṅgaditvaṁ sva-prasāda-candanākta-ḍoreṇaiva bhagavadbhiḥ śrī-jagannātha-devair eva kriyamāṇam asti | paśya paśya bhagavad-rūpa-mātrasya paramānanda-pradatvam | kiṁ punaḥ svayaṁ bhagavataḥ śrī-kṛṣṇasya | aho citram—


    ānandānubhavaika-sādhanam aho rūpa ghanānanda-cid


    bāhyāntaḥ-karaṇormi-vṛtti-virahasyāpādakaṁ paśyatām |


    hitvānandathu-labdhaye hṛdi nirākāraṁ tu yaiś cintyate


    manye tān bhramayaty aho bhagavatī sā kāpi durvāsanā ||20||

api ca—


    amūrtatvaṁ tattvaṁ yadi bhagavatas tat katham aho


    madāsūyādīnām api na bhagavattva-gaṇanā |


    na mūrtāmūrtatve bhavati niyamaḥ kintu paramo


    ya ānando yasmād api sa ca sa īśo mama matam ||21|| 24

**sārvabhaumaḥ : **svāmina evam eva | ānanda-mayo’bhyāsāt ity atra vyākhyātaṁ caitat | svayam ānandaḥ parān apy ānandayati | yathā pracura-dhanaḥ parebhyo’pi dhanaṁ dadātīti prācuryārthe mayaḍ iti, kintu tat-kṛpā ced bhavati, tadā nirākāra-bhāvanāto’pi punaḥ śrī-vigraha-mādhurya eva nipatati | uktaṁ cābhiyuktaiḥ—


    advaita-vīthī-pathikair upāsyāḥ


    svānanda-siṁhāsana-labdha-dīkṣāḥ |


    śaṭhena kenāpi vayaṁ haṭhena


    dāsī-kṛtā gopa-vadhū-viṭena ||22|| iti |

**dāmodaraḥ **(brahmānandaṁ prati) **:** śrīpādā mayā nimantritāḥ stha | tad idānīm anantara-karaṇīyāya gacchantu |

**śrī-kṛṣṇa-caitanyaḥ :** svāmin, evam eva yujyate |

**brahmānandaḥ :** yad abhirucitaṁ bhavate | (iti dāmodarādibhiḥ katibhiḥ saha niṣkrāntāḥ |)

**śrī-kṛṣṇa-caitanyaḥ :** sārvabhauma ! tvam api gantum arhasi |

**sārvabhaumaḥ :** deva, kiñcin nivedanīyam asti |

**śrī-kṛṣṇa-caitanyaḥ :** kiṁ tat ?

**sārvabhaumaḥ :** svāmin, abhayaṁ ced dīyate tadā nivedyate |

**śrī-kṛṣṇa-caitanyaḥ :** asādhvasam eva kathyatām |

**sārvabhaumaḥ :** bhūpālaḥ śrī-caraṇāvalokanāya samutkaṇṭhate | yady anumanyase tadā tam ānayāma |

**śrī-kṛṣṇa-caitanyaḥ **(karṇau pidhāya) **:** sārvabhauma, bhavatāpīdam ucyate |


    niṣkiñcanasya bhagavad-bhajanonmukasya


    pāraṁ paraṁ jigamiṣor bhava-sāgarasya |


    sandarśanaṁ viṣayiṇām atha yoṣitāṁ ca


    hā hanta hanta viṣa-bhakṣaṇato 'py asādhu  ||23|| 27

**sārvabhaumaḥ :** svāmin! satyam evaitat, kintv asau jagannātha-sevakaḥ |

**śrī-kṛṣṇa-caitanyaḥ :**


    ākārād api bhetavyaṁ strīṇāṁ viṣayiṇām api |


    yathāher manasaḥ kṣobhas taṭhā tasyākṛter api ||24||

yady evaṁ punar ucyate, tadātra na punar ahaṁ draṣṭavyaḥ | (sārvabhaumas tūṣṇīṁ tiṣṭhati |)

**śrī-kṛṣṇa-caitanyaḥ : **bhaṭṭācārya, atikālo babhūva | 

**sārvabhaumaḥ : **yathā rucitaṁ svāmine | (iti niṣkrāntaḥ |)

**śrī-kṛṣṇa-caitanyaḥ :** mukunda, mayi dakṣiṇasyāṁ diśi gate sati śrīpāda-nityānandena kva gatam ?

**mukundaḥ :** gauḍe | uktaṁ cedam—bhagavad-āgamana-samayam anumāya punaḥ sarvair advaita-pramukhaiḥ mayātrāgantavyam iti |

**gopīnāthācāryaḥ :** samprati dvairājyādikam api nāsti | panthāś ca sugamaḥ, guṇḍicā-yātrā ca nedīyasī, tad-āgamana-sāmagrī sarvaivāsti, kintu svāmināṁ pratyāgamana-vārtā tāvad duragāminī ced bhavati, athavā kṛtaṁ sandehena |


    dhvāntaṁ vidhura kiraṇair uditasya bhānoś


    candrasya vā jagati ke kathayanti vārtām |


    lokottarasya kila vastuna eva seyaṁ


    śailī svayaṁ svam abhitaḥ prakaṭīkaroti ||25||

tat svāmin jagannātha-devasya sāyāhna-dhūpa-samayo jātaḥ yady anumanyase | (ity ardhokte sādhvasaṁ nāṭayati |)

**śrī-kṛṣṇa-caitanyaḥ : **ācārya ! gamyatāṁ dhūpāvalokāyāham api purīśvara-svarūpābhyāṁ saha saṅkathanāya gacchāmi | (iti bhagavān niṣkṛāntaḥ |)

**gopīnāthācāryaḥ **: aho niṣkrānta eva bhagavān | tad aham api dhūpaṁ dṛṣṭvā punas tatraiva miliṣyāmi  (iti katicit padāny āvadhāti |)

**nepathye :**


    āsanne ratha-vijaye’khileśvarasya


    prāpto’yaṁ dharaṇi-patiḥ pratāparudraḥ |


    bhūyo’haṁ yati-vṛṣabhasya gaura-mūrteḥ


    pratyakṣī-karaṇa-kṛte prayanta-kṛt syāt ||26||

**gopīnāṭhācāryaḥ **: aho ayaṁ bhaṭṭācāryasyālāpaḥ śrūyate, tan mahīpālena gajapatinā samāgatam iva | bhavatāpi abhyarṇo’yaṁ ratha-mahotsavas tad ahaṁ jagannātham ālokya yāvad āgacchāmi | (iti niṣkṛāntaḥ |) 31

(tataḥ praviśati bhaṭṭācāryaḥ |)

**bhaṭṭācāryaḥ **: āgamana-sama-kālam eva yad aham āhūto’smi gajapatinā, tenonnītaṁ śrī-kṛṣṇa-caitanya-darśanārtham ayam utkaṇṭhate | (iti parikramyāvalokya ca) aho ayam avanipatiḥ | yāvad upasarpāmi | (ity upasarpati |)

(tataḥ praviśaty āsanastho rājā mahā-pātrāṇi ca |)

**rājā **(sotkaṇṭham ātma-gatam) : 


    abhūn na ceṣṭā mama rājya-ceṣṭā


    sukhasya bhogaś ca babhūva rogaḥ |


    ataḥ paraṁ cet sa na vīkṣate māṁ


    dhārayiṣye bata jīvitaṁ ca ||27||

**sārvabhaumaḥ **: antaḥ sacintita iva lakṣyate mahārājaḥ | yad upagatam api māṁ na gocarīkaroti | tat svayam eva paricīye | jayati jayati mahārājaḥ !

**rājā **(avadhānaṁ nāṭayitvā) : kathaṁ bhaṭṭācāryo’si ! ehy ehi ! (iti praṇamati |)

(sārvabhauma āśīrbhir abhinandyopaviśati |)

**rājā :** bhaṭṭācārya, niveditaṁ bhavatā bhagavate śrī-kṛṣṇa-caitanyāya ? 33

**sārvabhaumaḥ : **atha kiṁ |

**rājā :** kim ājñaptam ?

**sārvabhaumaḥ : **kiṁ kathayāmi ?

**rājā **(sa-viṣādam) **:** tadaiva mayā jñātam asti, yad bhavatā svayam upetya sahaṛṣollāsaṁ na kathitam | hā dhik !


    adarśanīyān api nīca-jātīn


    saṁvīkṣate hanta tathāpi no mām |


    mad-eka-varjaṁ kṛpayiṣyatīti


    nirṇīya kiṁ so 'vatatāra devaḥ ||28||

(kṣaṇaṁ vicintya) aye śrūyatām—


    jñātaiva tasya kila satya-giraḥ pratijñā


    sampraty aho kriyate eṣa mayāpi pakṣaḥ |


    prāṇāṁs tyajāmi kim u vā kim u vā karomi


    tat-pāda-paṅkaja-yugaṁ nayanādhvanīnam ||29||

(iti sa-bāṣpas tiṣṭhati |)

**sārvabhaumaḥ **(svagatam) **: **atibhūmiṁ gato’yam asyānurāga-para-bhāgaḥ kiṁ karomi |


    punar gatvā brūyām ahaha tad idaṁ naiva ghaṭate


    sa nirbandhas tasya draḍhiva-garima-drāghima-ghanaḥ |


    sudurvāro’py asya prathima-paṭima-prauḍhima-vaho


    mahā-rāgaḥ kaścit kam api na vijetuṁ prabhavati ||30||

tad adhunā yuktiḥ kiryate | (prakāśam) mahārāja ! samāśvasihi samāśvasihi, asty upāyaḥ ko’pi bhavan-manoratha-taroḥ phala-prasavāya |

**rājā :** jānāsi ced ucyatām |

**sārvabhaumaḥ : **yadyapi bhavato’yam anurāga-dūta eva tat-saṅgamasya kārayitā, tathāpy asmad-yuktir vartanī-bhavitum arhati |

**rājā :** ucyatāṁ kā yuktiḥ ?

**sārvabhaumaḥ **(janāntikam) **: **kevalam anurāgam eva dūtaṁ kṛtvādvitīya eva rāja-veśaṁ vihāya kenāpy avidita eva bhagavato jagannātha-devasya rathotsava-vāsare nṛtya-vinoda-pariśramam apenetuṁ vijanam ārāmam avagāhamānam ānandāsvāda-virata-bahir-vṛttikam akasmād upetya vilokayantu bhagavantaṁ bhavanta iti | ito’nyathā na tad ghaṭate | 36

**rājā **(sāśvāsam apavārya) **:** evam eva, kintu yathedaṁ bhavantaṁ vinā ko’pi na jānāti, tathā vidheyam |

**sārvabhaumaḥ : **evam eva |

(praviśya) **dauvārikaḥ :** deva ! rājadhānītaḥ kaścid ekaḥ satvaram upasanno’sti praṇidhiḥ |

**rājā :** praveśyatām |

**dauvārikaḥ **(satvaraṁ niṣkramya tam ādāya praviśya ca) **:** deva ! ayam ayam | 37

**rājā :** praṇidhe, kathaya sambhramasya kāraṇam |

**praṇidhiḥ : ** deva !


    paraḥ-sahasrāḥ sahasaiva pāre-


    citrotpalaṁ ye manujāḥ samūḍhāḥ |


    kiṁ tairthikās te paracakrajāḥ kiṁ


    śrutvaiva kolāhalam āgato’smi ||31||

**sārvabhaumaḥ : **tairthikā eva | anyathā puraiva vārtābhaviṣyat | tad anumīyate gauḍīyā evaite bhagavataḥ śrī-kṛṣṇa-caitanyasya priya-pārṣadāḥ | bhavatu, mahaty evāsau madhura-goṣṭhī-gariṣṭhānāṁ bhaviṣyati bhagavatā saha kāpi goṣṭhī | 38

(nepathye kalakalaḥ)

**sārvabhaumaḥ : **mahārāja ! satyam evāmī narendra-saras-tīraṁ samayā samāyātāh yad ayam ānanda-kolāhalaḥ śrūyate |

**rājā :** satyam evaitat |

**sārvabhaumaḥ : **mahārāja ! yadi rocate, tadā baḍabhīm āruhya paśyantu kautukam |

**rājā :** yathā rucitaṁ bhavate | (iti baḍabhīm āruhya panthānam avalokya ca) sārvabhauma! ka eṣa bhagavan-nirmālya-mālām ādāya tvaramāṇas tairthikānām abhimukhaṁ dhāvati ?

**sārvabhaumaḥ : **ayaṁ dāmodaro bhagavac-caitanyasya priya-pārṣado bhagavatā advaitādi-priya-suhṛd-āgamanaṁ śrutvā bhagavat-prasāda-mālayā puraskṛtya tān eva samānetuṁ preṣita iva lakṣyate |

**rājā :** evam asti ko’pi tatra bhagavac-caitanyānugraha-pātram ?

**sārvabhaumaḥ : **atha kiṁ | anyathā katham evaṁ syāt ? tad ājñāpaya gopīnātha-caryāhvānāya, tenaiva sarve paricīyante |

(praviśyāpaṭīkṣepeṇa) **gopīnāthācāryaḥ :** eṣo’ham asmi | tad ājñāpayatu devaḥ kiṁ vidheyam iti |

**rājā :** sārvabhauma, ādiśa |

**sārvabhaumaḥ : **bhavatāmī sarve paricīyante, tad asmān api pratyekaṁ paricāyyantām |

**gopīnāthācāryaḥ :** bāḍham | (ity upasarpati |) 41

(nepathye hari-saṅkīrtana-dhvaniḥ |)

**sārvabhaumaḥ **(ākarṇya) **: **


    saṅkīrtana-dhvanir ayaṁ purato’vibhakta-


    sarvārtha eva samabhūc charaṇa-pramodī |


    śabda-grahaṇe tad-anantaram anya-rūpo


    labdhārtha eva punar anya-vidho babhūva ||32||

**rājā **(nirūpya) **:** īdṛśaṁ kīrtana-kauśalaṁ kvāpi na dṛṣṭam |

**sārvabhaumaḥ : **iyam iyaṁ bhagava-kṛṣṇa-caitanya-sṛṣṭiḥ |

**rājā :** ācārya ! yasmai bhagavan-mālām arpitavān ayaṁ kaḥ ?

**gopīnāthācāryaḥ :** kathayāmi pratyekam | ayam advaitaḥ, ayaṁ nityānandaḥ |

**sārvabhaumaḥ : **ayaṁ paricīyate |

**rājā :** katham asau katicij janaiḥ saha pṛthag āyāti ?

**sārvabhaumaḥ : **sarvādṛtatvād anya-saṅgaṁ nehate |

**gopīnāthācāryaḥ :** ayaṁ śrīvāsaḥ | ayam ayaṁ vakreśvaraḥ | ayam ācāryaratnaḥ | ayam ayaṁ vidyānidhiḥ |

**sārvabhaumaḥ : **bālye mayā dṛṣṭāv etau |

**gopīnāthācāryaḥ :** ayaṁ haridāsaḥ | ayam ayaṁ gadhādharaḥ | ayaṁ murāriḥ | ime śrīvāsasya sahodarāḥ | ayaṁ gaṅgādāsaḥ | ayaṁ nṛsiṁhācāryaḥ | ime cānye navadvīpa-vāsinaḥ | ete mamāpy apūrvāḥ | ājñā ced bhavati, tadā jñātvā āgacchāmi |

**rājā :** tathaiva kriyatām |

**gopīnāthācāryaḥ :** yathā-rucitaṁ devāya | (iti satvaraṁ parikramya nepathya-stho bhūtvā tvaritaṁ punaḥ praviśya ca) sārvabhauma ! eṣa ācārya-purandarāh | eṣa haribhaṭṭaḥ | eṣa rāghavaḥ | eṣa nārāyaṇaḥ | eṣa kamalānandaḥ | eṣa kāśīśvaraḥ | eṣa vāsudevo mukundasya jyāyān | ayaṁ śivānandaḥ | eṣa ca nārāyaṇaḥ | eṣa vallabhaḥ | eṣa śrīkāntaḥ | kiṁ bahunā ? sarve evāmī śrī-ciatnaya-pārṣadāḥ | naiko’py atra tairthikaḥ |

**rājā :** katham amī jagannāthālayaṁ pṛṣṭhataḥ kṛtvā agrataḥ śrī-caitanya-kṛṣṇālayam eva praviśanti ? 44

**sārvabhaumaḥ : **eṣa eva naisargikasya premaṇo mahimā |

**rājā **(punar anyato’valokya) **:** aye katham ayaṁ vāṇīnātho rāmānandānujaḥ satvaraṁ pracuratarair mahā-prasādānnādibhir upasarati ?

**sārvabhaumaḥ : **hṛdayajño’yaṁ śrī-caitanya-bhagavataḥ | tad-anukta eva mahā-prasādair upacaritum etān upasarpati | 

**rājā :** bhaṭṭācārya ! muṇḍanaṁ copavāsaś ca sarva-tīrtheṣv ayaṁ vidhiḥ iti vidhi-vacanam ullāṅghyāmī adya mahā-prasādam urīkariṣyanti ?

**sārvabhaumaḥ :  **bhaṭtāraka ! sa khalv anyaḥ panthāḥ | sā tu bhagavataḥ pārokṣikī hy ājñā, iyaṁ tu sākṣātkāriṇī | tatrāpi bhagavatā sva-hastena prasādī-kriyamāṇaṁ jagannātha-prasādānnam | atra kā vipratipatti ? tathā ca—


    yadā yasyānugṛhṇāti bhagavān ātma-bhāvitaḥ |


    sa jahāti matiṁ loke vede ca pariniṣṭhitām ||33|| [bhā.pu. 4.29.47] iti |

api ca, tat karma hari-toṣaṁ yat [bhā.pu. 4.29.49] ity ukter asya toṣa evaiṣyām uddeśyo na tīrtha-yātrā phalam |

**rājā :** evam eva | kintu kathaya rathayātrā kadeti tvad-upadiṣṭo mantra eva me hṛdi lagnaḥ | tad atra nimṣa-mātro’pi kālah kalpāyata iva me |

**sārvabhaumaḥ :** paraśvaḥ |

**rājā :** kaḥ ko’tra bhoḥ | āhūyatāṁ parīkṣā-mahāpātraṁ kāśīmiśraś ca |

(praviśya) **kaścit **(praṇamya) **:** deva ! yathājñāpayasi | (iti niṣkramya tāv ādāya punaḥ praviśya ca) deva ! samprāptāv etau | 47

**rājā :** mahāpātra ! śrī-jagannātha-devasya yātrā-vidhau bhagavac-caitanya-hṛdayajñenāmunā kāśī-miśreṇa yad yad ādiśyate, tad eva mad-ādeśa iti jñātvā vyavahartavyam |

**mahāpātraḥ : **yathājñāpayati devaḥ |

**rājā :** miśra ! tvayāpi bhagavac-caitanya-cittānuvṛttir aharahar eva kāryā |

**miśraḥ :** madīyam abhīṣṭam evaitat |

**rājā :** api ca, ye’mī yāvanto gauḍāḥ samāyātāḥ santi, teṣām api yathā svācchandyena bhagavad-darśanaṁ bhavati, tathā ca vidheyam |

**ubhau :** yathājñā devasya | (iti niṣkrāntau |) 48

**rājā :** bhaṭṭācārya ! upasṛtya vilokayedam anyonya-sambhāṣaṇa-kautūhalam | sati tādṛśe’dhikāre mayaiva tādṛśa-paramānanda-bhogād avañcitena kathaṁ bhavitavyam | aham api bhaviṣyad-ratha-vijaya-kāryākārya-parikalanāyāvahito bhavāmi | (iti niṣkrāntaḥ |)

**sārvabhaumaḥ : **mamābhīṣṭam eva narapatir ādiṣṭavān | tad adhunā tathaiva karomi | (iti gopīnāthācāryeṇa katicit padāni gatvā |) aho purataḥ—


    ānanda-huṅkāra-gabhīra-ghoṣo


    harṣānilollāsita-tāṇḍavormiḥ |


    lāvaṇya-vāhī hari-bhakti-sindhuś


    calaḥ sthiraṁ sindhum adhaḥkaroti ||34||

tad upasarpāva | (ity upasarpati) 50

(tataḥ praviśati ukta-prakārāḥ sarve advaita-pramukhāḥ |)

**advaitaḥ **(puro’valokya) **:** dāmodara ! punar mālāntaraṁ gṛhītvā ko’yam āyāti ?

**dāmodaraḥ : **ayaṁ bhagavat-pārśvavartī govindaḥ |

(praviśya satvaraṁ govindo mālām arpayati | advaitaḥ sādaraṁ gṛhṇāti |)

**dāmodaraḥ :** idam idaṁ kāśī-miśrāśrama-padam, tat praviśantu |

(advaitādayaḥ praveśaṁ nāṭayanti |)

**sārvabhaumaḥ : **aho āścaryam !


    yugānte’ntaḥ kukṣer iva parisare pallava-laghor


    amī sarve brahmāṇḍaka-samudayā deva-vapuṣaḥ |


    yathā-sthānaṁ labdhvāvasaram iha yānti sam śataśaḥ 


    sahasraṁ lokānāṁ bata laghuni miśrāśrama-pade ||35|| 51

(puro’valokya) aye ! ayam asau—


    advaitendor udaya-janitollāsa-sīmātiśāyī


    śrī-caitanyāmṛta-jala-nidhī riṅgatīvottaraṅgaḥ |


    pūrṇānando’py ayam avikṛtaḥ śaśvad uccair akhaṇḍaḥ


    khaṇḍānandair api katham aho bhūyasīṁ puṣṭim eti ||36|| 52

(tataḥ praviśati yathā-nirdiṣṭaḥ śrī-caitanyaḥ purīśvara-svarūpādayaś ca | 

śrī-kṛṣṇa-caitanya upasṛtya nityānandaṁ praṇamyādvaitaṁ pariṣvajate | 

advaitaḥ praṇamya pratipariṣvajate |)

**sārvabhaumaḥ **(nirūpya) **: **


    premāraṇya-karīndrayor iha mithaḥ premṇā madotsiktayor


    anyonyaṁ kara-ghaṭṭanā-caṭulayos tāra-svaraṁ garjatoḥ |


    anyonyaṁ galad-aśru-dāna-payasā saṁsiktayor etayor


    anyonyaṁ parirambha eṣa jayatād advaita-caitanyayoḥ ||37||

(sarve itas tato bhuvi daṇḍavan namanti | bhagavān sarvān evāliṅgana-sambhāṣaṇa-darśanādibhir anugṛhṇāti | advaito’dṛṣṭa-pūrvān paricāyayati | śrī-kṛṣṇa-caitanyo’dṛṣṭa-pūrvān api tān svayam eva nāma-grāhaṁ sambodhayati |) 53

**gopīnāthācāryaḥ :** aho aticitram !


    kṣemaṁ te rāghava nanu śivaṁ vāsudeva priyaṁ te


    haṁho nārāyaṇa nanu śivānanda kalyāṇam āste |


    bhavyaṁ he śaṅkara nu kamalānanda-kāśīśvarau vāṁ


    bhadraṁ śrīkānta tava kuśalaṁ svasti nārāyaṇasya ||38||

api ca—


    iti priyoktyā madhurārdrayā śanair


    adṛṣṭa-pūrvān api dṛṣṭavat prabhuḥ |


    sambodhayaty eṣa kim īśatāthavā


    premaiva vā prāktana eṣa sarva-vit ||39|| 54

**śrī-kṛṣṇa-caitanyaḥ :** 


    adyāyaṁ me samajani mahān utsavaḥ śavaḥ paraśvo


    vānyo nīlācala-śaśadharasyotsavo guṇḍicākhyaḥ |


    tulyau yadyapy ahaha hṛdayānanda-niḥsyanda-hetu-garbha-viśeṣāṇaṁ yatrādvaita-prakaṭanam asāv utsavo me pramodī ||40|| 

(iti pratyekam advaitādīn bhagavaj-jagannātha-prasāda-mālā-candanābhyāṁ bhūṣayitvā śrī-hastena prasādānnaṁ kiñcit kiñcid dadāti |)

**sārvabhaumaḥ : **na mayedānīm upasartavyam | mām avalokya rasāntaraṁ bhavitum arhati | gata-prāyam evaitad-dina-dvayam | yātrāyāḥ sāmagrī-samavadhānāya rājñā niyukto’smi | tad adhunā tatraiva gacchāmi | ācārya tvam atraiva tiṣṭha | (iti niṣkrāntaḥ |) 55

**gopīnāthācāryaḥ **(upasṛtya) **:** jayati jayati mahāprabhuḥ !

**śrī-kṛṣṇa-caitanyaḥ :** katham ācāryo’si | ehi praṇamādvaitam | 

(gopīnāthācāryas tathā karoti |)

**advaitaḥ **(āliṅgya) **:** jānāmi bhavantaṁ viśāradasya jāmātaram |

**śrī-kṛṣṇa-caitanyaḥ :** ata eva mahottaro’yam | ācārya, vāṇīnāthena saha yuktyā sarveṣām avasthānaṁ kalpyatām |

**gopīnāthācāryaḥ :** yathājñāpayati bhagavān | (iti niṣkrāntaḥ |)

**śrī-kṛṣṇa-caitanyaḥ :** vāsudeva ! yadyapi mukundo me prāk sahacaras tathāpi tvam adya dṛṣṭo’py atiprāk-priyatamo’si | 56

**vāsudevaḥ **(sa-dainyam) **: **bhagavan ! kvāhaṁ varākaḥ, mukundas tu tavānugṛhīta eva ciram | teneśvarānugraha-kālasya janma-kālatayā kanīyān apy asau mama jyāyān eva |

**śrī-kṛṣṇa-caitanyaḥ :** śivānanda ! tvam atīva mayānurakto’sīti jānāmi |

**śivānandaḥ :**


    nimajjato 'nanta bhavārṇavāntaś


    cirāya me kūlam ivāsi labdhaḥ |


    tvayāpi labdhaṁ bhagavann idānīm


    anuttamaṁ pātram idaṁ dayāyāḥ ||41|| [stotra-ratne 21]

(iti bhūmau nipatati |) 57

**śrī-kṛṣṇa-caitanyaḥ :** rāghava ! tvam atiprema-pātram asi me |

(rāghavo’nukttareṇaiva pratyuttarayan praṇipatati |)

**śrī-kṛṣṇa-caitanyaḥ :** svarūpa ! yady ayaṁ śaṅkaro dāmodarānujas tathāpi me… (ity ardhokte dāmodaraṁ nirīkṣate |)

**dāmodaraḥ :** nātha ! mamedam atisaubhyāgyam eva | tad ayaṁ samāpyatāṁ vāk-śeṣaḥ |

**śrī-kṛṣṇa-caitanyaḥ :** svarūpa ! dāmodare sādaraḥ snehaḥ, atra tu niravakaraṁ prema, tad ayam atraiva bhavat-samīpe tiṣṭhatu | govinda ! tvayāpy asyānukūlyaṁ vidheyam |

**ubhau : **yathājñāpayati devaḥ | 58

**gopīnāthācāryaḥ **(praviśya satvaraṁ) : svāmin ! yathājñaṁ sarvaṁ susampāditam | viśeṣato gadādharasya yameśvarasya samīpe samīcīnam eva sthalaṁ sārvākālikaṁ jātam asti |

**śrī-kṛṣṇa-caitanyaḥ : **advaita ! ayaṁ dvitīyo munīndra iva purīśvaraḥ, yaḥ kila tava guroḥ priya-śiṣyaḥ | tad enaṁ praṇama |

(advaitas tathā karoti | sarve tathaiva praṇamanti |)

**śrī-kṛṣṇa-caitanyaḥ :** ācāryādvaita ! ayam ayaṁ svarūpaḥ, svaṁ rūpam asyāstīti nirukter avikṛta evāyaṁ mama hṛdayam evāyam iti jānīthāḥ | 59

**advaitaḥ :** evam eva | (iti praṇamati | sarve praṇamanti |)

**gopīnāthācāryaḥ :** bhagavann ājñāpyatām amīsāṁ viśrāmāya |

**śrī-kṛṣṇa-caitanyaḥ :** ācārya ! svayam evocyatām, yāhīti kathaṁ mayā vaktavyam |

(advaitādaya iṅgitaṁ buddhvā niṣkrāntāḥ |) 60

**śrī-kṛṣṇa-caitanyaḥ : **svāmin purīśvara ! praṇayin svarūpa ! adyāhaṁ pūrṇo’smi |

**svarūpaḥ : **svāmin !


    īśaraḥ svena pūrṇo’pi pārṣadair eva pūryate |


    pūrṇo’pi rajanī-nātho rikta evoḍubhir vinā ||42||

tad āgaccha, sāyāhno jātaḥ | bhavantam antareṇa purīśvaro’py akṛta-bhikṣa eva |

**śrī-kṛṣṇa-caitanyaḥ :** evam eva | (iti niṣkrāntāḥ |)

**nepathye :** 


    śatadhṛtir api dhṛti-hīnaḥ sahasra-nayano’pi paramāndhaḥ |


    nīlagirīndu-syandana-yātrā-sandarśanautkaṇṭhyāt ||43||

**gopīnāthācāryaḥ **(ākarṇya) : aho muhūrtam iva gataṁ dina-dvayam, yad ayaṁ rathayātrā-prasaṅgo bhaṭṭācāryeṇa prastūyate, tan nibhālayāmi | (iti kiyad dūraṁ gatvā) aho citram !


    mūrtās traya iva vedāḥ śambhos trīṇīva nayanāni |


    tisra ivāmara-sarito dhārāḥ purato raha-trayī sphurati ||44|| 62

**punar nepathye **: 


    āyāto’dya rathotsavasya divaso devasya nīlācalā-


    dhīśasyādya puro naṭiṣyati nijānandena gauro hariḥ |


    viśrāntiṁ naṭanāvasāna-samaye kartādya jātī-vane


    hantādyaiva manorathaḥ saphalatāṁ yāsyaty ayaṁ mādṛśaḥ ||45||

**gopīnāthācāryaḥ :** hao gajapater mahārājasyālāpa iva śrūyate, tad avadhātavyam avaśyam idam | (iti nirūpya) satyam evāyaṁ bhaṭṭācāryeṇa saha saṅkathayann utkaṇṭhate mahārājaḥ | paśyāmi ko vilambo jagannātha-rathārohaṇasya | (iti paśyati |)

(nepathye kāhalādi-nirghoṣaḥ |) 63

**gopīnāthācāryaḥ **(nirūpya) **:** aho !


    hṛdayam iva mahaḥ samādhi-bhājām


    udaya-girer iva śīrṣam uṣṇa-raśmiḥ |


    ayam akhila-dṛśāṁ rasāyana-śrī


    ratham adhirohati nīlaśaila-nāthaḥ ||46|| 64

(punar nirūpya)


    advaitādyair akhila-suhṛdāṁ maṇḍalair maṇḍyamāno


    gāyadbhis taiḥ katibhir aparaiḥ śrī-svarūpa-pradhānaiḥ |


    śrīmad-vakreśvara-mukha-sudhāviṣṭa-bhūyiṣṭha-bandhuḥ


    sindhuḥ premṇām ayam iha narīnarti gauro yatīndraḥ ||47|| 65

(nepathye kalakalaḥ)

**gopīnāthācāryaḥ **(saharṣam) :


    gauḍākhyai ratha-karṣibhir jana-cayair ādāya vāme kare


    helollāsita-pīna-rajju-paṭalī-saṅkarṣaṇa-vyājataḥ |


    sthāyaṁ sthāyam aho kvacid drutataraṁ dhāvaty amandaṁ kvacid


    dhāvaṁ dhāvam aho sthitaḥ sthirataraṁ svecchā-vaśaḥ syandanaḥ ||48|| 66

(punar nepathye saṅkīrtana-kolāhalaḥ |)

**gopīnāthācāryaḥ **(ālokya sakautukam) :


    pracalita jagannāthe gauro’pasarpati sammukhāt


    sthitavati jagannāthe gauraḥ prasarpati tat-puraḥ |


    atikutukināv evaṁ devau parasparam utsukau 


    kalayata iva krīḍāṁ nīlācaelndra-maṇīśvarau ||49||

(punar nibhālya) aho—


    sthitavati balagaṇḍī-maṇḍapasyopakaṇṭhaṁ


    bhagavati jagadīśe śānta-nṛtyo yatīndraḥ |


    upavanam anugacchan pārṣadaiḥ premavadbhiḥ


    saha jayati nitānta-śrāntito viśramāya ||50||

tad adhunā narapatināpi gūḍha-veśena tatrābhisartavyam iti bhaṭṭācāryasyeṅgitena jñātam asti | tad aham api satvaram upasarpāmi | (ity upasarpati |) 67

(tataḥ praviśati nṛtyānandānubhava-niṣpando nimīlita-nayano nayanābhirāma upavana-maṇḍapam adhyāsya prasāryamāṇa-lolac-caraṇa-kamala-nāla-daṇḍa-yugalo gala-locana-jala-dhauta-vakṣāḥ sākṣād iva premānandaḥ śrī-kṛṣṇa-caitanyaḥ pratitaru-mūlam ekaikam upaviṣṭās tūṣṇīkāḥ pārṣadāś ca |)

**bhagavān : **athāta ānanda-dughaṁ padāmbujaṁ haṁsāḥ śrayerann aravinda-locana [bhā.pu. 11.29.3] (iti ślokārdham eva bhūyo bhūyaḥ pramīlita-nayana evaṁ paṭhati |)

**gopīnāthācāryaḥ **(ālokya) : aho premānandāsvāda-mahimā devasyānubhūtasya nṛtya-kālina-bhagavat-kṛṣṇa-sākṣātkārānandasya brahmānandato’pi camatkāra-kāraṇatvaṁ carvaṇayāsvādayati | atheti—uccāvaca-śāstra-sakala-pratipādyāvabodha-parisamāptau | ata iti brahmānandād api camatkāra-kāratvāt | haṁsā sārāsāra-viveka-caturāḥ padāmbujaṁ śrayeran | kutaḥ ? ānanda-dugham iti svānubhūtānanda-māhātmyāsūcanam idam | (parito’valokya) aho ita eva sarve parama-bhāgavatāḥ | tathā hi—


    nispandam ujjvala-rucaḥ suśikhāḥ supūrṇa-


    snehās tamaḥ-kṣaya-kṛtaḥ pratiśākhi-mūlam |


    ābhānti śobhana-daśās ta ime mahānto 


    nirvāta-maṅgala-mahotsava-dīpa-kalpāḥ ||51||

bhavatu, atraiva kvāpi nibhṛtam upaviśya rājñāḥ praveśaṁ pratipālayāmi | (iti tathā karoti |) 69 

(tataḥ praviśati tyakta-rāja-veśaḥ parihita-dhauta-vasana-yugalo rājā |)

**rājā **(sotkaṇṭham) **:**


    utkaṇṭhā-bhara-tarkayor balavator ācchādanaṁ kurvatī


    mām uccais taralīkaroti caraṇau hā dhik kathaṁ stabhnutaḥ |


    haṁho daiva parīkṣayādya bhavataḥ prāya-parīkṣā mama 


    prāṇānām api bhāvinī nahi mama prāṇeṣu ko’pi grahaḥ ||52||

(iti śanaiḥ śanaiḥ parikrāmati |)

**gopīnāthācāryaḥ **(rājānaṁ nirvarṇya) : aho citram !


    prabhāva-mātraika-nṛdeva-cihno


    vīro rasaḥ supta ivāyam agre |


    ānanda-śaṅkā-bhaya-tarka-miśraḥ


    kṛcchreṇa vinyasati pāda-padmam ||53||

(paritaḥ sarve ātmagatam) aho maṅgala-sūtra-mudrita-karo’yaṁ rājā pratāparudraḥ, katham ayaṁ gṛhīta-tapasvi-veṣo’kasmād upasarpati | svāminām udvego bhāvī | tad avalokayāmaḥ kim ayaṁ karotīti | 70

(rājā śanair itas tato’valokayan sahasaivopasṛtya dolāyamānaṁ bhagavac-caraṇa-kamala-yugalaṁ parigha-dīrghābhyāṁ dorbhyāṁ dṛḍhataram āliṅgati |)

**sārvabhaumaḥ **(ālokya) **: **ato mahān ayam anarthaḥ | nimīlayan-nayana-kamalena svānandāveśa-vivaśena bhagavatāyam alakṣita eva yad bhagavac-caraṇa-kamale dadhāra | tad asya na vidmaḥ kiṁ bhāvi |

**bhagavān **(svānanda-stha eva nimīlitākṣa evānibhālanenaiva gāḍhaṁ pariṣvajya) **:**


    ko nu rājann indriyavān mukunda-caraṇāmbujam |


    na bhajet sarvato-mṛtyur upāsyam amarottamaiḥ || [bhā.pu. 11.2.2]

(iti punaḥ punaḥ paṭhati |)

**gopīnāthācāryaḥ** : aho kautukam !


    sāhasaṁ kva ca guṇāya kalpate


    kvāpi dūṣaṇatayā ca sidhyati |


    sāhasena yad akāri bhūbhujā


    tat tapobhir akhilaiś ca nāpyate ||55|| 71

(punar nibhālya)


    mahāmallair yasya prakaṭa-bhuja-vakṣaḥsthala-taṭī-


    viniṣpeṣād bhugnāsthibhir iva vidadhre vikalatā |


    sa evāyaṁ mādyat-kari-vara-karākrānta-kadalī-


    taru-stambhaākāro’py ajani bhagavad-bāhu-dalitaḥ ||56|| 72

(nepathye kalakalaḥ | bhagavān rājānaṁ parityajya tat-kalakalākalita-ratha-prasthāna-satvaraḥ punar jagannātha-didṛkṣayā tathā-vidha-svānandatva eva niṣkrāmati | sarve yathāyathaṁ tam anu niṣkrāmanti |)

**gopīnāthācāryaḥ **(upasṛtya) : mahārāja ! jagannātha-darśanārthaṁ gato devaḥ | samprati bhavanto’pi calitum arhanti |

(ity ānanda-tandritaṁ rājānam ādāya niṣkrāntaḥ |

iti niṣkrāntāḥ sarve |) 73

iti pratāparudrāgraho nāma aṣṭamo’ṅkaḥ 

||8||

(9)


    


# navamo’ṅkaḥ

(tataḥ praviśati kinnara-mithunam |)

**puruṣaḥ : **priye ! gata-gatebhyo'pi saṁvatsarebhya aiṣamaḥ[^86] khalu jagannāthasya guṇḍicotsavaḥ parama-ramaṇīyo dṛṣṭaḥ |

**strī: **kahaṁ bia ? [*katham iva?*]

**puruṣaḥ : **asminn abde tu mūrtimad-ānandenaiva kanaka-giri-gaureṇa yatīndra-veśa-dhāriṇā bhaktāvatāreṇa bhagavatā śrī-kṛṣṇa-caitanyena mahotsavo'yaṁ saruasatvena parama-ramaṇīyo vihitaḥ |

**strī :** haddhī haddhī | ahaṁ kathaṁ saṅge ṇa ṇīdā ? mae daṭṭhuṁ ṇa pāridaṁ ? [*hā dhik hā dhik! ahaṁ kathaṁ saṅge na nītā ? mayā draṣṭuṁ na prāptam ?*]

**puruṣaḥ :** priye ! āgāminy abde darśanīyo bhavatyā |

**strī :** āgamiṇi adde jai ebbaṁ hoi |  [*āgaminy abde yady evaṁ bhavati |*]

**puruṣaḥ :** priye ! itaḥ prabhṛti tenātraiva sthātavyam |

**strī :** ettha ko ṇiamo ? [*atra ko niyamaḥ ?*]

**puruṣaḥ :** jānāmi tattvam |

**strī :** kadhaṁ jāṇīdaṁ ? [*kathaṁ jñātam ?*]

**puruṣaḥ :** parasparaṁ kathayatāṁ taj-janānāṁ taj-janānāñcita-caritra-vidāṁ kathayaiva |

**strī :** kerisī sā kahā ? [*kīdṛśī sā kathā ?*]

**puruṣaḥ : **priye ! śrūyatāṁ, asya trividha eva lokānugraha-prakāraḥ |

**strī :** keriso tiṇṇa viho? [*kīdṛśas trividhaḥ ?*]

**puruṣaḥ :** ekaḥ sākṣātkārī, dvitīyaḥ para-hṛdaya-praveśa-lakṣaṇaḥ, tṛtīyaś cintana-mātrāvirbhāva-rūpaḥ |

**strī :** vivareia kahehi | [*vivṛtya kathaya |*]

**puruṣaḥ : **ye khalu puruṣottama-kṣetrāgamana-samarthās teṣāṁ sākṣātkārī | tathā hi, pratisaṁvatsaraṁ sa-raṁhaso nānā-deśataḥ sarve jagannātha-darśanato'pi tad-darśana-baddhotkaṇṭhā adṛṣṭa-pūrvā aśruta-pūrvāḥ paraḥ-sahasrāḥ prāṇina upatiṣṭhanti |

**strī :** tado tado ?

**puruṣaḥ : **tatas teṣu gauḍīyāḥ priyāḥ, gauḍīyānāṁ madhye ye’tipriyāḥ śataśaḥ dṛṣṭavantas te’py adṛṣṭavanto’pi śubhādṛṣṭavantaḥ | yathāmī—


    narahari-raghunandana-pradhānāḥ


    katicana khaṇḍa-bhuvo’py akhaṇḍa-bhāgyāḥ |


    prathamam imam adṛṣṭavanta ete


    pratiśaradaṁ puruṣottamaṁ labhante ||1||


    kulīna-grāmīṇā api guṇarājānvaya-bhuvo


    janā rāmānanda-prabhṛtaya ime deva-suhṛdaḥ |


    tathā nyāyācāryādaya upacita-prema-sarasā


    mahā-vidvāṁso’mī pratiśaradam atropagāminaḥ ||2||

bhagavan-nāma-nyāyācāryas tu puruṣottama eva bhagavac-caitanya-darśanākāṅkṣī yāvaj-jīvaṁ sthitaḥ | evam eṣāṁ sākṣād anugrahaḥ | āgamanāsamarthānāṁ tu para-hṛdayam āruhyānugrahaḥ kriyate | hṛdayāroha-yogyās tu advaita-nakula-brahmacaryādayaḥ |

**strī :** kiñci kadhehi | [*kiñcit kathaya |*]

**puruṣaḥ : **advaitāroha-vārtā tu prathīyasī, tat kathanaṁ bahu-kāla-sādhyam | nakula-brahmacāri-hṛdayārohaḥ śrūyatām |

**strī :** kadhehi abahidamhi | [*kathaya avahitthāsmi |*]

**puruṣaḥ : **asti kaścid ambu-grāme parama-vaiṣṇava ājanma-brahmacārī nakulo nāma | tasyaikasmin divase graha-grastasyeva kasyām api daśāyām utpannāyām ānandāśru-pulaka-nirbharasya darśana-mātreṇaiva sarveṣāṁ hṛdaya-kuhare śrī-caitanyāveśo’yam asya jāta iti pratyayam utpādayata eva katicid aho-rātrā gatāḥ | 6

**strī :** tado tado ?

**puruṣaḥ :** tad anu—


    gaura-tviṣā kapiśayan kakubhaḥ samantād


    ānanda-bhoga-parilopita-bāhya-vṛttiḥ |


    ābāla-vṛddha-taruṇair atha lakṣa-saṅkhyair


    lokair abhūt praṇayibhiḥ paripūjyamānaḥ ||3|| 7

**strī :** tado tado ?

**puruṣaḥ :** tato daivāt tasmin kāle tatra gatena bhagavac-caitanya-pārṣadena śivānandena tam udantam atyanta-sandihymānatayāśrutya didṛkṣuṇā manasi kṛtam—aho kim etasya darśanena sākṣād eva mayā dṛṣṭo’sti bhagavān | tam āloka-sukha-sadṛśaṁ kim asya darśanena bhaviṣyati sukham ? naiva | iti vartamānena punar manasi kṛtaṁ—aho yady ayaṁ sarva-loka-bahir-vartamānaṁ māṁ svayam evāhūya sva-samīpaṁ nītvā māmakam iṣṭa-mantraṁ prakhyāpayati, tadā satyam evātra tasyāveśo jātaḥ iti cintayitvā prasāriṇyo jana-samūhasya bahiḥ sthitavati śivānande yāvad āveśaṁ tūṣṇīṁ sthito’py asau | kaḥ ko’tra bho dūre vartamānaḥ śivānanda āhūyatām iti nideśa-mātreṇa dhāvadbhir eva katibhir itas tato nāma-grāhaṁ vicinvadbhir atidūre sthitaṁ tam ādāya tan-nikaṭam āyayau | anantaraṁ ca tena gaditam—śivānanda ! bhavatā manasi vicāritaṁ yat tad ākarṇyatām—bhavadīya iṣṭa-mantraś catur-akṣaro gaura-gopāla-devatākaḥ ity ākalayya tena nirṇītaṁ satyaiveyaṁ pratheti | 8

**strī :** ajja-utta ! tīo keriso ? [*ārya-putra, tṛtīyaḥ kīdṛśaḥ ?*]

**puruṣaḥ :** tṛtīyas tu cintana-mātrāvirbhāvo yaḥ so’pi śrūyatām | ekadā tasyaiva śivānandasya bhāgineyaḥ śrīkānta ekaka eva prathamaṁ śrī-puruṣottamam āgatya bhagava-caitanya-caraṇau dadarśa | tasminn eva samaye kautuka-vaśāt purīśvara-svarūpādi-samakṣaṁ śrī-bhagavatā kiñcij jagade jagad-eka-bandhunā—śrīkānta ! asminn abde advaitādayo dayoddhurā vaktavyās te yathā nāyānti, mayaiva tatra gantavyam iti | api ca, śivānando’pi bhavan-mātulo vaktavyaḥ—pauṣe māsi tatropasannena mayā bhavitavyam | tatra jagadānando’sti, tatraiva bhikṣā kartavyā iti nivṛttena śrīkāntena bhagavat-sandeśe kathite sati sarve’dvaitādayaś calanodyamāc chithilībabhūvuḥ | śivānandas tu bhagavad-āgamanam abhilaliṣiṣur bhagavad-bhikṣāyām idaṁ lagiṣyatīti kṛtvā bhagavat-priyatvena vāstuka-vāstuka-dalī-garbhottha-kaṇiśādi-sāmagrī-samavadhānāya sthitavān | 9

**strī :** tado tado ?

**puruṣaḥ :** tato daivād godāvarītaḥ samayātena rāmānanda-rāyeṇoparodhito bhagavān na gantum īṣṭe |

**strī :** tado tado ?

**puruṣaḥ : **tato’sau śivānandaḥ śrī-nṛsiṁhānanda-brahmacārīti prathitaḥ parama-yogīndraṁ sākṣān nṛsiṁham iva pradyumna-brahmacāritvena pūrva-khyātāv api bhagavataiva nṛsiṁhopāsanā-siddhatvena nṛsiṁhānanda iti kārita-saṁjñaṁ samaye samuvāca—svāmin ! āyāsyāmīti kṛtvā bhagavān nāyātaḥ | vāstuka-śākam avalokya mano-duḥkham eva jāyate | 10

**strī :** tado tado ?

**puruṣaḥ :** tatas tenoktaṁ—mayaivānetavyo dina-dvayam apekṣyatām iti | tat-prabhāvajño’sau tathaiva śraddadhe | sa ca nṛsiṁhānando nṛsiṁhānando’pi taṁ samayam ārabhya samādhi-stho dina-dvayābhyantare śivānandam āhūya—aye bhagavac-caitanyo rāghavālaye samānīto’sti | prātar atrāgamiṣyati | mayaiva paktavyam | bhikṣā ca dātavyā | iti śrutvā tasminn api tathodyukte sati svayam uṣasi kṛta-snānaḥ śucitaro bhūtvā pāke pravṛttaḥ | svecchā-pūrvaṁ yatheṣṭam eva pecivān | anantaraṁ tasminn eva rasamaye samaye śrī-caitanyasya jagannāthasya nṛsiṁhasya ca pṛthak pṛthak trayo bhogā vibhajya niṣpāditāḥ | anantaraṁ tat-tan-nāmnā samarpya bahir bhūya nimīlita-cakṣur-āntareṇa cakṣuṣā paśyati trīn eva bhogān eka eva bhagavān bhuṅkte | anantaraṁ sañjāta-mahānando galad-aśru-dhāraḥ sāravam uccaiḥ praṇayāmarṣa-kṛpākṣepam idaṁ bhadraṁ bho bhadraṁ jagannāthena saha tavaikyam ato jagannāthasya bhogo bhujyatāṁ nāma | mama nṛsiṁhasya bhogaḥ kathaṁ bhujyate ? nṛsiṁho’dya mayāyam upoṣita ity uccair ākrandaṁ śivānandenoktam—svāmin ! katham ākruśyate ? iti |

**strī :** tado tado ?

**puruṣaḥ : **tatas tenoktam—tava gosvāminā caitanyena bhoga-trayam eva bhuktam | nṛsiṁhasyopavāso jātaḥ iti |

**strī :** tado tado ?

**puruṣaḥ : **tataḥ śivānandenoktam—svāmin ! nṛsiṁhārtham anyā bhoga-sāmagrī kartavyeti | tathā kṛte svastho babhūveti sthite śivānandasya saṁśayo jātaḥ—kim etenāveśa-vaśād evoktam athavā satyam eva iti manasi kṛtvā punar anyasmin saṁvatsare puruṣottamam āsādya bhagavac-caitanya-savidhe gataḥ | prasaṅgato nṛsiṁhānandasya tan-mahima-kathane’vāntara-bhūtā pāka-kriyā tasyātisamīcīnety api vadati bhagavati sarveṣu sandihāneṣu mayā gate saṁvatsare pauṣe māsi tasya bhikṣā kṛtā | tatra tasya pāka-kauśalaṁ jñātam ity ukte punaḥ sarve sandigdhā eva sthitāḥ | śivānandas tu niḥsandeho babhūveti vyākhyātas te trividho’nugraha-prakāraḥ |

**strī :** accariaṁ accariaṁ ! tā edaṁ pi kadhehi | rāmāṇandeṇa kahaṁ tattha ganduṁ ṇiseho kido ? [*āścaryam āścaryam ! tad idam api kathaya | rāmānandena kathaṁ tatra gantuṁ niṣedhaḥ kṛtaḥ *?] 

**puruṣaḥ : **priye ! sa tāvad bhagavato’tipraṇayī tad-vicchedaṁ na sahate | tena tad-uparodhān mathurāṁ jigamiṣur api varṣa-dvayam adya śva iti kṛtvā vilambito bhagavān | 

**strī :** ado barāṁ ettha jjeba baṭṭissadi | ahabā mahurāṁ gamissadi | [*ataḥ param atraiva sthāsyati | athavā mathurāṁ gamiṣyati *|]

**puruṣaḥ : **priye, adhunā tu ciram anunīya tam eva rāmānandaṁ tenānumataṁ gauḍa-vartmany eva gantum udyato’sti |

**strī :** ajja-utta, puṇo ettah āamissadi ? [*ārya-putra, punar atra āgamiṣyati *?]

**puruṣaḥ : **atha kim |

**strī :** ettha atthi saṁdeho | jado mahurā kkhu edassa piaṭṭhāṇaṁ | [*atrāsti sandehaḥ | yato mathurā khalv asaya priya-sthānam *|]

**puruṣaḥ :** yadyapy evaṁ, tathāpi—


    āpāmaraṁ prāṇina uddidhīrṣor 


    nīlācalendor atibhāram etam |


    laghūkariṣyan puruṣottama-stho


    bhūyo’pi bhāvī puruṣottamo’yam ||4||

**strī :** āṁ hoi, ebaṁ hoi | [*āṁ, bhavati evaṁ bhavati* |]

**nepathye : **bhattācārya ! kathaṁ rāmānandenāsmin karmaṇi kṛtānumatiḥ |

**puruṣaḥ :** priye ! śrutam idaṁ yad abhihitaṁ mayā tad evādhunā tad-viccheda-vidhuro gajapatir api sārvabhaumena saha saṅkathayann āste | tad āvām api bhagavantaṁ nīlācala-candraṁ gānenopasthātuṁ gacchāva | (iti niṣkrāntau)

– praveśakaḥ –

(tataḥ praviśaty āsana-stho rājā sārvabhaumaś ca |)

**rājā : **bhaṭṭācārya, rāmānandasyāgraha-pāśa-granthi-śaithilyenaiva bhagavān prasthitaḥ |

**sārvabhaumaḥ :** īśvareṇa sārdhaṁ kim adhiko haṭhaḥ kartuṁ śakyate | tathāpi varṣa-dvayam eva vilambitaḥ |

**rājā : **bhaṭṭācārya, rāmānandena me mahān evopakāraḥ kṛtaḥ | tathā hi—


    ānīto rājadhānyāḥ pathi puru-karuṇaḥ kāritaṁ cekṣaṇaṁ me


    sparśaḥ pādāmbujasya vyadhita mama durāpo’pi samyak sukhāpaḥ |


    vāk-pīyūṣaṁ ca sānugraham atimadhuraṁ pāyitaṁ śrotra-peyaṁ


    yan nābhūd bhūri-yatnais tad ajani sahasā śūnyam antas tathāpi ||5||

**sārvabhaumaḥ : **mahārāja ! rāmānando hi bhāgavatottama eva | tathā hi—praṇaya-rasanayā dhṛtāṅghri-padmaḥ, sa bhavati bhāgavata-pradhāna uktaḥ [bhā.pu. 11.2.55] iti | tenāsya bhagavān vaśa eva | atas tad-uparodhena bhagavatā tvayetādṛśo’nugrahaḥ kṛtaḥ |

**rājā :** rāmānandena kiyad dūram anuvrajitavyam ?

**sārvabhaumaḥ : **bhadraka-paryantam iti śrutam |

**rājā :** svāminaḥ saṅge kiyantaś calitāḥ ?

**sārvabhaumaḥ : **purīśvara-dāmodara-jagadānanda-gopīnātha-govindādyāḥ pañcaṣā eva |

**rājā :** hanta—


    yadyapi jagad-adhīśo nīla-śailasya nāthaḥ 


    prakaṭa-parama-tejā bhāti siṁhāsanasthaḥ |


    tad api ca bhagavac chrī-kṛṣṇa-caitanya-deve


    calati punar udīcīṁ hanta śūnyā trilokī ||6||

**sārvabhaumaḥ : **rājan ! nirupadhi-premṇo hīdṛśaḥ prakāraḥ |

**rājā :** asmadīyaḥ ko’pi na gataḥ prabhor anupadam ?

**sārvabhaumaḥ : **rājan, premṇaivedam ucyate | kva tasya tvadīya-janāpekṣā, tathāpi tavādhikāraṁ yāvat tava lekham ādāya pūrvam eva kaścid gato’sti, kariṣyati ca sa eva sarva-samādhānam |


    prativasati navīnāvāsam agre vidhāya


    partigṛham upacārair bhūribhiḥ pūrayitvā |


    kṛta-suvacanam uccais tatra tathābhiyuktaiḥ


    pada-viharaṇa-khedaṁ dhunvate te viśantaḥ ||7||

bhagavāṁs tu rāmānandasya kṛtir iyam ity eva jānāti |

 (praviśya) **dauvārikaḥ : **deva ! rāmānandādayo dvāram adhitiṣṭhanti |

**rājā :** tvaritam ānīyatām |

**dauvārikaḥ :** yathājñāpayati | (iti niṣkramya tān ādāya praviśati |)

**rājā **(sādaram upaveśya) : kathaya kiyad dūraṁ bhavān anugato devam |

**rāmānandaḥ :** ita ito nivartasveti pratipada-mukto’pi bhadraka-paryantam anugatavān asmi | mahārāja, dustyajo hi vyavahāra-mārgaḥ, yataḥ—


    tam api parama-dīnoddhāri-kāruṇya-sindhuṁ


    śiva śiva parihāya tvad-bhiyaivāgato’ham |


    katham ahaha na jātas tatra me deha-pātaḥ 


    kuliśa-kaṭhina-mūrter hā yato’haṁ nivṛttaḥ ||8||

**sārvabhaumaḥ :** rāmānanda ! tvam atidhīro’si katham evam uttāmyasi | īśvaro hi tathāvidha-līla eva vraja-vāsino vihāya mathurāṁ gatāh | punas tato’pi dvāravatyāṁ, punas tato’pi kvacit kvacit | tatratyāḥ kathaṁ sahanti sma tad-viraham | yadyapi duḥsaha eva tad-virahas tathāpi sa evaṁ taṁ sāhayate | tad alam anuśocanena | rājānam adhunā sāntvayitum arhasi, na punaḥ sva-kheda-prakaṭanena khedayitum |

**rājā** : kathaya |

**rāmānandaḥ : **bhavad-adhikāraṁ yāvad bhavadīyā eva gacchanti | tad-ūrdhvaṁ madīyāḥ pathi prajñā eva gauḍa-rāṣṭra yāvad yāsyanti kecit teṣāṁ kiyad dūrata evāgamiṣyanti | kecid dūrataraṁ yāsyanti |

(praviśya) **dauvārikaḥ : **deva mahāprabhum anuvrajanto ye rāyasya manujāś calitāḥ santi, teṣāṁ kim antaḥ samāyātāḥ |

**rājā : **praveśyantām avicāreṇaiva |

(dauvārikas tathā karoti |)

(praviśya) **puruṣaḥ : **jayati devaḥ |

**rāmānandaḥ : **kathayata re ! kiyad dūraṁ bhagavanto gatāḥ ?

**puruṣaḥ :** kuliyā-grāmaṁ yāvat |

**rājā **(sārvabhauma-mukhaṁ nirīkṣate |) 

**sārvabhaumaḥ : **deva ! navadvīpa-pāre pāra-gaṅgaṁ kaścana tan-nāmā grāmo’sti |

**rājā : **āmūlaṁ kathaya |

**puruṣaḥ :** deva, ito devādhikāraṁ yāvat tāvat tava prabhāveṇaiva nirvāhita-vartma-saukayrā acaṅkramaṇenaiva sarve gatavantaḥ | gauḍa-sīmni praveṣṭuṁ trayaḥ panthānaḥ | dvayaṁ ruddham ekas tu jala-durgaḥ | tam evoddiśya calite sati tat-sīmādhikārī turṣko’ruṣkoṣakāra iva sarveṣāṁ marmahā mahā-madyapo durvṛtta-cakra-cūḍāmaṇiḥ—ito deśādye gacchanti teṣāṁ durgatiḥ kriyate iti śrutvā sarveṣām eva bhayam utpannam | mahā-prabhave ko’pi na śrāvayati | asmat-sīmādhikāriṇoktaṁ—atra kriyān vilambaḥ kriyatāṁ yāvan mayānena sandhiḥ sandhīyate ity etāvat kaścana samakālam eva tasyaiva kaścid asmat-sīmādhikāriṇaḥ samīpam āgataḥ |

**rājā : **tatas tataḥ ?

**puruṣaḥ :** tato’nenoktam—tri-caturaiś ced āyātu nāmeti śrutvā tathaivāgato bhagavat-pāda-samīpa-bhūmau nipatitaś ciraṁ praṇanāma | tataḥ sarvair uktam—bhagavan ! asya sāhāyyenaiva sukhena gantuṁ śakyate | enaṁ prati kṛpāvalokaḥ kriyatām iti tad-anurodhena taṁ prati kṛta-dṛk-pāte bhagavati sa yavanaḥ pulak,āśru-gadgada-svaro bhavan graha-grasta iva jātaḥ | tato gopīnāthācāryeṇoktam—aye mahāprabhur ayaṁ sukhena kathaṁ calati ?

**rājā : **tatas tataḥ ?

**puruṣaḥ : **tatas tenoktaṁ kiyad dūraṁ bhavadbhir gantavyam | tad anu gopīnāthenoktam—gantavyaṁ tāvat pāṇīya-hāṭī-paryantam idānīm |

**rājā : **tatas tataḥ ?

**puruṣaḥ :** tataḥ—


    praphulla-romā galad-aśru-dhāraḥ


    sa-gadgadaṁ kiñcid asau jagāda |


    aho madīyaṁ mahad eva bhāgyaṁ


    devasya sāhāyya-vidhau bhaveyam ||9|| iti |

sakala-sajjana-nāvikair vāhyamānā navīnā taraṇir madhya-gṛha-śālinī punaḥ prakṣālitā kṣaṇenādhinadi samānāyitā | anantaraṁ naukāntaraṁ svayam apy āruhya bhagavanta enām adhirohantv iti nigadite devena saha sarve tām āruruhuḥ | atha sa eva jalacara-dasyu-bhaya-nivāraṇāya svayam agresaro bhūtvā mantreśvaram uttīrya picchanadā-grāma-paryantam āgatavān | nivṛtti-samaye bhagavatā jagannātha-prasāda-manoharākhya-modakāḥ prasādīkṛtāḥ | tān avāpya hariṁ vadety āviṣṭo bhūtvā mahā-bhāgavata-daśām āpannaḥ |

(rājā vismayaṁ nāṭayati |)

**sārvabhaumaḥ :** evam eveśvarasya līlā | tathā hi—


    asthāne’pi prathayati kṛpām īśvaro’sau svatantraḥ 


    sthāne’py uccair janayatitarāṁ nūnam audāsyam eva |


    rāmo devaḥ sa guham akarod ātmanīnaṁ sakhāyaṁ


    kṛṣṇaḥ stotraiḥ praṇamati vidhau hanta maunī babhūva ||10||

**rājā : **tataḥ ?

**puruṣaḥ :** tad-ājñayā bhagavat-kīrtanaṁ kurvantas te nāvikās tathā taraṇim avāhayanta yathaikenāhnā pāṇīya-hāṭī-grāme samuttīrṇāḥ smaḥ |

**rājā :** tatra ko vartate ?

**sārvabhaumaḥ : **rāghava-paṇḍitaḥ |

**puruṣaḥ :** tato yad abhūt tad āścaryam |

**rājā **: katham iva ?

**puruṣaḥ :** deva !


    yāvad devo na sura-saritas tīra-sīmānam āptas


    tāvat sarvaṁ janam ayam abhūd dhanta kiṁ tad bravīmi |


    kiṁ tatrāsīd ahaha dharaṇī-dhūlayo loka-rūpāḥ


    kiṁ tārā vā manuja-vapuṣaḥ petur ūrvyāṁ nabhastaḥ ||11||

evaṁ gaṅgā-taṭataḥ kaṣṭenaiva tad-vāṭīm abhyāyayau devaḥ |

**rājā : **tatas tataḥ ?

**puruṣaḥ :** tatas tāṁ rajanīṁ tatraiva gamayitvā paredyavi nau-vartmanaiva calitavān |


    atho avicchinna-śubha-pravāhā


    nirantarāyā capalormi-hastā |


    nirantaraṁ viṣṇupadāvatārā 


    gaṅgeva dīrghā jana-paṅktir āsīt ||12||

tataḥ kumāra-haṭṭe śrīvāsa-paṇḍita-vāṭyām abhyāyayau | tatra ca gaṅgā-tīrād vāṭī-paryanta-gamane 


    yatra yatra padam arpayatīśas 


    tatra pāda-rajasāṁ grahaṇāya |


    prāṇi-pāṇi-patanena sa panthā 


    hanta garta-maya eva babhūva ||13||

tatrottīrṇa eva bhagavati jagadānandaḥ śivānandālaye bhagavad-agocara eva gatavān | tatra tena ciram eva sthitam iti tad āsaktyā bhagavān atrānetavya iti racanā-vaiśiṣṭyam api kṛtavān |

atha—


    prācīrasyopari viṭapināṁ sarva-śākhāsu bhūmau


    rathyāṁ rathyām anu pathi pathi prāṇiṣu prāptavatsu |


    uccair uccair vada harim iti prauḍha-ghoṣeṣu devo


    rātrī-śeṣe tarim adhi śivānandānītaḥ pratasthe ||14|| 

tato jagadānandenobhayoḥ pārśvayoḥ kadalī-stambha-pūrṇa-kumbha-mukula-dīpāvalībhiḥ suracanāviśeṣeṇa śivānanda-vāṭī-paryantam abhimaṇḍitaṁ vartmārūḍhaḥ smita-sumadhura-vadano jagadānanda-kṛtam iti manyamāno vāme vāsudeva-vāṭī-patham api tathā-vidham ālokya kim ito’gre gantavyaṁ kim ita iti sandihāno vāsudevenoce—bhagavan ! agrataḥ śivānanda-vāṭīm evālaṅkuru iti | tathā kurvāṇā jagadānandena dhārita-caraṇāmbujas tadīya-bhagavad-gṛhaṁ praviṣṭaḥ | anantaraṁ tac-caraṇodakaṁ gṛha-paṭalopari kiñcid vikīrya kiyad antaḥ-pure parijanebhyo jagadānandenaiva dattam | anantaraṁ muhūrtaṁ sthitvā vāsudeva-vāṭīm āgatya kṣaṇam avasthāya punas taraṇim āruhya calitavati bhagavati caraṇa-jala-grahaṇārtham ākaṇṭha-magnānāṁ janānāṁ yad-vaiyāgryaṁ jātaṁ tad avalokya bhagavatas tathā karuṇā jātā yathā sarvair eva caraṇa-jalaṁ prāptam āsīt | tatas taṭa-vartmanaiva sarva-lokāś calitā na ke’pi nivavṛtire |

**rājā : **tatas tataḥ ?

**puruṣaḥ : **tato’dvaita-vāṭīm abhyetya haridāsenābhivanditas tathaiva taraṇī-vartmanā navadvīpasya pāre kuliyā-nāma-grāme mādhava-dāsa-vāṭyām uttīrṇavān | navadvīpa-lokānugraha-hetoḥ sapta-dināni tatra sthitavān | tatra ca navadvīpāt pāra-gamane |


    ya ātaraḥ kākiṇikaika-mātra 


    āsīt prativyakti sa tu krameṇa |


    baṁhīyasīṣv apy atha nauṣu so’’bhūt


    kārṣāpaṇānām adhikādhiko’pi ||15||

api ca—


    durgaṁ badhnāti vaṁśair dṛḍhatara-vipulair mādhavo yan-niśāyāṁ


    tat-prātaś cūrṇa-bhāvaṁ vrajati jana-ghaṭā-ghaṭṭanena krameṇa |


    saptāhāny evam eva vyajani janimatāṁ darśanautkaṇṭhya-bhājāṁ


    saṅghaṭṭo yatra devaḥ svayam amara-dhunīṁ snātum īśo’pi neśaḥ ||16||

evaṁ sapta-dināni tatra sthitvā punas taṭa-vartmanaiva calitavān |


    sa yatra yatropasasāra devo 


    vṛttāntataḥ prāk tata eva lokāḥ |


    tatas tato bhūr api bhūri bhugnā


    viśiṣya vismāpayate phaṇīndram ||17||

śrutaṁ ca gauḍeśvarasya rājadhānyāḥ pāre-gaṅgaṁ calato bhagavataḥ paścād ubhayoḥ pārśvayoś calantīṁ loka-ghaṭām ālokya gauḍeśvaro gaṅgā-taṭa-ghaṭamānopakāri-kāmā rūḍho vismitaḥ kim idam iti yadā pṛṣṭavāṁs tadā keśava-vasu-nāmnā tad-amātyena kathitam—śūra-trāṇa, śrī-kṛṣṇa-caitanyo nāma ko’pi mahā-puruṣaḥ puruṣottamān mathurāṁ prayāti | tad-didṛkṣayā amī lokāḥ sañcaranti iti | tatas tenāpy uktam—ayam īśvaro bhavati yasyaivaṁvidhaṁ lokākarṣaṇam iti | ataḥ paraṁ ca śrutam | tataḥ kiyad dūraṁ gatvā punaḥ pratyāvṛtto na tena pathā mathurāṁ gamiṣyati, api tu puruṣottamam āgatyaa vana-pathenaiveti na jānīmaḥ satyam asatyaṁ vadati |

**nepathye : **satyaṁ bho satyam |


    āgataś ca sahasā sa ekako 


    nīlaśaila-tilakaṁ vilokya ca |


    loka-saṅkula-bhiyā vanādhvanā


    nihnutaḥ sa mathurāṁ jagāma ca ||18||

**rājā **(sa-vismayam) : kāśī-miśrasya svara iva śrūyate | tad āhūyatām |

(praviśya satvaram) **kāśī-miśraḥ : **deva, ayam ayam anāhūta evāgataḥ |

**rājā : **kathaya kiṁ tattvam idam |

**kāśī-miśraḥ : **satyam eva loka-bhiyā tato’pi nivṛttaḥ | tato’pi kenāpy avidita eva calitavān | 

**rājā :** sārvabhauma ! asmākaṁ tu samaḥ panthāḥ viccheda-duḥkhasya tulya-phalatvāt | ekākinas tasya nirvāhaḥ kathaṁ bhavatu |

**kāśī-miśraḥ :** bhikṣā-yogyāḥ kiyanto viprāḥ preṣitāḥ santi | bhagavatā tu tan na jñāyate |

**rājā :** sādhu miśra, sādhu ! kim apy uktvā gatam ?

**kāśī-miśraḥ :** āgata-prāyo’ham iti |

**rājā :** tat kiṁ dinaṁ bhaviṣyati ? bhaṭṭācārya! jaṅghā-jīvinaḥ kiyanto gacchantu, yathā bhagavato vārtāṁ prāpayanti |

**sārvabhaumaḥ :  **ucitam evaitat |

**rājā : **kāśī-miśra ! mahāpātraṁ candaneśvaraṁ mad-ājñāṁ samādiśa, yathaiva karoti |

**kāśī-miśraḥ :** deva ! parīkṣā-mahāpātraṁ nivedya mayaiva tathā kāritam asti | katicid āgata-prāyā eva | 

(praviśya) **dauvārikaḥ :** deva ! mahāprabhor vārtā-hāriṇo dvāri vartante |

**rājā :** praveśyantām |

(dauvārikas tathā karoti |)

(praviśya) **vārtā-hāriṇaḥ : **jayati jayati devaḥ !

**rājā : **kathayata kiṁ jānīta |

**vārtā-hāriṇaḥ : **sarvam eva jānīmaḥ |

**rājā :** kathyatām |

**vārtā-hāriṇaḥ : **


    pratyāvṛttaḥ sa madhupurato dṛṣṭa-vṛndāvana-śrīḥ


    kuñje kuñje taraṇi-tanayā-kulataḥ kḷpta-keliḥ |


    gatvā govardhana-giri-varaṁ kānane kānane ca 


    bhrāntvā bhrāntvā dina-katipayaṁ vartmanīśo vyaloki ||19||

**rājā :** are ! vṛndāvane kiṁ kiṁ kṛtaṁ bhagavatā taj jānāsi ?

**vārtā-hāriṇaḥ : **atha kiṁ | tat-saṅge mamāgatānāṁ keṣāṁcid bhāgya-bhājāṁ mukhataḥ śrutam |

**rājā : **kathyatām |

**vārtā-hāriṇaḥ : **


    āvirbhāvād avadhi sa nijānanda-vṛndaika-kando


    yadyapy uccaiḥ prathayatitarāṁ tad-vikāra-prakāram | 


    vṛndāraṇyopagama-samaye hante te te taraṅgā


    vṛddhiṁ prāpur yad upari vacaś cittayor na praveśaḥ ||20||

tathā hi--


    kvacana ca yamunā-vanānta-lakṣmīm


    avakalayann anurakti-mukta-kaṇṭham |


    vilapati parirabhya lobhya-bāhuḥ


    pratilatikaṁ pratiśākhi so’khileśaḥ ||21||

api ca—


    naicikī-nicaya-vīkṣaṇa-modād


    unmadaḥ skhalitavān galad-aśruḥ |


    syandamāna-sura-sindhur ivāsīd


    vāta-bhagna iva meru-taṭāntaḥ ||22||

**rājā :** tatas tataḥ ?

**vārtā-hāriṇaḥ : **tatas taiḥ kathitam—


    mada-mudita-mayūra-kaṇṭha-kāṇḍa-


    dyutim abhivīkṣya kutaścid apy akasmāt |


    skhalati luṭhati vepate virauti dravati 


    viṣīdati hanta mūrcchatīśaḥ ||23||

api ca—

	kvāpi vatsa-kulam uccala-pucchaṁ


    dhāvamānam anuvīkṣya vanāntaḥ |


    kaṇṭakāvalini vartmani sadyo


    vīkṣitāṅgam abhitaḥ skhalatīśaḥ ||24||

**rājā :** tatas tataḥ ?

**vārtā-hāriṇaḥ : **tataḥ—


    kuñja-sīmani kadāpi yadṛcchā-


    mūrcchayā nipatitasya dharaṇyām |


    ālihasti hariṇā mukha-pheṇān


    apibanti śakunā nayanāmbhaḥ ||25||

kadāpi—


    patayālur asāv upety kāyām


    api govardhana-bhūdharasya devaḥ |


    anurāga-sudhābdhi-madhya-magno


    na hi bhugno’pi bahir vyathāṁ viveda ||26||


    anuvanam anukuñjam īkṣyamāṇe


    rudati vibhāv anurakti-mukta-kaṇṭham |


    rurudur iva latāś ca śākhinaś ca


    dvija-mṛga-rājir abhāji mūrcchayaiva ||27||

api ca—


    vilapati karuṇa-svareṇa deve


    jaladhara-dhīra-gabhīra-niḥsvane’pi |


    ciram anuvilapanti bāṣpa-kaṇṭhāḥ


    kvacana ca lāsyam apāsya nīlakaṇṭhāḥ ||28||

evam atyanurāga-vaikalyād īśvaratvenaiva dhāryamāṇa-dehaṁ tam ālokayadbhiḥ puṇyavadbhir balabhadra-bhaṭṭācāryādibhir aho anartho’yam āpatita iti cintayadbhir balād iva vṛndāvanān niṣkāsito bhagavān iti na cira-kālāvasthitis tatra tasyeti | tataś ca—


    yaḥ prāg eva priya-guṇa-gaṇair gāḍha-baddho 'pi mukto


    gehādhyāsād rasa iva paro mūrta evāpy amūrtaḥ |


    premālāpair dṛḍhatara-pariṣvaṅga-raṅgaiḥ prayāge


    taṁ śrī-rūpaṁ samam anupamenānujagrāha devaḥ ||29||

**rājā :** sārvabhauma ! priya-vṛndāvano’pi katham asau svalpam eva kālaṁ tatravatasthe ?

**sārvabhaumaḥ : **jagannāthena tad-viraham asahamānena samākṛṣṭa iva | api ca—


    priya-svarūpe dayita-svarūpe


    prema-svarūpe sahajābhirūpe |


    nijānurūpe prabhur eka-rūpe


    tatāna rūpe svavilāsa-rūpe ||30||

**rājā :** tatas tataḥ ?

**vārtā-hāriṇaḥ :** tataś ca vārāṇasyām—


    candraśekhara iti prathitasya


    kṣmāsurasya bhavane bhuvaneśaḥ |


    prāktanaiḥ sukṛta-rāśibhir asya


    pratyapadyata tadā sa yatīndraḥ ||31||

**rājā :** tatas tataḥ ?

**vārtā-hāriṇaḥ : **tadānīntaṁ tu—


    tam etya paśyety anurāga-pūrvaṁ


    viśveśvaro viśvam iva nyayuṅkta |


    kuto’nyathā tāvati tulya-kāle


    tulya-kriyaḥ sarva-jano babhūva ||32||

api ca—


    brahmacāri-gṛhi-bhikṣu-vanasthā


    yājñikā vrata-parāś ca tam īyuḥ |


    matsaraiḥ katipayair yati-mukhyair


    eva tatra na gataṁ na sa dṛṣṭaḥ ||33||

**rājā :** sārvabhauma ! kim iti tathāvidhānām api tādṛśaṁ mātsaryam ?

**sārvabhaumaḥ :  **mahārāja ! yāvan manojayo na bhavati, tāvad eva bhagavatī matsaratā na kañcid api muñcati |

**rājā :** tatas tataḥ ?

**vārtā-hāriṇaḥ :** tataś ca—


    gauḍendrasya sabhā-vibhūṣaṇa-maṇis tyaktvā ya ṛddhāṁ śriyaṁ


    rūpasyāgraja eṣa eva taruṇīṁ vairāgya-lakṣmīṁ dadhe |


    antar-bhakti-rasena pūrṇa-hṛdayo bāhye 'vadhūtākṛtiḥ


    śaivālaiḥ pihitaṁ mahā-sara iva prīti-pradas tad-vidām ||34|| 

**rājā :** tatas tataḥ ?

**vārtā-hāriṇaḥ :** 


    taṁ sanātanam upāgatam akṣṇor


    dṛṣṭa-mātram atimātra-dayārdraḥ |


    āliliṅga parighāyata-dorbhyāṁ


    sānukampam atha campaka-gauraḥ ||35||

**rājā :** katham iva tasya darśanaṁ jātam ?

**vārtā-hāriṇaḥ :** śrutam idaṁ tan-mukhād eva |

**rājā :** kathyatām |

**vārtā-hāriṇaḥ :** 


    autkaṇṭhyaika-puraḥ-sarāḥ prathamato ye yānti nāthāgrato


    niṣkrāmanti ta īśa-nāma-niratāḥ sāsrāḥ saromodgamāḥ |


    yātāyātavatāṁ kramaṁ vigaṇayaṁs tat-pāda-dhūlīr juṣan


    sarvajñena bahiḥ sthito bhagavatā kair apy ahaṁ nāyitaḥ ||36||

**rājā :** tatas tataḥ ?

**vārtā-hāriṇaḥ :** tataś ca na me priyaś caturvedī [itihāsa-samuccaye] ity ādi paṭhitvā satvaram avatīryāyaṁ dorbhyāṁ parirabdha iti |

**rājā :** tatas tataḥ ?

**vārtā-hāriṇaḥ :** tatas tatraiva kāpi kiṁvadantī śrutā |

**rājā :** kāsau ?

**vārtā-hāriṇaḥ :**  


    puruṣottamam etya taiḥ punar


    gamayitvā katicid dināny api |


    ramitaiḥ prabhuṇaiva tad-girāpy


    atha vṛndāvanam eva gaṁsyate ||37||

**rājā :** kiṁ devena sahaiva vā kiṁ paścāt ?

**vārtā-hāriṇaḥ :** paścād eva bhaviṣyati, yato vārāṇasīta ekākinaiva bhagavatā calitam iti dṛṣṭam | anyad api tatra kim api śrutam |

**sārvabhaumaḥ : **kiṁ tat ?

**vārtā-hāriṇaḥ :** 


    kālena vṛndāvana-keli-vārtā


    lupteti tāṁ khyāpayituṁ viśiṣya


    kṛpāmṛtenābhiṣiṣeca devas


    tatraiva rūpaṁ ca sanātanaṁ ca ||38||

**rāmānandaḥ : **samucitam evaitat |

(nepathye dūrato jaya-jayety uccaiḥ kolāhalaḥ |)

**sarve **(samākarṇya) : aye samāgata iva bhagavān śrī-kṛṣṇa-caitanyaḥ, yad ayam apūrvaḥ kolāhalaḥ śrūyate |

**punar nepathye :**


    adyāsmākaṁ saphalam abhavaj janma-netre kṛtārthe


    sarvas tāpaḥ sapadi virato nirvṛtiṁ prāpa cetaḥ |


    kiṁ vā brūmo bahulam aparaṁ paśya janmāntaraṁ no


    vṛndāraṇyāt punar apagato nīla-śailaṁ yatīndraḥ ||39||

**rājā :** kim aparaṁ vilambadhve ? tatraiva gacchāma | (iti sarve niṣkrāntāḥ |)

(tataḥ praviśati śrī-kṛṣṇa-caitanyas tat-kālopanatau paramānanda-purī-svarūpau ca | parite didṛkṣopanatāḥ kāśīmiśrādayaś ca |)

**śrī-kṛṣṇa-caitanyaḥ **(purīśvaraṁ prati) : svāmin !


    tīrtha-dvayaṁ yad api tulyam idaṁ mahāntaḥ 


    kāśyādayo’pi purataḥ kaluṣāpahāri |


    ānandadāḥ kila tathāpi mahānta eva 


    yad yuṣmad-īkṣaṇa-sukhaṁ hi sukhāyate naḥ ||40||

ato hi tvādṛśāṁ saṅgas tīrthāntara-sevanād api paramo ramya iti śīghram evāyātam |

**purīśvaraḥ :** asti tādṛśaṁ no bhāgadheyam | yad atikālaṁ bhagavad-viraha-dava-dahanena na gadghāḥ smaḥ | 

(satvaram upasṛtya sārvabhauma-rāmānandau daṇḍavat praṇamataḥ, 

śrī-kṛṣṇa-caitanyas tāv āliṅgati |)

**kāśīmiśraḥ :** svāmin ! jagannātha-vallabhāvakāśānantaraṁ śrī-jagannāthaḥ śiśayiṣur api bhagavantaṁ pratīkṣate | tat tvaritam eva tam avalokayantu | 

**śrī-kṛṣṇa-caitanyaḥ** : ehi purīśvara ! ehi | (iti sarvaiḥ saha niṣkrāntaḥ |)

(iti niṣkrāntāḥ sarve |)

iti śrī-śrī-caitanya-candrodaye śrī-mathurā-gamano nāma 

navamo’ṅkaḥ 

||9||

(10)




### daśamo’ṅkaḥ


# mahā-mahotsavaḥ

(tataḥ praviśati kaścid vaideśikaḥ |)

**vaideśikaḥ **: śrutaṁ mayā pratyabdam eva guṇḍicā-samaye advaitācāryādayaḥ sarve śrī-kṛṣṇa-caitanya-darśanārthaṁ gacchanti | teṣām abhibhāvakatayā śivānanda-nāmā kaścit tasyaiva bhagavataḥ pārṣado vartmanaḥ kaṇṭakāyamānānāṁ ghaṭṭa-pālānāṁ ghaṭṭa-deyādi-nighna-vighna-nivāraka ācāṇḍālam api pratipālya nayati | tad aham api tam anusandadhāmi yathā tasya saṅga eva gamyate | (iti katicit padāni gatvā |) aye, purato’yaṁ samīcīno jana ālokyate tad ayam eva praṣṭavyaḥ | (ity upasarpati |) 

(tataḥ praviśaty advaita-sevakaḥ kaścid gandharva-nāmā |) 1

**gandharvaḥ **: aye, niyukto’smi svāminādvaitena | yathā—


    āyātaḥ puruṣottamasya gamane kālaḥ śubho’yaṁ vayaṁ


    yāmaḥ satvaram eva samprati śivānandas tvayā bhaṇyatām |


    prasthānasya dinaṁ vidhāya likhatu kvaikatra sarve vayaṁ


    gacchantaḥ sahasā bhavema militāḥ paścāt purobhāvataḥ ||1||

tad aham upaimi (iti parikrāmati |)

**vaideśikaḥ **(upasṛtya) **: **bhrātaḥ ! kva yāsi ?

**gandharva-nāmā: **(āyāta iti padyaṁ paṭhati |)

**vaideśikaḥ** (saharṣam ātma-gatam) : yac chrutaṁ mayā tad avitatham eva | tathāpi pṛcchāmi | (prakāśam) bhrātaḥ, aparicitaṁ pratipālya sa kiṁ nayati ?

**gandharva-nāmā: **bhrātaḥ ! kukkuro’pi tena pratipālya nīto’sti kiṁ punar mānuṣaḥ |

**vaideśikaḥ : **bhrātaḥ ! kathaya kīdṛśaṁ tat ? 2

**gandharva-nāmā: **bhagavato mathurāgamanāt pūrvam ekasminn abde sarveṣu paraḥ sahasreṣu lokeṣu calitavatsu kaścit kukkuro’pi ropita-yādṛcchikecchaḥ śivānanda-nikaṭe calitaḥ | śivānando’pi saṅge saṅge calantam ālokya sa-śraddham evānusandhatte, prativasati samaye’nucchiṣṭam evānnaṁ tasmai prayacchati, yatra nady-ādi-pāraṁ tatra tad-arthaṁ pṛthag yatheṣṭa-mātaraṁ dattvā nāvam ārohayati | so’pi tad-anupadam eva pratyahaṁ calati | evaṁ vartmanas tribhāga-paryantaṁ gate kutrāpi divase tad-bhakṣyam annaṁ vismṛtya bhṛtyena na dattam | paścāt tam anavalokya—aho adya śune bhakṣyaṁ na dattam ity anutapatā svayam itas tato nāma-grāham āhvayatāpi na tasya darśanaṁ labdham | tad-avadhi puruṣottama-paryantam eva na dṛṣṭaḥ | paścān manaḥ kaṣṭataram evāsya jātam |

tad anu daiva-gatyā puruṣottame samuttīrṇaṁ tam eva śvānaṁ jaladhi-tīropakaṇṭham ekākina upaviṣṭasya bhagavataś caitanyasya samīpe dṛṣṭvā śivānandaḥ sāparādham iva praṇamya dūre sthito’valokayati | bhagavān jagannātha-prasāda-nārikela-śasyaṁ khaṇḍaśaḥ prakṣipya dadāti | kṛṣṇaṁ brūhīti ca vadati | sa caikaikaṁ bhakṣayati kṛṣṇa kṛṣṇa kṛṣṇety api vadati | tad-apūrvam ālokya śivānandaḥ punas taṁ praṇamya svāparādhaṁ kṣamāpayati sma | punas tad-avadhi so’pareṇa na kenāpy adṛśyanta | manye tenaiva śarīreṇa rūpāntaraṁ labdhvā lokāntaraṁ prāptaḥ | 3

**vaideśikaḥ:** bhrātaḥ ! adya me śubho divasaḥ | yad iyaṁ śrī-kṛṣṇa-caitanya-kathā karṇātithir jātā | yo devaḥ kukkuram api bhagavan-nāma grāhayāmāsa tasya nṛ-lokaṁ prati yat-kṛpā bhaviṣyati tat kim uta ? tad bhrātaḥ pathi gaccchatām eṣāṁ vartma-kaṇṭaka-bhūtā ghaṭṭa-pālāḥ kīdṛśaṁ vyavaharanti ?

**gandharva-nāmā:** bhrātaḥ, śrūyatām |


    prabhāvād eva devasya pratyabdam anugacchatām |


    yātāyāta-sukhaṁ bhūri sarveṣām eva niścitam ||2|| 4

tathā kvacanābde kaṣṭaṁ ca bhavati |

**vaideśikaḥ:** kīdṛśaṁ tat ?

**gandharva-nāmā:** kvacanābde sarveṣu mad-īśvara-prabhṛtiṣu paraḥ-sahasreṣu janeṣu caliteṣu saphala-janābhibhāvakena śivānandenāpi sa-parikareṇa calitam | sa eva pratighaṭṭaṁ mad-īśvarādi-gaṇa-varjaṁ yāvanto gacchanti tāvatām eva ghaṭṭa-deyasya pratibhavī-bhūtvā svayam eva janaṁ prati yatra yal lagati  tasya nirṇayānurūpaṁ paricchedyaṁ dattvā yāti, lokāḥ sukhaṁ gacchanti, evaṁ gacchatsu satsu remuṇā-janapade ghaṭṭa-pālānām adhikārī kaścid gajapater amātyo gajapati-mahārāje  dakṣiṇāṁ diśam īyuṣi svatantraḥ san tatraivāgataḥ | tena durātmanā laṅghita-maryādena karaṁ vardhayitvā pratyekaṁ janān vigaṇayya gatānām abdānām api tat krameṇaiva lekhayitvā puñjībhūtaṁ śulkam ādātuṁ śivānandaḥ kāṣṭha-nigaḍena baddhaḥ | tad-bandhane sarva eva mad-īśvarādayaḥ paramodvignā akṛtāhnikā eva tasthuḥ | 5

**vaideśikaḥ:** tataḥ ?

**gandharva-nāmā:** tato rāter yāma-dvaye gatte tenaiva pāmareṇa śivānando yaṣṭi-dhārakeṇa kenacid anucareṇājuhuve | sa tadānīṁ paramodvigna āsīt | kadācid ayaṁ praharatīti caitanya-caraṇaṁ stutvā vallabhena saha tat-purata īyivān | anantaraṁ suptotthitaṁ dīpikā-dhāribhir bahubhiḥ parivṛtaṁ vīkṣya vibhayāṁ cakāra | anantaram amātyena pṛṣṭaḥ | aye, tvaṁ saparikaraḥ samāyāto’si anenoktam | atha kiṁ | punaḥ sa ūce—tvaṁ kasya lokaḥ ? anenoktam—śrī-kṛṣṇa-caitanyasya | punas tenoktam—tvaṁ caitanyasya, ahaṁ jagannāthasya | jagannātha-caitanyayoḥ ko mahān ? anenoktam—mama tu kṛṣṇa-caitanya eva mahān | ity ākarṇya prīti-sumukho bhūtvā sāparādha iva—aye mayā svapno dṛṣṭaḥ | śrī-kṛṣṇa-caitanyo mām uktavān madīyo lokas tvayā baddho’titvaritam eva mucyatām iti | tad ayam aparādho me kṣantavyaḥ | tava kiṁcid api dātavyaṁ nāsti sukhena prātar utthāya sarvaiḥ saha gamyatām ity uktvā dīpikā-dhāriṇau dvāv uktavān asya parikaro yatra vartate tatrāyaṁ sthāpyatām iti | tathāyāte tadā sarve’smad-īśvarādaya āhnikam ārabdhavantaḥ | 6

**vaideśikaḥ:** aho vicitraiva caitanya-devasya karuṇā prabhāva aiśvaryaṁ ca |

**gandharva-nāmā: **tvaṁ kuto’si ?

**vaideśikaḥ:** aham uttara-rāḍhataḥ |

**gandharva-nāmā: **katham ekākī ?

**vaideśikaḥ:** narahari-dāsādibhir ahaṁ preṣitaḥ |

**gandharva-nāmā: **kim-artham ?

**vaideśikaḥ:** kadāsau puruṣottamaṁ ganteti jñātum |

**gandharva-nāmā: **tad ihaiva mad-īśvarālaya-nikaṭe tiṣṭha | yāvad ahaṁ jñātvā samāgacchāmi | anye kecid daśajanā bhavān iva tatra calanto mad-īśvareṇaiva sthāpitāḥ | mayaiva saha yūyaṁ yāsyatha iti | 7

**vaideśikaḥ:** kathaṁ teṣu bhavad-īśvarasya tādṛśānugraho jātaḥ |

**gandharva-nāmā: **teṣv ekaḥ parama-madhuro loka-locana-rasāyanam iva navīna-vayā ramaṇīya-rūpaḥ sahajāvatīrṇa-śrī-kṛṣṇa-prema-rasa-bāhyāntara-sarasaḥ śrīnātha-nāmā dvija-kula-candraḥ | tam atilobhanīyaṁ dṛṣṭvā mad-īśvaraḥ paramaṁ pipriye | uktaṁ ca mayā rahasi śrī-kṛṣṇa-caitanyaṁ—bhavān darśayiṣyate mānya-saṅge gantavyam iti | gṛhatas tad-anurodhena māsam ārabhya daśānām eva yoga-kṣemaṁ karoti |

**vaideśikaḥ:** bhavatv aham ihaiva sthitvā bhavantaṁ pratīkṣe |

**gandharva-nāmā: **aham api śivānandam anusarpāmi | (ity ubhau niṣkrāntau |) 8

– viṣkambhakaḥ –

(tataḥ praviśati śivānandas tat-saṅge yiyāsavaḥ  kiyanto’nye ca |)

**śivānandaḥ **(tatraikaṁ prati)**: **aye tvaṁ kuto’si ?

**saḥ :** mahātman ! govardhana-dāsenāhaṁ tvat-samīpaṁ preṣitaḥ |

**śivānandaḥ :** āṁ jñātam | raghunātha-dāsoddeśārthaṁ gamiṣyati bhavān |

**saḥ :** atha kim |

**śivānandaḥ :** kiṁ tad-uddeśena ? 9

**saḥ :** mahāśaya ! sa tvayā paricīyate ?

**śivānandaḥ : **śrūyatām—


    ācāryo yadunandanaḥ sumadhuraḥ śrī-vāsudeva-priyas


    tac-chiṣyo raghunātha ity adhiguṇaḥ prāṇādhiko mādṛśām |


    śrī-caitanya-kṛpātireka-satata-snigdhaḥ svarūpānugo


    vairāgyaika-nidhir na kasya vidito nīlācale tiṣṭhatām ||3||

api ca—


    yaḥ sarva-lokaika-manobhirucyā


    saubhāgya-bhūḥ kācid akṛṣṭa-pacyā |


    yatrāyam āropaṇa-tulya-kālaṁ


    tat-prema-śākhī phalavān atulyaḥ ||4||

tathāpy āgaccha mayaiva pratipālya netavyo’si | yāvad advaita-devājñā na labhyate tāvad eva vilambaḥ | (iti cintayati |) 10

(tataḥ praviśati gandharvaḥ |)

**gandharva-nāmā : **aye, ayam ayaṁ śivānandaḥ | tad yāvad upasarpāmi | (ity upasarpati |)

**śivānandaḥ **(puro’valokya): aye! purato’yam ācārya-gosvāmino bhṛtya iva lakṣyate | tad bhadraṁ jātam | yad arthaṁ cintyate tad eva sampannam | (upasṛtya |)

**gandharva-nāmā : **mahāśaya ! ājñāpayati bhagavān advaita-gosvāmī bhavantam |

**śivānandaḥ :** avahito’smi | kathyatām |

**gandharva-nāmā : **āyātaḥ | (ity ādi punaḥ paṭhati |)

**śivānandaḥ :** aham api tad-ājñāṁ pratīkṣamāṇa evāsmi | 11

**gandharva-nāmā : **viśeṣaḥ kaścid asti |

**śivānandaḥ :** ko’sau ?

**gandharva-nāmā : **asminn abde snāna-yātrā na draṣṭavyeti |

**śivānandaḥ :** abhīṣṭam evaitad akhilasya | tat sādhaya bhagavanto jñāpyantām | ayam ahaṁ dināni nirdhārya caraṇāntikaṁ gacchann asmi | tāvad ahaṁ śrīvāsa-paṇḍita-prabhṛtibhir nirṇetuṁ tatra gacchāmi | tvam api sādhaya | (iti niṣkrāntāḥ |)

(tataḥ praviśaty apaṭīkṣepeṇa sārvabhaumaḥ |)

**sārvabhaumaḥ :** yadyapi bhagavato’sminn arthe nānumatir jātā, tathāpi haṭhād evāhaṁ vārāṇasīṁ gatvā bhagavan-mataṁ grāhayāīti haṭhād eva tatra gacchann asmi | na jāne kiṁ bhavati | yadyapi bhagavata icchādhīnaiva karuṇā, tathāpi karuṇā-paratantratvaṁ tasyeti kadācit karuṇāpi svatantrā bhavatīti karuṇāyā eva sāhāyyena yad bhavati, tad eva bhaviṣyati | 

(iti parikrāmam puro’valokya |) aho yad amī ekatra samupacitā anekaśo nānā-deśīyā janāḥ puro dṛśyante, tad amī tairthikā eva | 

(punar nirbhālya |) aye sarva eva gauḍīyāḥ | (punar nirūpya) ayam ayam advaitācāryaḥ | ayam ayaṁ nityānandāvadhūtaḥ | ayam ayaṁ śrīvāsaḥ | ayam ayaṁ haridāsaḥ | ayam ayaṁ gadādhara-dāsaḥ | ime govinda-ghoṣādayaḥ | eṣa makaradhvajaḥ | eṣa kāśīnāthaḥ | ete narahari-pramukhāḥ | ete kulīna-grāmīṇā rāmānandādayaḥ | ete nityānanda-pārṣadā gaurīdāsādayaḥ | kiṁ bahunā, sarve śrī-caitanya-pārṣadā eva samāgacchanti | tad bhadram eva jātam | adyātraiva sthitvā pratyekam ete sambhāṣaṇīyāḥ | (ity upasarpati |)

(tataḥ praviśanti bhagavad-darśanārthaṁ prasthitā advaitādayaḥ |)

**advaitaḥ :** aye purataḥ sārvabhauma iva dṛśyate | ko’rthaḥ ?

**sārvabhaumaḥ :** (upasṛtyādvaitaṁ praṇamati | evam anyān api dūre haridāsaṁ vilokya |) kula-jāty-anapekṣāya haridāsāya te namaḥ | (haridāso dūre’pasarpan sasādhvasaṁ praṇamati |)

**advaitaḥ : **sārvabhauma ! bhavati kathaṁ śrī-kṛṣṇa-caitanya-padāravindasya viccheda urīkṛtaḥ ?

**sārvabhaumaḥ :** evam eva | (iti sarvaṁ kathayati |)

**advaitaḥ : **haṁho adyātraiva sarve viśrāmyantu | bhaṭṭācāryeṇa saha goṣṭhī kartavyā |

**sarve : ** yathā rucitaṁ bhavadbhyaḥ | (iti yathāyathaṁ vāsaṁ kurvanti |)

**śrīkāntaḥ:** (śivānandaṁ prati) bho mātula-mahāśaya ! aham agre yāmi, yadi vo’numatir bhavati |

**śivānandaḥ :** yathā-sukhaṁ sādhaya |

(śrīkāntaḥ praṇamya niṣkrāmati |)

**advaitaḥ: **ehi bhaṭṭācārya ehi | vāsaṁ kṛtvā samaye sarvaṁ śrotavyam | (iti niṣkrāntāḥ |)

(tataḥ praveśitaḥ svarūpa-govindau |)

**svarūpaḥ :** śrutaṁ gauḍataḥ sarve’dvaitādayaḥ samāgacchanti |

**govindaḥ :** atha kim | samprati tān madhya-vartmani parityajya śrīkānto’dhunaiva samāyātaḥ |

**svarūpaḥ :** kvāsau ?

**govindaḥ : **mahāprabhuṇā saha saṅkathayann āste |

**svarūpaḥ :** tadāvām api śṛṇuvaḥ | (iti upasarpataḥ |)

(tataḥ praviśati sukhopaviṣṭaḥ purīśvareṇa saha mahāprabhuḥ | kiyad dūre śrīkāntaś ca |)

**mahāprabhuḥ :** śrīkānta ! kathaya ke ke samāyānti ?

**śrīkāntaḥ : **prabho ! sarva eva tvadīyāḥ | asminn abde na ko’pi tatra vartate | adṛṣṭa-śrī-caraṇāś ca kecit |

**svarūpaḥ **(upasṛtya)**: **jayati jayati mahāprabhuḥ |

**mahāprabhuḥ :** ehy ehi svarūpa ! (iti sva-samīpam upaveśayati |) 

(śrīkāntaḥ svarūpaṁ praṇamati |)

**mahāprabhuḥ :** śrīkānta ! tatas tataḥ ? ke te’dṛṣṭa-pūrvāḥ ?

**śrīkāntaḥ :** prabho ! advaitācāryasya putrā viṣṇudāsa-gopāladāsādayaḥ | anyaś cādvaita-saṅge kaścid akhila-jana-priyaḥ śrīnātha-nāmā |

**mahāprabhuḥ :** katham asau śivānanda-saṅgaṁ tyaktā tat-saṅge āyāti ?

**śrīkāntaḥ :** tenoktam—mayā nibhṛte bhavān mahāprabhoḥ samīpe nītvā tad-viśeṣānugrahaṁ grāhayitavyaḥ iti tad-āśvāsena |

**mahāprabhuḥ **(vihasya svarūpaṁ prati)**:** śrūyatām—


    advaitopāyanam idam atisvādu bhāvīti kāryaṁ


    premaitasmin kim api bhavatāpy atra maitrī svarūpa |


    tvaṁ cāsmin śaṅkara sumadhuraṁ bhāvam udbhāvayethāḥ


    sarveṣāṁ hi prakṛti-madhuro hanta tylyena yogaḥ ||5||

**ubhau:** yathājñāpayati devaḥ |

**mahāprabhuḥ : **punaḥ ke ?

**śrīkāntaḥ : **vāsudevāpatyaṁ mātulasya putrau |

**mahāprabhuḥ :** tau dṛṣṭa-pūrvau |

**śrīkāntaḥ :** kanīyāṁs turyaḥ so’dṛṣṭa-śrīcaraṇaḥ |

**mahāprabhuḥ **(purīśvaraṁ prati): svāmin, tava dāsaḥ |

**śrīkāntaḥ :** prabho, evam eva |

**mahāprabhuḥ :** tatas tataḥ ?

**śrīkāntaḥ :** rāmānanda-vasor apatyam | evam anye’pi |

**mahāprabhuḥ :** svāmin purīśvara !  haṁho svarūpa ! asminn abde eteṣāṁ kṛte khalv amī mad-darśanaṁ lapsyante |

**ubhau : **(svagatam) aho kaḥ sandarbho’sya vacasaḥ | bhavatu svayam eva sphuṭiṣyati |

**mahāprabhuḥ :** asminn abde bhūpāla-darśanam ācāryasya bhaviṣyati |

**śrīkāntaḥ :** deva ! mayā dūrād evāgatam, tena tad-anabhijño’smi |

**purīśvara-svarūpau** (svagatam): aho avagatam | gate’bde’dvaitācāryeṇa yad bhūpālaḥ sambhāṣitas tena na evākrośo’dyāpi bhagavato manasi jāgarti |

**mahāprabhuḥ :** purīśvara ! vāsudeva-caritam eva me rocate |

**purī :** bhāgyavān evāsau, yasya parokṣe’pi bhagavantaḥ praśaṁsanti |

(nepathye kalakalaḥ )

**purī **(ākarṇya): deva ! upasannā evāmī, yad ayaṁ kolāhalaḥ śrūyate |

**mahāprabhuḥ :** govinda ! bhagavat-prasāda-mālāṁ gṛhītvopasarpatu bhavān |

**govindaḥ :** yathājñāpayati | (iti niṣkrāntaḥ |)

(praviśya) **vāṇīnāthaḥ **(praṇamyāñjaliṁ baddhvā) : deva ! mahā-prasādānnādīni bhagavatyaḥ śrī-jagannāthasya |

**mahāprabhuḥ :** vāṇīnātha ! sādhu samayajño’si, yad adhunādvaitāsīnām āgmanam ākalayyaivaṁ kṛtavān | yāvad govinda eti, tāvat svayam eva kvāpi samāveśaya | (vāṇīnāthas tathā karoti |)

(praviśya) **kāśīmiśraḥ :** bhagavan! śvaḥ khalu bhagavataḥ snāna-mahotsavaḥ |

**mahāprabhuḥ :** āṁ jānāmi | kintu bho miśra ! yathāsminn abde āpādayam apip snāna-mahotsavaṁ madīya-gauḍīyāḥ sukhena paśyanti, tathā kartavyam |

**kāśīmiśraḥ :** svāmin ! bhūpatinādiṣṭo’smi, asminn abde madīyāvarodhādayaḥ ke’pi deva-snānaṁ na drakṣyanti, te yatra cakraveṣṭopari sthitvā pūrvaṁ deva-snānaṁ paśyanti, tatraiva sarve gauḍīyā ārohaṇīyāḥ |

**mahāprabhuḥ :** svasti tasmai | 

(punar nepathye saṅkīrtana-dhvaniḥ |)

**purī :** svāmin ! cāra-gaṇeśaṁ prāptā amī |

**mahāprabhuḥ :** svarūpa ! tvam agrato’bhigaccha, paścād aham api |

**svarūpaḥ :** yathājñāpayasi | (iti niṣkrāntaḥ |)

**purī** (svagatam) **:**


    ākṣepo’pi mahān asau prakaṭitaḥ sampratyayaṁ cādaro


    bhūyān eva vikāśyate bhagavatādvaitaṁ prati snihyatā |


    sauhārdasya sa evam eva mahimā deha-svabhāvāt sator


    bandhūnāṁ guṇa-doṣayor api guṇe dṛṣṭir na doṣa-grahaḥ ||6|| 25

**mahāprabhuḥ :** purīśvara ! uttiṣṭha, vayam apy abhigacchāmaḥ |

**purī :** uttiṣṭhata gosvāminaḥ ! (iti purād abhupagacchanti |)

(tataḥ praviśati bhagavat-prasādam ālālambhana-labdha-dviguṇa-harṣo nṛtyānanda-nirbharo’dvaitaḥ paritḥ kīrtayantaś cābhitaḥ śivānandādayaś ca | advaito dūrād āgacchantaṁ mahāprabhum ālokya nṛtyann eva bhūmau nipatati |)

**śivānandaḥ **(sva-tanayaṁ prati sarvān śrāvayitvā) **:** paśya paśya ayam ayam |


    vidyud-dāma dyutir atiśayotkaṇṭha-kaṇṭhi-ravendra-


    krīḍāgāmī kanaka-parigha-drāghimoddāma-bāhuḥ |


    siṁha-grīvo nava-dina-kara-dyota-vidyoti-vāsāḥ


    śrī-gaurāṅgaḥ sphurati purato vandyatāṁ vandyatāṁ bhoḥ ||7||

(iti sarve bhūmau praṇamya punar yāvad uttiṣṭhanti, tāvad evādvaita-goṣṭhī-praviṣṭaṁ bhagavantaṁ punar dṛgbhir anveṣayanti |)

**śivānandaḥ **(nirvarṇya) : 


    advaita-caitanya-dṛḍhopagūhane


    na ko’pi kañcit paricetum īśvaraḥ |


    caitanyam advaitam itīkṣate jano’


    dvaitaṁ ca caitanyam itīkṣate kṣaṇam ||8||

paśyata bhoḥ—


    advaitam agre vinidhāy devo


    didṛkṣayā tasya gataḥ purastāt |


    praveśayaty eva nijāśramāntar


    vilambya sarve kramato viśantu ||9||

(iti sarvān nivārya kramāt praveśayati | mahāprabhur upaviśya pratyekam advaitādīn | yathāyatham āliṅgana-sambhāṣaṇāvalokanādibhir nandayitvā bhagavat-prasādānnaṁ śrī-hastena muṣṭi-prapūraṁ dadāti | advaitādayo yathā-kramaṁ gṛhṇanti |)

**bhagavān : **bho bho adya nāparaṁ bhoktavyaṁ, cakra-veṣṭopari sarvair evādya rajanī-mukhe samāroḍhyavyam, yathā sukhena snāna-mahotsavo dṛśyate |

**sarve :** yathājñāpayanti | (iti niṣkrāntāḥ |) 28

**svarūpaḥ :** bhagavan ! svayam api yathā-samayāhnikaṁ kartum arhanti |

**bhagavān :** yathā-rucitaṁ vaḥ | (iti purī-gosvāminā saha niṣkrāntaḥ |)

**svarūpaḥ :** kāśī-miśra !  bhūpālo rājadhānītaḥ sāmpratam āgantā kiṁ guṇḍicā-nikaṭe ?

**nepathye : **āyātaḥ | 29

**kāśī-miśraḥ : **gosvāmin ! yathāyaṁ prastauti, tathāgata iva lakṣyate |

**svarūpaḥ :** tasya snāna-darśanaṁ sukhena na bhāvi |

**kāśī-miśraḥ :** tattvaṁ jānāmi | (iti niṣkrāntaḥ |)

**svarūpaḥ : **govinda ! ehi bhagavantam anugacchāva | (iti niṣkrāntaḥ |)

(tataḥ praviśati baḍabhī-stho rājā purohitaś ca |)

**rājā :** purohita ! asminn abde mayā iha sthitenaiva snānaṁ draṣṭavyam | anyathā bhagavato gaurāṅgasya saṅkoco bhaviṣyati |

**purohitaḥ :** ucitam evaitat |

**rājā : **kaḥ ko’tra bho āhūyatāṁ kāśī-miśraḥ |

(praviśya) **kāśī-miśraḥ : **ayam asmi | ājñāpayatu devaḥ |

**rājā :** miśra !


    ye gauḍīyā iha bhagavataḥ pārṣadās tajjanā vā


    teṣāṁ ye vā tad-anugamino hanta ye vā sabhṛtyāḥ |


    sarve’smat-strī-tanaya-suhṛdo yatra yatropaviśya


    snānaṁ paśyanty atisukham amī santu tatropaviṣṭāḥ ||10|| 

**kāśī-miśraḥ : **mahārāja ! bhavad-ājñayā pūrvam eva tathaiva sampāditam asti | 31

**rājā : **suvihitam |

(praviśya) **kañcukī : **deva ! devyo vijñāpayanti—asmābhir deva-snānaṁ draṣṭum āgatam, tan nābhūd iti |

**rājā :** kathaṁ no bhaviṣyati, ihaiva sthitvā tābhir api draṣṭavyam, paśyāyaṁ tat-prakāro’sti kalpitaḥ |  

**kaśīmiśraḥ :** deva ! paśya paśya—


    snānālayasyābhimukhaṁ sudhautam


    aṭṭaṁ gatāś candrakarābhiguptam |


    devā ivaite vilasanti bhaktāḥ


    sarve nabho-madhye ivopaviṣṭāḥ ||11||

**rājā : **sādhu praveśitā ime śrī-kṛṣṇa-caitanya-pārṣadāḥ, tad adhunā sādhayatu bhavān jagannātha-vijaya-samaro nedīyān iva jātaḥ | tad ucita-karmaṇe nāparaṁ vilambasva | 32

**kaśīmiśraḥ :** yathājñāpayati | (iti niṣkrāntaḥ)

**mahiṣyaḥ : **jaadu jaadu mahārāo ! [*jayatu jayatu mahārājaḥ !*]

**rājā **(devīṁ prati) : ehi devi ehi ! kṛtārthīkuru januḥ | (iti saślāgham upaveśya) devi ! paśya paśya—


    ime caitanya-devasya pārṣadā viśva-pāvanāḥ |


    kiyataiva vilambena tamapy ālokayiṣyasi ||12||

tad etān praṇama | (devī praṇamati |)

**rājā :** paśya paśya, mahad idam āścaryam |


    mahā-jyaiṣṭhī-yoge bhavati bhagavad-deva-kulagā


    patākodañcantīty atisuvidito’yaṁ janayavaḥ |


    iti śraddhonnetrā yugapad abhipaśyanti ta imāṁ


    lihantīṁ taj jihvām iva tuhina-bhānor iva vapuḥ ||13|| 

**mahiṣī :** dea ! saccaṁ jjebba esā jaṇassuī | [*deva satyam evaiṣā jana-śrutiḥ |*] 33

**rājā : **paśya svayam api | (ity utpatantīṁ patākāṁ darśayati |)

(nepathye kāhala-dhvaniḥ |)

**rājā **(ākarṇya) : devi ! paśya paśya | jagannātha-devasya vijaya-samayo jātas, tad ākalayāmi śrī-kṛṣṇa-caitanya-devasyāgamanam | (iti tathā kṛtvā saharṣam |) ayam ayaṁ śrī-kṛṣṇa-caitanyaḥ | paśya paśya—


    avirala jana-saṅghe sarva-mūrdhordhva-vartī


    sphurati bhagavato’yaṁ maṇḍalaḥ śrī-mukhasya |


    tarad-uru-vidha-haṁse vāri-rāśāv ivoccaiḥ 


    kalaya kim api hemnaḥ padmam uddaṇḍa-nālam ||14|| 34

**devī :** ajja-utta ! amhāṇaṁ ussabādobi ussabāntaram āpaḍidaṁ, jado jaaṇṇāha-daṁsaṇatthiṇīṇaṁ goracanda-daṁsaṇaṁ jādaṁ | [*ārya-putra ! asmākam utsavād apy utsavānantaram āpatitaṁ, yato jagannātha-darśanārthinīnāṁ gauracandra-darśanaṁ jātam |*] (saṁskṛte)—


    mahaḥ-pūraḥ sadyo viṣaya-rasa-saṁśoṣaṇa-vidhau


    pracaṇḍo mārtaṇḍa-vyatikara ivāsya prasṛmaraḥ |


    ahāryaṁ mādhuryaṁ bhagavad-anurāgāmṛta-kiro


    mahā-varṣmā ko’yaṁ kanaka-nidhir akṣṇoḥ pathi gataḥ ||15||

api ca—


    nirmañchayāni vidhubhir mukha-bimbam asya


    nīrājayāni ca rucaṁ kanaka-pradīpaiḥ |


    sampūjayāni pada-padmam asu-prasūnaiḥ


    pratyādadāni karuṇām api deha-lakṣaiḥ ||16||

(iti praṇamati |)

**rājā :** yathārtho’yam anubhāvo bhavatyāḥ | tad ākalaya śrī-jagannātho’pi snānālayam adhyārūḍhaḥ | 

(devī ālokya praṇamati | nepathye punaḥ kāhala-dhvaniḥ |)

**rājā **(ākarṇya) **: **devi ! paśya paśya śrī-jagannātha-snānam | 35

**devī **(ubhayato dṛṣṭim ādhāya) **:** ajja-utta ! mahaṁ jebba koduhalaṁ | [*ārya-putra ! mahad eva kutūhalam |*]

**rājā :** devi ! kiṁ tat ?

**devī** (saṁskṛtena)** :**


    anyonyābhimukha-sthitau vinimiṣāv anyonya-sandarśane


    snānāmbho-nayanāmbhasoḥ pluta-tanūr durvārayā dhārayā |


    kāruṇyaika-mahā-nidhī bhava-bhaya-pradhvaṁsanaikauṣadhī


    devau tulya-rucī puro vilasataḥ praśyāma-gaurāv api ||17||

**rājā :** satyam etat |

**devī :** ajja-utta ! ṇibbūḍho siṇāṇa-mahūsabo deassa, jado dakṣiṇāhimuha-biloaṇa-kkhaṇe aṇṇado sara{i} goracandamā | [*ārya-putra ! nirvyūḍhaḥ snāna-mahotsvao devasya, yato dakṣiṇābhimukha-vilokana-kṣaṇe anyataḥ sarati gaura-candramāḥ |*]

**rājā :** evam eva |


    agrato’sya viralāyate janaḥ


    pṛṣṭhatas tv aviralāyate punaḥ |


    pārṣadās tu parito bhujābhuji


    śraddhayā vidadhati sma maṇḍalam ||18|| 37

**nepathye :** 


    anavasaratām abhyāyāte prabhur jagadīśvare


    viraha-vidhurāṁ hantāvasthāṁ jagāma yatīśvaraḥ |


    bhavati viśada premānandāvatāratayā yadā


    hy abhiniviśate yasmin tasmin tadaiva sa tanmayaḥ ||19|| 

**rājā **(ākarṇya) **:** aye niścitam idam uktaṁ kāśī-miśreṇa | tat punar ākalayāmi vākya-śeṣam | (iti sāvadhānas tiṣṭhati |)

**punas tatraiva **:


    snānaṁ no tulasī niṣecana-vidhir no cakra-sandarśanaṁ


    no nāma grahaṇaṁ ca no nati-tatir no hanta bhikṣāpi no |


    śrī-nīlācala-candra-mohana-vasara-vyājāt svayaivecchayā


    svīkṛtya sva-viyoga-duḥkham aniśaṁ niḥspandam ākrandati ||20|| 38

**rājā :** aho pramādaḥ ! yāvad anavasaraṁ tāvad eva ced evaṁ syāt tadā kiṁ bhavati ?

**punas tatraiva :**


    nānyuo’py upāyaḥ priya-kīrtanasya


    saṅkīrtanānandathum antareṇa |


    rasāntarāyeti tad eva kartuṁ


    svarūpa evodyamam ātanoti ||21||

**rājā :** bhadra vo bhadraṁ ! (devīṁ prati) priye ! tvam ito’pasara, ākārayāmi tāvad enaṁ kāśī-miśram iti |

**devī :** jaha āṇabedi | [*yathājñāpayati *] (iti niṣkrāntā |) 39

**kāśī-miśraḥ :** jayati jayati devaḥ !

**rājā :** miśra ! kathaya kim uktaṁ bhavatā ?

**kāśī-miśraḥ : **yad uktaṁ tathaiva tat |

**rājā : **kathaya svarūpa-gosvāminā kiṁ mantritam asti |

**kāśī-miśraḥ :** bhagavatā svīkṛte tathāvidha-viraha-viaklayānubhave tad-apanodanārthaṁ sakalair eva suhṛdbhiḥ saha mantritam—adya sāyaṁ yadi gopīnātha-vijaya-darśanānantaraṁ bhagavatā madhuratara-bhagavat-kīrtanaṁ śrūyate, tadā rasāntaraṁ bhavati | tasmiṁś ca sati virahāveśaḥ ślathate | iti saṁmantrya rohiṇī-kuṇḍa-savidhe paramāptais tadīya-hṛj-jñair eva katipayair madhura-madhura-kīrtanam ārabdham asti |

**rājā :** miśra ! katham idam ālokyate ?

**kāśī-miśraḥ :** jagatīṁ ced ārohasi |

**rājā :** tathaiva kriyate | (iti tena saha tad-ārohaṁ nāṭayati |)

(nepathye madhuratara-saṅkīrtana-kalakalaḥ |) 40

**kāśī-miśraḥ **(nirūpya) **: **bho mahārāja ! paśya paśya—


    viraha-vyathaiva mūrtā


    karuṇo rasa eva mūrtimān divasam |


    āsīd ya eva samprati


    kīrtana-kalato’yam anyathā jātaḥ ||22||

**rājā :** bhavati hi,


    ānanda-kandalitam vapur yadā yaṁ


    bhāvaṁ spṛśaty atha tam eva bahir vyānakti |


    yaiḥ pūryate sphaṭikajā ghaṭikā rasais tais


    tad varṇa-bhāg bhavati tān upadarśayantī ||23||

(punar nepathye gāna-dhvaniḥ |) 41

**rājā **(ākarṇya) : kim etad gītam ?

**kāśī-miśraḥ :** bhagavad-vaṁśī-nāda-mādhurī-pratipādakam idaṁ gauḍīya-bhāṣopanibaddham iti devena nākalayyate |

**rājā : **aho citraṁ yad eṣaḥ—


    gauraḥ kṛṣṇa iti svayaṁ pratiphalan puṇyātmanāṁ mānase


    nīlādrau naṭatīha samprathayate vṛndāvanīyaṁ rasam |


    ādyaḥ ko’pi pumān navotsuka-vadhū-kṛṣṇānurāga-vyathā-


    svādī citram aho vicitram ahaho caitanya-līlāyitam ||24|| 

(punar nirūpya) aye ! cirakālam ekasyaiva gīta-padasya dhruvam eva gīyate | 42

**kāśī-miśraḥ : **prathamato yasyāṁ līlāyāṁ manaḥ praviveśa, na tataḥ punar āvartate |

**rājā :** bhavaty evam eva | (iti punar ālokya saharṣam) aho kīdṛśam asya mādhuryam ! paśya paśya—


    jānūtkṣepa-bhujāvadhūnana-pada-nyāsākṣi-vikṣepaṇair


    hantānandayato manāṁsi suhṛdāṁ viśvaṁ jaḍīkurvataḥ |


    niṣṭhevair mukham asya bhāti subhaga-smeraṁ mahānandataḥ


    phenair hema-saroruhaṁ vṛtam iva styānair ivendur himaiḥ ||25||

(punar ālokya savismayaṁ) aye !


    ka eṣa niḥsādhvasam āsya-maṇḍalān


    niṣṭhevam ākṛṣya piban pramodate |


    candrād bahirbhūtam ivāmṛta-drava-


    syollāsinaṁ phenam aho cakorakaḥ ||26|| 43

**kāśī-miśraḥ :** śubhānanda-nāmāyaṁ vaiṣṇavaḥ |

**rājā :** aho ekam eva gīta-dhruva-padaṁ, eka eva tāra-svaraḥ, eka evollāso gāyakānāṁ yāma-dvayaṁ yāvat | bhagavato’pi samāna evānanda-prakāśa-camatkāraḥ | tad amībhī rasāntareṇa virahāveśa-taraṅge | dūrīkṛtaḥ prakṛta-rasāntaraṁ kenāntarayantu ? ubhayathaiva bhagavata āhnika-vigamaḥ |

**kāśī-miśraḥ :** tathāpi virahāveśo bhaktānāṁ duḥsahaḥ | (iti punar nibhālya) deva ! nirvyūḍho’yaṁ nṛtyotsavaḥ | yad amī bhagavantaṁ dhṛtvā svāvāsaṁ prati gacchanti |

**rājā :** bhadraṁ bhadram ! sambhāvyate kadācid āhnikam api, tad adhunā miśra, bhagavat-samīpam eva gamyatām | aham ihaiva kṣaṇaṁ nidrāmi |

**kāśī-miśraḥ :** yathājñāpayasi | (iti niṣkrāntaḥ) 44

**rājā : **gato miśras tad iha nidrāmi | (iti nidrāṁ nāṭayitvā punar utthāya) aho vibhāteyaṁ vibhāvarī | yataḥ—


    astācaoldaya-mahīdharayos taṭāstaṁ


    śītāṁśu-caṇḍa-karaṇāv upasedivāṁsau |


    tulya-tviṣo mṛdutayā vahataḥ prage’sya


    varṣīyasaḥ kṣaṇam ivopavilocanatvam ||27|| 

(iti parito vilokayati |) 45

**nepathye : **aho mahat kautukam—


    prātaḥ pratyaham arghya-gandha-tulasī-puṣpādibhiḥ pūjayaty


    advaite bhagavantam antara-sukhāveśollasad-romaṇi |


    smitvā tair haṭhato hṛtair atirasenādvaitam abhyarcayan


    devo burburitair mukhe’ṅguli-dalair udvādya-vādyaṁ vyadhāt ||28|| 

api ca—


    yasya nyasya karābja-koṣa-kuhare pūjopacāraṁ prabhoḥ


    pūjāṁ kartu-manāḥ prayāti kutukād advaita-devo’nvaham |


    śrīnāthaḥ sa tadā prabhor guṇanidheḥ sandarśana-sparśana-


    premālāpa-kṛpā-kaṭākṣa-kalayā pūrṇāntaro’jāyata ||29||

**rājā : **aye katham ayaṁ tulasī-miśraḥ parīkṣā-mahāpātraṁ kim api prastauti | tac chrotavyaṁ yat satvaram ita evābhigacchati |

(praviśya) **tulasī-miśraḥ **: deva ! jagannāthasya nedīyasīti guṇḍicā-mandira-mārjana-kṣālanārthaṁ svayam eva mahāprabhus tatrodyataḥ |

**rājā :** priyaṁ me priyam, kiñcid ājñaptam asti ?

**tulasī-miśraḥ :** yad ājñaptaṁ tat kāśī-miśreṇaiva sampāditam |

**rājā :** kiṁ tat ?

**tulasī-miśraḥ :** yāvantas tal-lokās tāvatya eva sammārjanyaḥ ghaṭās tu tato’dhikāḥ |

**rājā :** etāvan mātram ?

**tulasī-miśraḥ :** kim anyena tat prayojanam ?

(nepathye kalakalaḥ |)

**tulasī-miśraḥ :** paśya paśya—


    śrī-hastena vilapya candana-rasaiḥ pratyekam eṣāṁ vapur


    nikṣipyāpy adhikandharaṁ bhagavato nirmālya-mālyāni ca |


    ullāsa-druma-mañjarīr iva kare saṅgrāhayan śodhanīr


    mādyat-tuṅga-mataṅga-jālasagatir gauro viniṣkrāmati ||30||

api ca—


    nirgacchanti mudā manoratha-rathaiḥ santoṣa-dantāvalair


    atyullāsa-turaṅgamair bhava-jaye jaitrā ivāmī bhaṭāḥ |


    romāñcāvali-kañcukāḍhya-vapuṣo’śrānta-sravair bibhrato


    bāṣpair vāruṇa-mantram eva samadaṁ huṅkāra-jhaṅkāriṇaḥ ||31||

**rājā :** dhig bhūpatvam ! kadāham eṣāṁ madhye yaḥ kaścid eva bhavan bhagavantam anuvrajāmi | tulasī-miśra ! katham idaṁ kautukam āmūlam ākarṇyate ? 48

**tulasī-miśraḥ :** asti kaścin madīyaḥ puruṣaḥ, sa eva sarvaḥ samākalayyāgata-prāyaḥ |

**rājā :** priyaṁ me priyam |

(praviśya satvaraḥ kaścid **puruṣo** rājānaṁ praṇamya)**:** mahārāja ! sarvam avalokyāgatam |

**rājā :** kathaya |

**puruṣaḥ :** deva ! avadhīyatām—


    pāṇau kṛtvā madhura-mṛdule śodhanīm ūrdhvam ūrdhvaṁ


    sarvaiḥ sārdhaṁ svayam ayam asau guṇḍicā-maṇḍapāntaḥ |


    lūtā-tantūn malina-rajasaḥ sārayann eva tais tair


    vyāpto gauraḥ śaśadhara iva vyakta-lakṣmā babhūva ||32||

anantaram—


    hastāprāpye kam api samupāropya kasyāpi cāṁse


    mā bhaiṣīr ity ahaha nigadan megha-gambhīrayoktyā |


    abhyun-netraḥ sarajasa-tanur mārjayitvordhvam ūrdhvaṁ


    bhittīḥ siṁhāsanam atha talaṁ śodhayāmāsa devaḥ ||33||

api ca—


    bahirvāso’ñcalam avakaracayaṁ śodhanikayā


    samāhṛtyāpūrya svayam atha bahiḥ sārayati saḥ |


    kvacid dhasta-prāpyāvadhi sarabhasaṁ mārṣṭi ca kalaṁ


    suhṛd-vargair gāyaty api sukutukaṁ gāpayati ca ||34|| 49

**rājā :** tatas tataḥ ?

**puruṣaḥ : **evaṁ mūla-maṇḍapa-jagan-mohana-bhoga-maṇḍapānāṁ mārjanānantaram—


    kūpāṁ ke’pi samuddharanti kataraḥ kasyāpi haste dadau


    so’py anyasya kare sa cāpara-kare so’mbhaḥ kare kasyacit |


    itthaṁ śṛṅkhalayā ghaṭān atha nayan pūrṇān apūrṇāṁs tyajan


    pūrṇāpūrṇa-parigraha-tyajanayoḥ śikṣāṁ vyatānīj janaḥ ||35||

api ca—


    kecid gaura-girā manojña-matayaḥ siñcanti siṁhāsanaṁ


    bhittīḥ kecana ke’pi tasya karayor vāry-arpaṇaṁ kurvate |


    kecit tat-pada-paṅkajopari ghaṭaiḥ siñcanti santoṣatas


    taṁ ke’py añjalinā pibanti dadate kecic ca mūrdhany api ||36|| 50

**rājā : **tatas tataḥ ?

**puruṣaḥ : **tata evaṁ pūrvavat krameṇa prakṣālya dhauta-pādā eva sarve sva-sva-vāsobhis tat-krameṇa salilāny apasārayāmbabhūvuḥ | tathā kṛtvāṅganam uttīrya tac chodhanārambhe—


    paṅktīrbhūyopaviṣṭe nija-jana-nikar;e kautkān madhyavartī


    cinvan vāsaḥ-prapūraṁ cira-samupacitāḥ śarkarāś catvarasya |


    paśyāmaḥ ke katīmā vidadhati vicitā ity avocad yadeśas


    tarhy evāmī pramodād aham-ahamikayā cetum udyogam īyuḥ ||37|| 51

evaṁ sva-caritam iva niravakaraṁ sva-hṛdayam iva snigdhaṁ ca sarvataś catvara-talaṁ kṛtvā te’mī bhagavat-kīrtanam ārebhire | tathā hi—


    kṣobhaṁ kṣauṇī-mṛgākṣyāḥ stahganam iha raveḥ kampam āśā-vadhūnāṁ


    stambhaṁ vā tasya kurvann amara-parivṛḍhasyāsram akṣṇāṁ sahasre | \
svedaṁ saptarṣi-goṣṭhyāḥ parama-rasamayollāsam auttānapādair 


    dhyāna-dhvaṁsaṁ viriñceḥ sa jayati bhagavat-kīrtanānanda-nādaḥ ||38||

tataś ca—


    naritvā kṣaṇam eva cāru madhuraṁ gauro harir nartayāñ-


    cakre’dvaita-tanūjam eka-madhuraṁ gopāla-dāsābhidham |


    nṛtyann eva sa mūrchitaḥ sukha-vaśād dehāntaraṁ yann ivā-


    dvaite khidyati pāṇi-padma-valanād devaḥ sa taṁ prāṇayat ||39|| 

tato hari-dhvanir uccair uccacāra | 51

**rājā :** aho me duradṛṣṭaṁ, yad etad api na dṛṣṭam |

**puruṣaḥ :** tato narasiṁhanātha-maṇḍapaṁ ca saṁskārya dhāvitvendradyumna-sarasi kṛta-jala-vihāraḥ sarvair eva tad abhyarṇavartini kusumodyāne viśaśrāma | tad anu vāṇīnātha-paṭṭanāyakenopanītāni bhagavat-prasādānnādīni sarvair eva sevitāni | 52

**nepathye : **


    netrotsavaḥ sarva-janasya bhāvī


    śvaḥ śrīpateḥ śrī-mukha-darśanena |


    itīva cittotsava eṣa jāto


    mahotsavasyāpi mahotsavo yaḥ ||40||

**rājā : ** mahāpātra ! kāśīmiśro’yaṁ yathā lapati, tathāmanye bhavantam eva śrāvayati, tad adhunā netrotsavasya kṛtākṛtāvekṣaṇam ācaratu bhavān |

**tulasī-miśraḥ :** yathājñāpayasi | (iti niṣkrāntaḥ |)

(tataḥ praviśati kāśī-miśraḥ |)

**kāśī-miśraḥ : **aho atimadhuraṁ bhāvi |


    kāśīśvara-kṣapita-loka-cayaḥ purasatād


    govinda-pālita-vilāsa-gatiś ca paścāt |


    pārśva-dvaye ca sapurīśvara-sasvarūpo


    netrotsavāya sa bhaviṣyati gauracandraḥ ||41||

**rājā :** aho manasā saha saṅkathayan mām api nāvalokate miśraḥ |

**kāśī-miśraḥ **(dakṣiṇe’kṣi nikṣipya) **:** aho niṣpaṇṇa-maṇḍanenaiva ratha-trayī | viśeṣato’yaṁ śrī-jagannāthasya rathaḥ |


    utsarpi-darpaṇa-sahasra-vibhāvita-śrīḥ


    sac-cāru-cāmara-sucīna-cayaiḥ parītā |


    tejomayaḥ samayam etya virājamāna


    ānandayan nayanam eva ratho vibhāti ||42||

(sammukham avalokya) aye katham ihaiva rājā ! (upasṛtya) jayati jayati mahārājaḥ ! mahārāja ! iha sthitenaiva tvayā rathārohaṇaṁ bhagavato’valokanīyaṁ, paścāt snānottaraṁ sva-sevā vidheyā | 54

**rājā :** ratha-vijaya-sevā me niyatāpi tathā māṁ notkaṇṭhayati, yathā mahāprabhor nṛtya-darśana-spṛhā |

**kāśī-miśraḥ :** rathārohaṇe jāte sati yāmārdhāntarita eva mahāprabhor nṛtyārambho bhāvī |

**rājā **(sa-vitarkam) **:** 


    itaś ceti paśyeyaṁ bhavati paritoṣo na manasas


    tato vā paśyeyaṁ tad api sulabhaṁ naiva bhavati |


    praveśas tad-goṣṭhyāṁ mama na ghaṭate tad-vṛtatayā


    tad-antar-vartitvāt kathm u kalaye tasya naṭanam ||43||

tathāpi yāvan naṭanaṁ tāvad eva tatraiva stheyaṁ, tat-kṛpā-devy eva śaraṇam | 55

**kāśī-miśraḥ :** mahārāja ! kañcukī-dvārā mahiṣībhir abhyarthitam asti bhagavato gauracandrasya nṛtya-darśanārthaṁ ihāvasthānam |

**rājā :** sukhena paśyantu kṛtārthayantu locane januś ca |

**kāśī-miśraḥ :** tat tvarasva, bhagavato rathārohaṇa-kālaṁ sannikṛṣṭa iva |

**rājā :** evam eva |

**kāśī-miśraḥ :** aham api bhagavan-nikaṭa eva gacchāmi | (ity ubhau niṣkrāntau |)

(tataḥ praviśanti kañcukinopagamyamānās tām eva vaḍabhīm ārūḍhā mahiṣyaḥ |)

**kañcukī :** devyaḥ ! paśyantu—


    samprāpto ratha-kandaraṁ tanubhṛtāṁ netrair manobhiḥ samaṁ


    śrī-nīlācala-candramā ratha-pathaṁ samprāpa gauro hariḥ |


    bhāvākrāntatayaiva netra-manasī teṣāṁ varaṁ muñcataḥ


    pūrvaṁ naiva parantu pūrva-parayoḥ satyaṁ balīyān paraḥ ||44||

api ca—


    maṇḍalais tribhir asau svajanānām


    āvṛto jayati kāñcana-gauraḥ |


    bīja-koṣa iva vāriruhasya 


    prollasattara-sahasra-dalasya ||45||

(devyaḥ sotkaṇṭhyaṁ nirīkṣya praṇamanti |)

**kañcukī :** devyaḥ ! paśyantu paśyantu !


    kāśīśvaro’jani bahir valayasya mukhyo


    govinda uttama-tamo’jani madhyamasya |


    abhyantarasya manivaj jayati svarūpaḥ


    sāmājikaḥ kila purīśvara īśvarāgre ||46||

(kṣaṇaṁ nibhālya) aho mahat kautukam—


    saṅkocād aviralīkaroti na janāṁś caitanya-pādāśrayāṁs


    tais taiṛ gāḍha-nirantarāvṛtatayā gauraṁ ca no paśyati |


    sotkaṇṭhaṁ nayana-dvayīṁ tata ito vyāpārayann antaraṁ


    samprepsur haricandanāṁsa-vilasad-bāhur nṛpo bhrāmyati ||47|| 58

**devyaḥ :** assa jādisī ukkaṇṭhā, tādiṣaṁ jjeba byabaharadi | [*asya yādṛśī utkaṇṭhā tādṛśam eva vyavaharati *|]

**kañcukī :** devyaḥ ! paśyantu paśyantu—


    rājākṣi-vartmabhir dūraṁ haricandano’sau


    śrīvāsam antarayati svakareṇa mandam |


    ruṣṭo jaghāna tamasau pratiruṣṭam enaṁ


    rājaiva sāntvayati sānunayaṁ nayena ||48|| 59

**devyaḥ :** tādisāṇaṁ ṇirabecchāṇaṁko barāo haricandaṇo ? [*tādṛśānāṁ nirapekṣāṇāṁ ko varāko haricandanaḥ *?]

**kañcukī :** paśyantu paśyantu—


    uddāma-tāṇḍava-vidhau jagadīśvarasya


    sarve paraspara-kara-grahaṇaṁ vidhāya |


    bāhū prasārya paritaḥ prasaranti śaśvad-


    bhūmau skhalattara-tanoḥ kṣata-śaṅkayaiva ||49||

**devyaḥ :** dāṇīṁ suheṇa dīsa{i} | [*idānīṁ sukhena dṛśyate *|] 60

**kañcukī :** paśyantu paśyantu—


    kṣaṇam utplavate mṛgendra-kalpaṁ


    kṣaṇam ādhāvati matta-nāga-tulyam |


    bhramati kṣaṇam apy alāta-cakraṁ


    prabham ānanda-taraṅgato yatīndraḥ ||50||

api ca—


    antarbhāva-vidām udāra-manasām ādyaḥ svarūpo yadā


    yad gātuṁ diśatīdam eva sakalaḥ prītyaiva tad gāyati |


    tasyārthas tanumān iva pratiphalan gauro narīnṛtyate


    stambhāśru-svara-bhaṅga-kampa-pulaka-prasveda-mūrcchā-smitaiḥ ||51||

**devyaḥ :** accariaṁ kkhu edaṁ pemmāṇanda-camakkārassa | [*āścaryaṁ khalu idaṁ premānanda-camatkārasya *|]

**kañcukī :** paśyantu paśyantu—


    ānandāmbudhi-nidher na vedmi katamair uccāvacair ūrmibhir


    nṛtyonmāda-madena gaura-bhagavaty ānanda-mūrcchāṁ gate |


    niṣṭhevaḥ kaṭhino’sram asravad abhūc chvāso na saṁlakṣyate 


    kāntiḥ kevalam ujjvalaiva suhṛdām āśvāsa-vījāyate ||52||

**devyaḥ :** īsaro tti saṁvittī ccea ṇo jīaaṇaṁ dhāvedi, aṇṇadhā edaṁ daṁsidaṁ sakkīyadi ? [*īśvara iti saṁvṛttir eva no jīvanaṁ dhāvayati, anyathā etaṁ kiṁ draṣṭuṁ śakyate *?]

**kañcukī **(kṣaṇaṁ nibhālya) **: **aho jīvitaṁ jīvitaṁ—


    romāñcāḥ punar unmiṣanti nayane bhūyo’pi paryaśruṇī


    niṣṭhevaś ca punaḥ prarohati punaḥ śvāso’dharaṁ dhāvati |


    sarveṣām abhito’bhitaḥ samudayaty āhlāda-kolāhalo


    devo jāgarayāñcakāra hṛdayaṁ svānanda-mūrcchāṁ tyajan ||53|| 62

**devyaḥ : **ammahe jīvidamha | [*aho jīvitāḥ smaḥ |*]

**kañcukī **(punar nibhālya) **:** aho adbhutam—


    yenaiva gītena babhūva mūrcchā


    tenaiva bhūyo’jani samprabodhaḥ |


    kim eka evaiṣa sa ko’pi mantraḥ


    prayoga-saṁhāra-vidhau samarthaḥ ||54||

api ca—


    nṛtyonmāda-taraṅgiṇīr balavatīr ānanda-vātyā kramād


    atyullāsayati sma tatra janito vīci-taraṅga-kramaḥ |


    kaścid kañcid anīnaśattama-paras taṁ cāparas taṁ paraś


    cety ānanda-taraṅgajaiva vividhā vṛdhir na gītārthajā ||55||

aho svarūpasya prema-mādhuryaṁ, tathā hi—


    utthāya mandam upaviśya sukhormi-vega-


    nighnasya tarjanikayā ikhato dharitrīm |


    āśaṅkitaḥ kṣati-kṛte sadayaṁ svarūpo


    devasya pāṇim aruṇan-nija-pāṇinaiṣaḥ ||56||

(punar nirūpya) aho kaṣṭaṁ—


    gacchaty eṣa jagat-patiḥ ratha-gato bāhū prasārya svaraṁ


    prītyotthāpayituṁ rathodaram iva śrī-gauracandraṁ puraḥ |


    nṛtyann eva sa cāpasarpati paraṁ vāmyodayenātmano


    dvāv evākṣi-pathaṁ vyatīyatur hao bhāgyaṁ viśaśrāma naḥ ||57||

tad vayam ito’vatārayāmaḥ | yad ayaṁ rājāpīta evāgacchati | 63

(iti devīr avatārya jābhiḥ saha niṣkrāntaḥ |

tataḥ praviśati rājā kāśī-miśraś ca |)

**rājā :** aho nirvyūḍho rathotsavaḥ |


    guṇḍicā-gṛham avasthita ekaḥ


    prātpavān upavanāntaram anyaḥ |


    deva-yugmam idam eva janānāṁ


    cittam eva yugapat praviveśa ||58||

kāśī-miśra ! herā-pañcamyāṁ bhagavatyāḥ śiryo devyāḥ prayāṇa-yātrā sarvataś camatkāriṇī yathā bhavati, tathā kāryam | chatra-cāmarādīni bhagavad-bhāṇḍārāgāre yāvanti santi, yāvanti vā mama koṣāgāreṣu santi, tāvanty eva samānetyāni, yathā rathotsavād api locana-camatkārakatvena mūrta evādbhuta-raso bhavati |

**kāśī-miśraḥ :** yathājñāpayasi | 64

**rājā :** tvam adyārabhya tathā kuru, aham api puraṁ praviśāmi | (iti niṣkrāntaḥ |)

**kāśī-miśraḥ **(svagataṁ) **:** ārāmāntaram āgateṣu bhagavat-pādeṣv advaitādiṣu ca samanteṣu mahatsu kiṁ vṛttam iti nibhālayāmi | (iti jagannātha-vallabhākhyam upavanaṁ praviśya saharṣam ālokya) aho bhagavataḥ śrī-kṛṣṇa-caitanyasyaiva sākṣat |


    śvo  me paraśvo mama tat pare’hni


    mamāparedyur mama cāpare’hni |


    mameti bhikṣā-dina-nirṇayenā-


    dvaitādayaḥ kautukino babhūvuḥ ||59||

tad adhunātra mama praveśo na yogyas tad aham āsannasya herā-pañcamī-mahotsavasya sāmagrī-samabhidhānāya gacchāmi | (iti niṣkrāntaḥ |) 65

(tataḥ praviśati śrī-kṛṣṇa-caitanyaḥ parito’dvaitādayaś ca |)

**śrī-kṛṣṇa-caitanyaḥ :** svarūpa, yadyapi śrī-jagannātho dvārakā-līlām evānukaroti, tathāpi guṇḍicā-vyājena vṛndāvana-smārakeṣv eteṣūpavaneṣu vihartuṁ pratyabdam eva nīlācalaṁ parityajya sundarācalam āgacchati | kathaṁ devīṁ śriyaṁ parityajati ?

**svarūpaḥ : **svāmin ! vṛndāvana-smārakeṣv iti svayam eva yad uktaṁ, tad eva siddhāntaḥ | na hi vṛndāvane śriyā saha vihāraṁ, api tu gopāṅganābhir eva |

**śrī-kṛṣṇa-caitanyaḥ :** tathāpy eṣā kopinī bhavati |

**svarūpaḥ : **praṇayinīnāṁ prakṛtir eveyaṁ, yat svāyogyatāṁ nekṣyate | 66

(nepathye mahā-vāditra-nirghoṣaḥ |)

**sarve **(ākarṇya) **: ** aho nimeṣa-mātram iva dina-catuṣṭayaṁ jātaṁ yad ayaṁ herā-pañcamī mahotsavaḥ pratyāvartate |

**śrī-kṛṣṇa-caitanyaḥ :** yathā-prastāvam evāyaṁ bhagavatyāḥ śrī-devyāḥ kopa-prayāṇa-mahotsavaḥ | tad ayam ālokanīyo bhavati |

**sarve :** evam eva | (ity ālokana-samucitaṁ sthalam upasarpanti |) 67

(punar nepathye jaya-jaya-dhvaniḥ |)

**svarūpaḥ **(ālokya) bhagavan **!**


    mānasya krama eṣa naiva yad iyaṁ svaiśvarya-vikhyāpakair


    nānā-divya-paricchadaiḥ svayam aho devaṁ pratikrāmati |


    vyaktaṁ raudra-raso’yam ambudhi-bhuvaḥ krodhasya yat sthāyino


    bhūyān eva vikāra eṣa viditaṁ vaidagdhyam asyāḥ param ||60||

**purīśvaraḥ :** svarūpa ! satyam eva, kintu paśyatāṁ punar adbhuta eva rasaḥ | tathā hi—


    patākābhir devī kalaham anu bhogīndra-rasanā-


    sahasrasya dvābhyāṁ yugapad iva līḍhā daśa-diśaḥ |


    nabho vāpīhaṁsair iva mṛdu-calaiś cāmara-cayaiḥ


    sita-cchatraiḥ phullad-dhavala-kamalaughair iva vṛtā ||61||

api ca—


    sudhūpānāṁ dhūmaiḥ pratidiśam udīrṇair upacite


    ghanaughe gambhīraṁ dhvanati murajādi-vyatikare |


    balākānāṁ śreṇyām iva dhavala-sat-toraṇa-tatau


    calantyām unmattā iva dadhati lāsyāni śikhinaḥ ||62|| 68

**advaitaḥ :** 


    puro vāra-strībhir guṇa-vijita-rambhā-prabhṛtibhir


    lasal-līlā-lāsyaṁ muhur abhinayantībhir abhitaḥ |


    samantād dāsībhir vyajana-caya-tāmbūla-puṭikā-


    maṇi-bhṛṅgārādi-grahaṇa-caṭulābhiḥ parivṛtā ||63||

api ca—


    vimānasya mlānīm iva vidadhatīṁ mugdha-mahasā


    caturdolīṁ cāmīkara-maṇimayīm utthitavatī |


    atikrodhāndhāpi svayaṁ bhava-samābhugna-hṛdayā


    payodheḥ putrīyaṁ pitṛ-janita-darpeva valate ||64|| 69

**svarūpaḥ **(sopahāsam) : aho māna-vaidagdhyam asyāḥ |

**śrī-kṛṣṇa-caitanyaḥ :** svarūpa, kīdṛśaṁ praṇaya-kopa-vaidagdhyam ?

**svarūpaḥ :** yā yādṛśī tasyāḥ khalu tathāvidhaṁ vaidagdhyam |

**śrī-kṛṣṇa-caitanyaḥ :** tathāpi śṛṇumaḥ |

**svarūpaḥ : **kadācit kṛtāparādhe praṇayini śrī-vrajarāja-kiśore savidham āgatya samucitaṁ vyāharati sati—


    kiṁ pādāntam upaiṣi nāsmi kupitā naivāparāddho bhavān


    nirhetur nahi jāyate kṛta-dhiyāṁ kopo’parādho’thavā |


    yogyā eva hi bhogyatāṁ dadhati te taṁ kiṁ mayāyogyayā


    tenādyāvadhi gokulendra-tanaya svācchandyam evāstu te ||65||

idaṁ kopa-vaidagdhyaṁ, prakārāntaraṁ ca—


    ūrād utthitam antikaṁ mayi gate pīṭhaṁ kareṇārpitaṁ


    smitvā bhāṣiṇi bhāṣitaṁ mṛdu-sudhā-niḥsyandi mandaṁ vacaḥ |


    ārūḍhe’rdham athāsanaṁ prakaṭito harṣas tayāśliṣyati


    pratyāśliṣṭam avāmayaiva manaso vāmyaṁ tayāvistṛtam ||66|| 70

**śrī-kṛṣṇa-caitanyaḥ :** pūrvato’pi surasam idam |

**śrīvāsaḥ **(saparihāsaṁ) : gopa-lalanānāṁ kvetādṛśam aiśvaryam ? aiśvaryaṁ hi mada-hetuḥ |


    asyāḥ paśyata bho madasya mahimā dāsīkuleneśvarī-


    garvotseka-madoddhūreṇa yad amī baddhāḥ kaṭī-rodhasi |


    mukhyā eva jagat-pateḥ parijanāḥ pratyekam ākarṣatā


    pātyante sma nijeśvarī-pada-pūraḥ prāpayya caurā iva ||67||

bhṛtyāparādhe svāmino daṇḍa ity eva śrutam idaṁ tu tad-viparītam evety aho atyadbhutam |

**svarūpaḥ **(śrīvāsaṁ prati) bhoḥ paṇḍita ! paśya paśya tava devyā vaidagdhyam |


    acetanasyāsya rathasya ko vā


    mantuḥ kathaṁ tāḍyata eṣa bhṛtyaiḥ |


    yāsyāmy adūre’ham itīśvareṇa


    prokte kathaṁ vāśami  dīrgha-kopaḥ ||68||

**śrīvāsaḥ : **svāmin ! īśvaryā hīyam eva rītiḥ | 71

**śrī-kṛṣṇa-caitanyaḥ :** śrīvāsa ! nāradatvena bhavān dvārakā-vilāsa-priya eva, tena tubhyam aiśvaryāṁśe eva rocate | svarūpasya vṛndāvana-priyatvāt tathāvidhānanda-vaidagdhyāṁśa eva preyān |

**advaitaḥ :** bhagavan !


    bhavat-padāmbhoruhayor anugrahād


    asmādṛśām īdṛśam īdṛśaṁ mahat |


    babhūva saubhāgyam aho mahotsavā


    mūrtā ivāmī viviśur dṛśoḥ pathi ||69||

**śrī-kṛṣṇa-caitanyaḥ :** kiṁ te bhūyaḥ priyam upakaromi ? 72

**advaitaḥ :** kiṁ bhūyaḥ priyam upakariṣyasi ?


    helā-khelāyitenātani kali-mathanaṁ khyāpito bhakti-yogo


    vyaktiṁ tatrāpi nītaḥ parama-sunibhṛtaḥ prema-nāmā padārthaḥ |


    kvāp kvāp prakīrṇā purutara śubha-gambhāvukā bhāvukānāṁ


    tatrāpy ābhīra-nārī-mukuṭa-maṇi-mahābhāva-vidyānavavadyā ||70||

asmākaṁ tu—


    dharmārtha-kāmeṣu paraiva kutsā


    lipsā na mokṣasya ca karhicin naḥ |


    ebhiḥ samastais tava deva lokair 


    lokāntare’py astu sahaiva vāsaḥ ||71|| 73

**śrī-kṛṣṇa-caitanyaḥ : **evam eva—


    vṛndāraṇyāntarasthaḥ sarasa-vilasitenātmanātmanam uccair


    ānanda-syanda-vandīkṛta-manasam urīkṛtya nitya-pramodaḥ |


    vṛndāraṇyaika-niṣṭhān svaruci-sama-tanūn kārayiṣyāmi yuṣmān


    ity evo’ste’vaśiṣṭaṁ kim api mama mahat karma tac cātaniṣye ||72||

api ca—


    dāsye kecana kecana praṇayinaḥ sakhyaika evobhaye


    rādhā-mādhava-naiṣṭhikāḥ katipaye śrī-dvārakādhīśituḥ |


    sakhyādāv ubhayatra kecana pare ye vāvatārāntare


    mayy ābaddha-hṛdo’khilān vitanavai vṛndāvanāsaṅginaḥ ||73||

**advaitaḥ :** tathāstu—


    nijecchayā prāpaya yad yad eva


    sthalāntaraṁ no vapur antaraṁ vā |


    tavaitad āścarya-caritram eva


    jātismarā eva ciraṁ smarāmaḥ ||74||

tathāpīdam astu |


    ākalpaṁ kavayantu nāma kavayo yuṣmad-vilāsāvalīṁ


    tām evābhinayantu nartaka-guṇāḥ śṛṇvantu paśyantu tām | 


    santo matsaratāṁ tyajantu kujanāḥ santoṣavantaḥ sadā 


    santu kṣoṇi-bhujo bhavac-caraṇayor bhaktyā prajāḥ pāntu ca ||75||

**bhagavān :** tathaivāstu |

(iti niṣkrāntāḥ sarve |)

 

iti śrī-śrī-caitanya-candrodaye mahā-mahotsavo nāma daśamo’ṅkaḥ 

||10||

 --o)0(o--

yasyocchiṣṭa-prasādād ayam ajani mama prauḍhimā kāvya-rūpī

vāg-devyā yaḥ kṛtārthī-kṛta iha samayotkīrtya tasyāvatāram |

yat kartavyaṁ mayaitat kṛtam iha sudhiyo ye’nurajyanti te’mī

śṛṇvantv anyān namāmaś caritam idam amī kalpitaṁ no vidantu ||1||

śrī-caitanya-kathā yathā-mati yathā-dṛṣṭaṁ yathākarṇitaṁ

jagranthe kiyatī tadīya-kṛpayā bālena yeyaṁ mayā |

etāṁ tat-priya-maṇḍale śiva śiva smṛty-eka-śeṣaṁ gate

ko jānātu śṛṇotu kas tad anayā kṛṣṇaḥ svayaṁ prīyatām ||2||

dṛṣṭā bhāgavatāḥ kṛpāpy upagatā teṣāṁ sthitaṁ teṣu ca

jñātaṁ vastu viniścitaṁ ca kiyatā premṇāpi tatrāsitam |

jīvadbhir na mṛtaṁ mṛtair yadi punar martavyam asmad-vidhair

utpadyaiva na kiṁ mṛtaṁ bata vidhe vāmāya tubhyaṁ namaḥ ||3||

śāke caturdaśa-śate ravi-vāja-yukte 

gauro harir dharaṇi-maṇḍala āvirāsīt |

tasmiṁś caturnavati-bhāji tadīya-līlā-

grantho’yam āvirabhavat katamasya vaktrāt ||4||

samāptam idaṁ caitanya-candrodayaṁ nāma nāṭakam 

 --o)0(o--


<!-- Footnotes themselves at the bottom. -->
## Notes

[^1]:
     atha so’yaṁ kavi-kula-mukuṭa-maṇi-nīrājita-pāda-paṅkajaḥ śrīmān kavi-karṇapūra-nāmā grantha-kāraḥ śrī-caitanya-candrodaya-nāma-nāṭakam ārabhamāṇaḥ prastāvanā-mukhe nāndīm āsañjayati nidhiṣv iti | kumuda-padma-mahāpadma-śaṅkha-makara-kacchapa-mukunda-nanda-nīleṣu navasu nidhiṣu śravaṇādi-lakṣaṇā bhaktaya eva candrakāntā maṇibhedās tair arucim anicchāṁ karoti janayati | tathā kalir eva kokas tasya śoka-śaṅkur viracato yena evambhūto gauracandro viṣaya-tamāṁsi hinastu nāśayatu arthāt sarveṣāṁ tamo-nāśa-dvārā sukhaṁ vidadhātv ity arthaḥ ||1||

[^2]:
     *samākarṇyatām* not in B.

[^3]:
     B. *śrī-puruṣottamasya*.

[^4]:
     Only one *jaya* in B.

[^5]:
     *grahila* not in B.

[^6]:
     *śāta* not in A.

[^7]:
     nāndy-antye iti tal-lakṣaṇaṁ nātaka-candrikāyām [15-16]—
    
    athāsya pratipādyasya tīrthaṁ prastāvanocyate |
    
    prastāvanāyāṁ tu mukhe nāndī kāryā śubhāvahā ||
    
    āśīrnamaskriyā-vastunirdeśānyatamānvitā ||
    
    aṣṭabhir daśabhir yuktā kiṁ vā dvādaśabhiḥ padaiḥ ||
    
    candranāmāṅkitā prāyo maṅgalārtha-padojjvalā |
    
    maṅgalaṁ cakra-kamala-cakrora-kumudādikam ||
    iti tatrāṣṭa-padīyaṁ nāndī | sūtradhāro vadati | alam iti atiprasaṅgena bhagavataḥ atiprasaṅgena | ratnākara-velāyāṁ samudra-tīre kandalitaṁ aṅkurībhūtaṁ dalitāñjanam ujjvalan mahānīla-maṇīnāṁ kandalaṁ samūhas tasya nīla-girer dayāṁ kandare sarvaiḥ punaḥ punar atiśayena vā dṛśyamānā ghanā niviḍā dala-mālā patra-paṅktir yasya evambhūtas tamāla-taruḥ sa eva kaḍambaṁ nava-nūtana iva tasya | gabhīrataraḥ koṭaro yasya mahān ātavo garto yasya akṣaya-baṭasya pātāla-sparśitvāt | gabhīratara-koṭaraś cāsau mahā-baṭaś ceti tasyākṣaya-baṭasya nikaṭe prakaṭaḥ pramada-matto mātaṅga iva tasya | sakala dig-vidikṣu vihāriṇāṁ hāriṇāṁ manoharāṇāṁ nara-nikarāṇāṁ mukhara-mukheṣu śabdāyamāna-mukheṣu ramamāṇāḥ krīḍāyamānā jaya-dhvanayas tair dhvanito jagad-aṇḍa-bhāṇḍa-gahvaro yatra prakṛṣṭa-modena modamāna-mānasāḥ rasāvibhaktā rasa-yuktā bhakta-janās tair janitena bhagavat-kīrtana-rūpeṇa kutūhalāsvānena kolāhala-śabdena sānandito dig-vadhū-samūho yatra | avibhaktaḥ apṛthag-bhūtaḥ | halahalā iti strīṇāṁ mukha-rave hulahulīti khyāte | vimardena sahitā yo ḍhakkāraḥ śabdaḥ | ratayā anugatayā samupasīdatā samupasthitena | caitanyena tanyamāna-tirobhāva-bhāvena bhāvita-mānasa-vyathayā | paruṣaṁ niṣṭhuram | aśāta-vaimukhyena sukhābhāvena mānaṁ sammānam | deyam api kartuṁ yogyam api na kurvatā akurvatā nibhṛtābhilāṣeṇa gopanīyābhilāṣeṇa | haṁho cāraṇācārya bho naṭa-śreṣṭha tvayā samākarṇyatāṁ haṁho ity avyayam āścaryam ||2||

[^8]:
     ādeśam āha so’ham iti | ārāmāḥ upavanāni | nandana-vana-śrīṇāṁ indravana-śobhānāṁ manyāmahe vayam iti gaurave bahu-vacanam ||3||

[^9]:
     guṇa-parimaleti guṇāny evātra puṣpāṇi teṣāṁ parimalodgāraḥ saugandhy-amṛta-viśeṣaḥ sa eva sāro yatra tena | rasaṁ ārātīti raṣāras tena prayogeṇa nāṭaka-prabandhena ||4||

[^10]:
     bādhāṁ duḥkham | abhinītān nāṭya-śāstrāt | ṛte vinā ||5||

[^11]:
     iti hetoḥ | tan nāṭya-śāstre | atra prayatanīyaṁ mayeti śeṣaḥ | (B. *yatanīyam*)

[^12]:
     parvato’yaṁ vahnimān dhūmād iti vahny-anumitau dhūma evāvyabhicāra-jñāpaka-hetur atra tu taṁ vināgner anumānam etac citram | nirdhūmo dhūma-rahitaḥ | anumīyate asmābhir iti | yasya pratāparudrasya | vyūhasya samūhasya | dāhoddhūraḥ dāhe uddhuraḥ uddhato yaḥ | yasya pratāpānalasya | uṣmāṇāṁ dāhaka-līlā-maṇḍalīnāṁ prakramaiḥ prasaraṇaiḥ | śrīśena mahāviṣṇunā | bahubhir iti pṛthivyādibhir āvaraṇair ity utprekṣā | bahiḥ bāhye ||6||

[^13]:
     so’yaṁ pratāparudra-mahārājā | nivahībhūtaḥ samūhītbhūtaḥ san | krameṇa samupacīyamānaṇaḥ saṁvardhamāno yo bhagavad-bhāvas tena svayam āvirbhūto yaḥ śāntirasas tatrāvagāhena nirdhūte rajas-tamasī tat-kārye rājya-gṛha-sukha-bhoga-vairi-vadhādi-rūpe yasya tat tayā hetu-bhūtayā astayā nirastayā vidyayā hetunānuguṇaḥ śarīrī śamaḥ śānta-rasa iva śama-niṣṭhatā buddher iti bhagavad-vākyāt kevala-tan-niṣṭhā-buddhir eva san | svasya pareṣām api zrī-kṛṣṇa-caitanya-niṣṭhatayā siddhāntīṁ svataḥ siddha-rūpām api viṣayāṇāṁ bālānāṁ abhilāṣaṁ manasi na karoti | aho śrī-kṛṣṇa-caitanya-rūpād amṛtam āsvāditaṁ taṁ vinā taiḥ kiṁ prayojanam iti andhatvādikam icchatīti bhāvaḥ ||7||

[^14]:
     bhāva vidvan ! prakṛṣṭo vidyayā bhāvaḥ kiñcin-nyūnas tu māriṣaḥ ||8||

[^15]:
     idaṁ yātrādikam ukta-kartā ||9||

[^16]:
     māriṣa ! he ārya ! kila niścitaṁ | bata khede | jananī-jaṭhara eva piṭharaḥ jananī-jaṭharasya piṭharas tatrāpihita ācchāditaḥ piṭhara-sthalī atra prasiddhiḥ | nāma prakāśyam | prarohaḥ skandhaḥ | pallava-patrādibhir vistāraḥ san kusumaṁ syāt ||10||

[^17]:
     abhiṣiktasyeti bhakta-janair iti sarvatra yojyam | niḥsāritaṁ nirmocitaṁ sāritareṇa aṅga-mārjanī-vastreṇābhiṣiktasya jalaṁ yasya | lālasyamānasya dedīpyamāna-vasanasya paridhāpanasya vyavahāreṇa śobhamānasya | mānsasyam iti manasi bhavaḥ mānsayaṁ tasya paritoṣa-viśeṣeṇa karaṇena mano-bhava-śilpa-naipuṇyena ity arthaḥ | anuliptasya candana-kuṅkumādi-citritasya | karaṇa-syadena indriya-vegena | dhāviteti prakṣālite caraṇa-kamale yasya, jvalanena dhautaṁ nirmalīkṛtaṁ kala-dhautaṁ tasya kalayā nīrājitāt niścaya-dīpyamānāt rājita-gaura-tejaḥ tasmāt mahasaḥ tejasaḥ sambandhe asūyamānaḥ nyakkṛtaḥ mahimā yasya nirmala-kāntitvāt | bhara-syadena premṇāṁ atiśaya-vegena | sarvair bhakta-gaṇaiḥ | upakaṇṭthe nikaṭe yathā vaibhavaṁ vaibhavaṁupakaraṇādikaṁ pūrayadbhiḥ pūrṇaṁ kurvadbhiḥ | śrī-kṛṣṇasya dvitīyaṁ advaitaṁ puraskṛtya agrasaraṁ kṛtvā | upaḍhaukyante laukikatāṁ kriyante ||58||
    ALTERNATE READINGS: B. *karaṇāspadena *for *karaṇa-syadena*; *bharāspadena *for *bhara-syadena*; *dūrayadbhiḥ* for *pūrayadbhiḥ..*

[^18]:
     pariṇatīti para-kāla-sukhaṁ dveṣṭi iti | lobha-pramāṇam āha kṣīrāmbhodher iti | ratna-bhūtasya ratna-jātasya ||59||

[^19]:
     eṣa gaurāṅgaḥ | stimitaḥ svānande ārdrīkṛtaḥ | param edhate paraṁ kevalaṁ vardhate ||60||

[^20]:
     asya gaurāṅgasya mada-viśiṣṭatvād iyam api | tad āha mukīti | śrī-madaḥ sampatti-madaḥ | sa kasya mahā-durgatyai na bhavati ||61||

[^21]:
    ekasya mātsaryasya sarveṣāṁ kāmādīnām | yatra jane | taṁ janam | sahasā haṭhāt | agaṁ vṛkṣaṁ dahati tathā valate vardhate | saciva-varaḥ mantri-śreṣṭhaḥ | atra gaurāṅge ||62||

[^22]:
     yasya gaurāṅgasya | ānanda-maye gaurāṅge | iti śrīvāsoktiḥ | sarve yūyam | ayaṁ gaurāṅgaḥ | pratanūkṛtya sāmyaṁ kṛtya ||63||

[^23]:
     ebhir bhaktaiḥ | asya gaurāṅgasya | tena hetunā anumīyate | meduraḥ niviḍaḥ | teṣāṁ svajanānāṁ | gṛhyate gaurāṅgena kim iti śeṣaḥ ||64||

[^24]:
     jīva-gatatvād iti ayaṁ mahān ayaṁ kṣudraḥ iti jīva-gata-dharmatvāt | yugapat eka-kāle | īśo gauro bhagavān ||65||

[^25]:
     mac-cittā iti he bhaktā yūyam | amīṣāṁ bhaktānāṁ | sāsraṁ cakṣur jalena saha vartamānaṁ yathā syāt tathā | sotkalikaṁ sotkaṇṭham ||66||

[^26]:
     dāntāḥ tapaṇṭ kleśa-sahā dāntāḥ | vibhor iti asya gaurāṅgasya prabhoś caritram | bahirmukheṣu gaura-bhagavad-bahirmukheṣu | tena hetunā khedaṁ mā kriyatām ||67||

[^27]:
     bhaved viṣkambhako bhūta-bhāvi-vastv-aṁśa-sūcakaḥ | viṣkambhakaḥ sa vijñeyo yatrāṅkenāṅka-sūcanam | svānanda-śayanāt prabuddhaḥ jāgarita iva | parita iti agre vibhavaḥ pūjopakaraṇādiḥ | dainyādineti tad-rūpa-vyabhicāri-samūhenānanyayāsādhāraṇa-rūpayā ||68||

[^28]:
     loketi lokeṣu anugrahasya āgraheṇa saha vartamānena | puruṣārtheti puruṣārtha-sārthānāṁ dharmārtha-kāma-mokṣa-samūhānām apārthīkaraṇāya tucchīkaraṇāya samarthāḥ śravaṇa-kīrtanādayas teṣu ||69||

[^29]:
     anuttameti nāsti uttamā yasyāḥ sā anuttamā bhaktir abhūt |  

[^30]:
     pārāvāraḥ samudraḥ | gokulādyeti ādi-śabdena mathurā-dvārāvatī | santateti satataṁ samyag atiśayaṁ tanyamāna-mānasa-rāgasya para-bhāgam anurāgādikaṁ bhāgyaṁ yāsāṁ tābhiḥ | tadānīṁ tasmin kāle śrī-vṛndāvane | sampratipadyamāneti samyak pratipadyamānāya tat-premāsvādāya svādareṇa gṛhītaḥ samucita-vigraho yena evambhūtasya tava | niravadhi tat-prema-tattvam evātiśaya-madhura-rasa-rahasyaṁ tad evāmṛtam | āhita-gaṇḍūṣaṁ dhṛta-gaṇḍūṣam | ācāmataḥ āsamyak āsvādayataḥ tat-kaṇāḥ tat-premāmṛta-kaṇāḥ | kva kutra nāma iti prakāśye | ācāmyante āsvādyante | 

[^31]:
     viniryataḥ asūn prāṇān | arautsaṁ rodhitavān rakṣitavān | capeṭa-pāṭavena kara-cāpara-paṭutayā |

[^32]:
     mṛtyoḥ mṛtyu-sakāśāt | kenāpi prakāreṇa prasabhaṁ haṭhāt | ayaḥ jantuḥ prāṇy aham | danturatayā durdāntatayā | mantumattayā aparādhavattayā | mattayā uddhatayā | kāṣṭhāyamāna hṛdayaḥ kāṣṭhavad ācarat hṛdayaṁ yasya saḥ | laharī vistāraḥ | mad eti mada-niviḍena durninditāvasthitā dhīr yasya | sukṛteti sañcita-pūrva-pūrva-suṣṭhu-kṛta-puṇya-vaśāt | nidreti nidrayā vidrāvitāyāṁ saṁjñāyāṁ cetanāyām | brāhmaṇa-bruva-nindita-brāhmaṇa ! vibhātāyāṁ prabhātāyām | viratam akhila-cañcalaṁ yena | tad-dinaṁ vāpya upavāsaḥ kṛtaḥ | puruṣa-niḥśreyasaṁ puruṣa-maṅgalaṁ poṣitaḥ ||71||

[^33]:
     tad anv iti | tat ślokam anulakṣīkṛtya śrī-kṛṣṇopadeśam iva tat-padyaṁ manyamānaḥ | anv iti | anu tat-paścāt | ā samyak noditaṁ khaṇḍitaṁ sakalaṁ karma yena evambhūto’ham | śaraṇaṁ gṛham | manāg api alpam api | tan-nirūpitaṁ mṛtyu-dinam uparate śeṣe | tat śuśruṣayā tat śravaṇam icchayā | āsādya prāpya | sādyamānaḥ prāpyamānaḥ | tad-bhavānandasya bhavanālindataḥ alindataḥ piṁḍā iti khyāte | tad-anu tat-paścāt | kenāpi karuṇa-hṛdayeṇa ||72||

[^34]:
     evam indrāya svābhiprāyaṁ nivedya bhagavantaṁ prārthayate aham iti tava pādāv eva ekaṁ mūlam āśrayo yeṣāṁ teṣāṁ dāsānām anudāsaṁ bhūyo bhavitāsmi bhaviṣyāmi bhaveyaṁ asupate prāṇanāthasya tava guṇān mama manaḥ smaratu vāg api tān eva kīrtayatu kāyas tavaiva karma karotu ||78||

[^35]:
     niḥsādhvasaṁ nirbhayaṁ yathā | tat gaurāṅgasya ||79||

[^36]:
     śā śacī devī | asyāḥ śacī-devyāḥ | etāṁ śacī-devīm | atra mātari ||81||

[^37]:
     viśvaṁ saṁsāraṁ bibharit yas tasya jananī vā | viśvambhareti viśvambharasya tava janānāṁ bhaktānāṁ kalayāpari sarvatobhāve varaṇīyā arthāt bhakti-rūpiṇī | karāgreṇeti śacī-devyāḥ | avaiyagryeti nāsti vyagro yatra tasya bhāvaḥ | avaiyāgryaḥ tasmin | agratoṣeṇa ati santuṣṭena ||82||

[^38]:
     peśalaṁ paṭutā | jāteti jātayā tad-viśvambhara-kṛpayā kampāyamāna-śarīrā prajñā nava-navollekha-śālinī pratibhā matā | apāṭhīt devakī-vākyam iti śeṣaḥ | tac-caraṇau putra-caraṇau jighṛkṣati grahītum icchati ||83||

[^39]:
     śrī-gaurāṅga-caraṇa-sparṣādikaṁ nivārya | dehāntaram api śacī-rūpeṇeti karaṇaṁ yojyam | nirupahitaḥ nirupādhiḥ |

[^40]:
     bhāvīti prasādaḥ samprati kathaṁ na syāt cet tatrāha prasādasya dīpti-laharī-nikarasya paripanthī virodhī bhāgavatāparādhaḥ | hi yataḥ ||84||

[^41]:
     yat śacī-devyāḥ | hanta khede | bhavanti nañ dvi-vāraṁ yojyaṁ | mantavaḥ aparādhāḥ |

[^42]:
     sambodhya sambodhanaṁ kṛtvā | īśa-dhiṣaṇā īśvara-buddhiḥ | devakasya duhituḥ devakyāḥ | putreti putrasya pāda-yugalaṁ grahītum icchuḥ | iha avatāre ||85||

[^43]:
     asya śrī-gaurāṅga-bhagavataḥ | mātr iti mātur mātṛ-bhāvam |

[^44]:
     śāśvatī nityā | bodheti sandhiny-āhlādinī-saṁvin-mayatā |

[^45]:
     yadeti yadā yasmin kāle yad varṣma yac charīraṁ bibharti tat svabhāvam eva bhagavān dadhāti mātari evambhūta-bhāvāt | avanto rakṣā-kartāraḥ | anukampāṁ kṛpāṁ ditā khaṇḍitā ||86||

[^46]:
     svānandāveśaḥ svakīyānandāveśo yatra ||87||

[^47]:
     yajana-yājanādhyayanādhyāpana-dāna-pratigraha-ṣaṭ-karmaṇāṁ madhye kevalaṁ ṣaṣṭhe karmaṇi pratigraha-rūpe |

[^48]:
     brahmacāriṇaḥ |

[^49]:
     pāpa-

[^50]:
     hiteṣu bhagavad-anuśīlaneṣu abhiyogo yeṣāṁ te iva |

[^51]:
     ārhateti | ṛhata ṛṣabha-devaḥ sugato buddhaḥ kapālaḥ kalpitāgamaḥ eteṣāṁ mataṁ vidantīti | pāṣaṇḍāḥ sarva-liṅginaḥ |

[^52]:
     sneha-yuktam |

[^53]:
     ahaha āścaryaṁ sa jano navadvīpe nāsīt yasya pure harer gehaṁ nāsti | tad gehaṁ nāsīt yat bhagavan-mūrti-rahitam | sā bhagavan-mūrtir nāsīt yasyāḥ sevā na bhavati | sā sevā nāsīt yā rasena saha vartamānā na bhavati | asau raso nāsīt yaḥ saṅkīrtana-naṭana-mukhyo na bhavati iti navadvīpa iti sarvasyādhāraḥ |

[^54]:
     anenā iti nañ pūrva enaḥ pāpa-vācī niṣpāpo jāta ity arthaḥ | 

[^55]:
     avidyā-vyathā-rahitaḥ |

[^56]:
     This is not counted as a verse in A.

[^57]:
     bhakti-saṁjñikāḥ iti sādhana-bhakti-bhāva-bhakti-prema-bhakti-jñāna-miśra-bhakty-ādayaḥ | 

[^58]:
     mater jñāna-svarūpāyā jananyāḥ |

[^59]:
     rati-yogyā iti śravaṇādibhir militvā pratyekaṁ ṣaḍ-vidhā tu catuḥ-pañcāśattāḥ | 

[^60]:
     rasā ujjvalādyā bhāvāś ca sañcāriṇa unmajjanti prakāśante nimajjanti punar līnā bhavanti kasmin ke iva vāridhau taraṅgā iva sa prema-saṁjñaḥ syāt prema-śabdo’yaṁ rūḍhaḥ |

[^61]:
     khaṇḍedit pṛthag ānandāḥ dadhi dugdha sitādi pṛthag iva na tu pṛthak iti nirgalitārthaH |

[^62]:
     virala-pracārāṇām |

[^63]:
     tat vṛndāvaneśvarī-bhāvam |

[^64]:
     nāma prākāśye | laukikācaarite kṛṣṇa-kelau | anurajñanti anurāgaṁ kurvanti |

[^65]:
     līlāvatārānukathā śrī-raghunāthādi-guṇa-kathā | sṛṣṭy-ādīti sṛṣṭy-ādi naipuṇya-kathā ati vṛddhā syāt |

[^66]:
     sādhāraṇeti sarva-jana-param eva | viśeṣataḥ itara-sādhāraṇa-janāt mahā-manoḥ mahāmantrasya ṛṣīr mantra-dātā | tena militvā |

[^67]:
     āgata-prāyo nāradaḥ | nārada-sadṛśāṁ antarīkṣe śūnya-mārge | caritaṁ gantuṁ śīlaṁ yeṣāṁ teṣāṁ | anuṣṭhātavyaḥ asmābhiḥ |

[^68]:
     tad-anuṣṭhāna-prayoge yuṣmābhiḥ | saiva sā dāna-līlā anuṣṭhīyatām |

[^69]:
     eṣā dāna-līlā | śakyate asmābhiḥ | katham iva na śakyate |

[^70]:
     prayoge dāna-prayoge | tanujāḥ putryaḥ | gaṇanā-pravīṇā nāṭyādau pravīṇāḥ naipuṇyāḥ | tāsāṁ putrīṇāṁ | sambhūya militvā |

[^71]:
     katham etat tāsāṁ vṛndāvana-gamanam | pratyetu pratyayaṁ karotu | tat nāradasya abhiśāpāt | bhāvyaṁ mayā tayā vā alaṁ alaṁ vyarthaṁ vyartham | tāḥ tava putryaḥ |

[^72]:
     vartmanābhijānāti yatra vartmani asti sa kṛṣṇaḥ | śyāma-dhāmā śyāma-śarīraḥ | śvaśrūḥ śāśuḍī iti prasiddhiḥ |

[^73]:
     sā yogamāyā bhagavatī | mati-viplavāya tasyā bhagavatyāḥ vayo-vṛddhāvasthaḥ jñāna-bhraṣṭāya na bhavati ati pralaye’pi paripūrṇajñā |

[^74]:
     vilambase vilambaṁ karoṣi | taṁ gandharva-rājam |

[^75]:
     mahatīṁ vīṇām | prakoṣṭhe prakoṣṭhaḥ karayor adhaḥ | vāmetare vāma-hastas tasmād itaro dakṣiṇa-hastaḥ | kalāpaḥ samūhaḥ | kailāsa iva śukla-kāntir ity arthaḥ | praṇamainaṁ prakṛṣṭena ānama tvaṁ enaṁ nāradam | tantryā vīṇayā |

[^76]:
     asya śrīvāsasya | vyaktaiva jñeyā | tat-tad-āropaḥ rudrādy-āropaḥ jñeyaḥ | tat nāradādi-svarūpam |

[^77]:
     virajāyāḥ pāre pāre virajam | asmābhir yat para-vyoma mahā-vaikuṇṭheti gīyate tat yat yasya vṛndāvanasya pāre virajaṁ sat virāji virājana-śīlaḥ | virajāyāḥ pāre yat virāji viśiṣṭa-dīpti-śīlaṁ para-vyometi vaikuṇṭham iti asmābhir gīyate tat vaikuṇṭhaṁ yat vṛndāvanaṁ gīyate tad vilāsa-rūpatve nābhedād iti bhāvaḥ |

[^78]:
     mañjulaṁ manoharam | vrātaḥ samūhaḥ | yatra vṛndāvane | yat kiñcit kṣudra-jantv-ādikaṁ | iha vṛndāvane | vīṇayā upagāyan naṭayati |

[^79]:
     añcale (B)

[^80]:
     dravatvam |

[^81]:
     tasmāt prema-piṇḍa-bhāvaṁ bhūtvā hṛd-vraṇatvāt hetoḥ nṛtyormīkaḥ | nṛtyāḥ ūrmayo yatra īka pratyayaḥ | mahollāsena huṅkāra eva ghoṣaḥ śabda eva | sveda-stambha-prabhṛti-vila-sambhāva-ratna-samūhā yatra iti īka prayayāntaḥ | vibho samarthasya śrī-kṛṣṇa-caitanyasya | asya prema-sindhoḥ kīdṛk pariṇatiḥ bhāvinī bhaviṣyati iti vākyārtha natra karma ||

[^82]:
     prabhinnaḥ pragato bhedo yasya |

[^83]:
     api anirvacanīyaṁ | premārāmāḥ premṇi ramante | nighnānando nighno’dhīna ānando yasya | ānanda-nighnaṁ ānandasya nighnaḥ adhīnaḥ | paricchadaḥ viśaḥ | vibhuḥ samarthaḥ śrī-kṛṣṇa-caitanyaḥ | prīyatāṁ prasanno bhūyatāṁ bhavadbhiḥ |

[^84]:
     upakaroti upakāraṁ karotīti ṇakaḥ āp madhyā-kārasya i-kāraḥ tayā |

[^85]:
     draṣṭari vyavahārāṇāṁ prāḍvivāko’kṣa-darśakau ity amaraḥ | 

[^86]:
     adya vatsaraḥ |
